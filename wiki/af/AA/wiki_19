<doc id="18213" url="https://af.wikipedia.org/wiki?curid=18213" title="Washington, D.C.">
Washington, D.C.

Washington, D.C. is die administratiewe hoofstad van die Verenigde State van Amerika. "D.C." is 'n afkorting vir die Distrik Columbia (Engels: "District of Columbia"), die federale distrik, wat egter feitlik gelykstaan aan die stad Washington. Die stad is genoem na George Washington, die militêre leier van die Amerikaanse Rewolusionêre Oorlog en die eerste president van die Verenigde State.
Die Distrik Columbia en die stad Washington word deur dieselfde munisipale regering beheer. Vir die meeste praktiese doeleindes word hulle tans as dieselfde politieke en geografiese eenheid beskou. In 1871 was Georgetown egter nog 'n selfstandige stad en daar was verskillende munisipale regsgebiede in die Distrik. Alhoewel daar 'n burgemeester en munisipale regering bestaan, oefen die Kongres die hoogste gesag in die Distrik uit, sodat die burgers 'n ander status en minder verteenwoordiging in die regering het as bewoners van ander deelstate.

Die Distrik Columbia dien as die sentrum van sowel die wetgewende en uitvoerende asook die regsprekende gesag van die Verenigde State. Die stad huisves daarnaas ook die hoofkwartiere van die Wêreldbank, die Internasionale Monetêre Fonds, die Organisasie van Amerikaanse Lande en ander nasionale en internasionale instellings. Washington, en veral sy National Mall, is die plek waar 'n groot aantal betogings en proteste plaasvind.

Talle nasionale besienswaardighede, monumente en museums maak van Washington, D.C. 'n gewilde toeristebestemming. Die stad staan in die VSA algemeen bekend as "D.C.", "The District" of net "Washington". Om verwarring met die deelstaat Washington in die Noordwestelike Stille Oseaangebied te voorkom, word die stad dikwels D.C. genoem en die deelstaat "Washington State".

Die Distrik Columbia het volgens 'n 2012-skatting van die VSA se Sensusburo 'n bevolking van 632 323. Die metropolitaanse gebied van Washington en Baltimore het 'n bevolking van meer as 8 miljoen en is die vierde grootste in die land. As 'n selfstandige deelstaat sou Washington, D.C. ten opsigte van sy oppervlakte die kleinste na Rhode Eiland wees, die vyftigste ten opsigte van sy bevolking (nog voor Wyoming), die eerste ten opsigte van sy bevolkingsdigtheid nog voor New Jersey en die 35ste ten opsigte van sy bruto geografiese produk.

'n Groot persentasie Washingtoners is nakomelinge van arm swart gesinne uit die suide wat hulle baie generasies gelede in die hoofstad gevestig het, in 'n tydperk toe regeringsinstellings die enigste werkgewers was wat ook swartmense vir goedbetaalde loopbane en gevorderde opleiding aangestel het. Ter geleentheid van regeringswisselings of nuwe kongresse vestig enkele duisend nuwe aankomelinge hulle steeds in die hoofstad, maar die oorgrote meerderheid van die inwoners is in ander bedrywe soos nywerhede en die opvoedkundige en sosiale sektor werksaam.

Die Distrik Columbia, wat op 16 Julie 1790 gestig is, is volgens die Verenigde State se Grondwet 'n federale distrik waaroor die Amerikaanse Kongres uiteindelike gesag het. 'n Groot deel van hierdie gesag is egter aan die munisipale owerhede oorgedra. Die land wat die federale distrik nou beslaan, het oorspronklik van die deelstate Maryland en Virginië gekom. 'n Gebied van sowat eenhonderd vierkante kilometer (39 vierkante myl) is in 1847 aan Virginië teruggegee en maak nou deel uit van die distrik Arlington en die stad Alexandria. Ná 1847 het die gebied van die distrik uitsluitend uit land bestaan, wat vroeër deel uitgemaak het van Maryland.

Gedurende die Amerikaanse Rewolusionêre Oorlog het die Amerikaanse Kongres meestal in Philadelphia vergader, die grootste stad in die destydse dertien kolonies. Die afgevaardigdes was egter nie oortuig daarvan dat die plaaslike owerhede in staat sou wees om moontlike gewelddadige betogings onder bedwang te bring nie en het in 1783 besluit om 'n nuwe hoofstad op te rig, wat nie deel sou uitmaak van 'n bestaande deelstaat nie. In 1787 het die Amerikaanse stigtingsvaders die idee van 'n federale distrik met 'n oppervlak van tot eenhonderd vierkante myl ontwikkel, waarin die Kongres die eksklusiewe wetgewende gesag sou uitoefen.

Die Kongres het drie jaar lank 'n aantal voorstelle vir 'n nuwe hoofstad oorweeg. Aanvanklik is geskikte rivierhawens langs die Atlantiese kus in oorweging geneem, waarby die noordelike deelstate ten gunste van 'n plek teen die Delaware- of Susquehanna-rivier was, terwyl die Suidstate die voorkeur aan die Potomac gegee het.

Gedurende 'n dinee wat deur Thomas Jefferson gehou is, het James Madison en Alexander Hamilton ooreengekom dat die nuwe hoofstad van die Verenigde State in die suide opgerig sou word – in ruil vir die Suidstate se toestemming tot die oorname van oorlogs-skuldlaste deur die federale regering. Die stad is deur Pierre Charles L'Enfant, 'n majoor in die Amerikaanse leër, in die barokstyl ontwerp, met breë straalvormige lane, hoofstrate en verkeersirkels, wat uitsigte op belangrike bakens en geboue gebied het.

Die aanvanklike uitleg van die "Federale Distrik" was in die vorm van 'n gelykvormige diamant met 'n sylengte van sestien kilometer of tien myl en 'n totale oppervlakte van 256 vierkante kilometer (100 vierkante myl). Die plek teen die Potomac-rivier is deur President Washington gekies – vermoedelik vanweë sy landskap, wat uiters geskik was vir 'n toekomstige waterweg, en omdat hy self in die Potomac-gebied woonagtig was. Dit was bowendien 'n kompromis wat sowel noordelike asook suidelike deelstate tevrede gestel het. Die stad is op 9 September 1791 amptelik "Washington" genoem. Met sy kenmerkende beskeidenheid het George Washington na die hoofstad nooit as Washington verwys nie, maar dit liewer "die Federale Stad" genoem. Alhoewel hy die plek self gekies en in die nabygeleë Mount Vernon gewoon het, het hy nouliks besoek aan die stad afgelê. Die Federale Distrik is "Columbia" genoem – afgelei van die poëtiese naam "Columbia", wat destyds as sinoniem vir die Verenigde State gebruik is.

Aanvanklik het die Distrik Columbia vier verskillende seksies beslaan, waarvan die stad Washington net een was. Die ander drie was die Alexandria-distrik, Georgetown en die Washington-distrik. Georgetown het binne sy huidige grense gelê. Alexandria het uit gedeeltes van die huidige stad Alexandria, asook die huidige Arlington-distrik in die deelstaat Virginië bestaan. Die stad Washington het die grootste deel van sy huidige gebied beslaan, maar het in die weste slegs tot by die huidige Rock Creek Park en in die noorde slegs tot by Floridalaan en Benningstraat gestrek. Floridalaan is destyds "Boundary Street" genoem. Die Washington-distrik het die res van die gebied beslaan.

In 1791–92 het Andrew Ellicott en Benjamin Banneker die grense van die Distrik met Maryland en Virginië opgemeet en by elke mylpaal grensstene geplaas, waarvan baie tot vandag bewaar is. Die hoeksteen van die Withuis, die eerste nuut opgerigte gebou van die nuwe hoofstad, is op 13 Oktober 1792 gelê – een dag ná die eerste plegtige viering van Columbusdag op die 300ste verjaarsdag van die ontdekking van Amerika.

In een van die merkwaardigste strooptogte van die Engels-Amerikaanse Oorlog van die jaar 1812 het die Britte op 24 Augustus 1812 die Amerikaanse hoofstad aan die brand gesteek – as vergelding vir 'n Amerikaanse aanval in die winter, waartydens die stad York (die huidige Toronto) geplunder en neergebrand is en wat talle Kanadese dakloos gelaat het. President James Madison en die Amerikaanse troepe het gevlug voordat die Britse soldate Washington ingeneem en sy openbare geboue, waaronder die Kapitool, die Withuis en die gebou van die Departement van Finansies, afgebrand het.

Die arsenaal van die Amerikaanse Vloot is deur matrose afgebrand om te voorkom dat die skepe en voorrade in Britse hande sou val. Die huis van die Kommandant van die Marinekorps is as een van min regeringsgeboue deur die Britse soldate gespaar – as 'n teken van respek. Dit is tans een van die oudste openbare geboue wat nog steeds in gebruik is.

Tydens die besetting het 'n orkaan, wat ook 'n tornado ingesluit het, oor die gebied getrek en sowel skade by die Britse troepe asook in die Amerikaanse hoofstad berokken. Die storm het vinnig verswak, maar was voldoende om die vlamme te blus. Die Britte het Washington 26 ure lank beset en was daarna binne 'n week op pad na hul volgende teiken, Baltimore.

Gedurende die 1830's is een van die grootste slawehandelstransaksies in die land in die Federale Distrik deurgevoer. Die hawestad Georgetown was 'n groot mededinger vir Alexandria en uit vrees dat die slawerny in die hoofstad afgeskaf sou word, het die bevolking van die Alexandria-distrik in 1846 in 'n referendum gestem waarmee die Kongres oorreed is om Alexandria op 9 Julie van daardie jaar weer by die deelstaat Virginië in te lyf.

Tot by die uitbreek van die Amerikaanse Burgeroorlog in 1861 het Washington 'n klein stad gebly – volgens die sensus van 1860 het sy bevolking 75 000 beloop. As gevolg van die krygsvoering en die gepaardgaande administratiewe laste het die bevolking vinnig toegeneem. In 1870 was daar reeds 132 000 inwoners in die distrik.

In Julie 1864 het Gekonfedereerde troepe onder die bevel van generaal Jubal Anderson Early 'n aanval op Washington geloods, maar hulle is in die Slag van Fort Stevens afgeweer en Early het uiteindelik na die Shenandoah-vallei teruggekeer. Dit was die enigste slag in die Verenigde State waartydens 'n president, Abraham Lincoln, onder vyandelike vuur gekom het.

In die vroeë 1870's het Washington 'n streekregering gekry, maar die goewerneur Alexander Robey Shepherd het bekend gestaan vir verkwisting en uiteindelik het die Kongres sy amp afgeskaf en die hoofstad weer regstreeks beheer – 'n politieke toestand wat vervolgens 'n eeu lank voortgeduur het. In 1878 het die Kongres 'n Organiese Wet goedgekeur waarmee die grense van die stad Washington en dié van die Distrik van Columbia saamgeval het. Die distrik Washington is hierdeur ontbind, terwyl Georgetown ten minste nominaal 'n aparte gebied gebly het, totdat dit in 1895 met Washington versmelt het.

Die Washington-monument is in 1888 ingewy. Daar was planne om die monumentele aspekte van die stad deur argitektoniese bydraes van bekende persoonlikhede soos Frederick Law Olmsted en Daniel Burnham verder te ontwikkel. Die boubedrywighede vir die Lincoln-gedenkteken en ander geboue op die National Mall het egter eers in die vroeë 20ste eeu begin.

Die bevolking van die Federale Distrik het in 1950 sy historiese maksimum van 802 178 bereik. Washington was destyds op agt na die grootste stad in die VSA, nog voor Boston en op een na St. Louis, Missouri. As gevolg van die grootskaalse verhuising na die voorstede het die inwonertal in die volgende dekades net soos in ander ouer stedelike sentrums begin krimp.

Met die 22ste verandering aan die Amerikaanse Grondwet, wat op 29 Maart 1961 bekragtig is, het die inwoners van Washington stemreg in die presidentsverkiesings gekry en hulle stemme is voortaan in die Amerikaanse kieskollege getel, so lank as wat Washington nie meer stemme in die kieskollege het as die deelstaat met die kleinste bevolking nie.

Ná die moord op die burgerregte-aktivis Martin Luther King jr. in Memphis (Tennessee) op 4 April 1968 het swaar onluste in sommige dele van die stad uitgebreek. Die geweldpleging het vier dae lank voortgeduur en 'n aantal geboue is aan die brand gesteek. Op een punt het die geweldplegers tot twee straatsblokke van die Withuis af gevorder. President Lyndon B. Johnson het 13 000 federale troepe ontplooi wat die hoofstad beset het – die grootste dergelike operasie in die VSA sedert die Burgeroorlog. Dit het Washington jare geneem om van dié onluste te herstel.

Een van die belangrikste projekte wat mense hulle weer in die middestad laat vestig het, was die bou van Washington se moltreinstelsel. Sy eerste lyn met 'n lengte van 7,4 kilometer (4,6 myl) is op 27 Maart 1976 geopen.

In 1973 het die Kongres die selfregering van die Distrik Columbia en die herorganisasie van die munisipale bestuur verorden, wat op 'n nuwe stelsel met 'n verkose burgemeester en 'n stadsraad vir die Distrik uitgeloop het. Walter Washington het in 1975 die eerste verkose burgemeester van die Distrik geword. Marion Barry, wat in 1979 as sy opvolger verkies is, is op 18 Januarie 1990 deur die federale polisie FBI in hegtenis geneem en is later ses maande tronkstraf opgelê. Barry se opvolger, Sharon Pratt Kelly, het die eerste vroulike burgemeester in 'n groot Amerikaanse stad geword, maar is deur Barry in die voorverkiesing van die jaar 1994 verslaan. Barry is vervolgens vir 'n vierde ampstermyn verkies, waartydens Washington byna insolvent geraak het en gedwing is om sy munisipale gesag gedeeltelik aan 'n finansiële kontrolebestuur af te staan, wat deur die Kongres benoem is. Anthony A. Williams, wat in 1998 as burgemeester verkies is, het die stad weer op 'n pad van fiskale dissipline gebring.

Volgens die Verenigde State se Sensusburo het die stad 'n totale oppervlak van 177 vierkante kilometer (68,3 vierkante myl), waarvan 159 vierkante kilometer (61,4 vierkante myl) land en 18 vierkante kilometer (6,9 vierkante myl) of 10,16 persent water is.

Washington word begrens deur die deelstate Maryland in die suidooste, noordooste en noordweste en Virginië in die weste. Die stad onderbreek dié twee deelstate se gemeenskaplike grens langs die Potomac-rivier se suidoewer. Die rivierloop van die Potomac maak hier ten volle deel uit van die Distrik Columbia. Die twee ander natuurlike strome in die Distrik, Anacostia en Rock Creek, is takriviere van die Potomac. Mensgemaakte damme sluit Dalecarlia Reservoir aan die noordwestelike grens met Maryland, McMillan Reservoir naby die Howard-Universiteit en Georgetown Reservoir noord van Georgetown in.

Die hoogste punt van die Distrik Columbia met 'n hoogte van 125 meter (410 voet) bo seevlak lê in Tenleytown. Seevlak is die laagste punt langs die oewers van die Anacostia- en Potomac-riviere. Die Tidal Basin, wat op seevlak lê, het tydens Orkaan Isabel op 18 September 2003 met elf voet gestyg.

Belangrike geografiese plekke in die Distrik is Theodore Roosevelt-eiland, Columbia-eiland, die Drie Susters ("Three Sisters") en Hains-punt.

Washington is geleë op die noordelike periferie van die vogtige subtropiese klimaatsone en sy klimaat het die tipiese kenmerke van die Mid-Atlantiese Streek van die VSA, met vier vasgestelde seisoene. Die somers is gewoonlik baie warm en vogtig, met gemiddelde maksimumtemperature tussen 30 en 33 °C in Julie en Augustus. Weens die kombinasie van hitte en lugvogtigheid ervaar die gebied in die somer talle donderstorms, waarvan sommige tot tornado's kan ontwikkel. Lente en najaar word deur gematigde temperature gekenmerk, met gemiddelde maksimumtemperature van sowat 20 °C in April en Oktober.

Koel temperature oorheers in die winter en daar is soms sneeuvalle. Temperature beweeg van mid-Desember tot mid-Februarie tussen 'n gemiddelde minimum van -6 tot -2 °C en 'n gemiddelde maksimum van 4 tot 8 °C. Die gemiddelde jaarlikse sneeuvalle is 381 millimeter (15 duim). Die hoogste temperatuur, wat ooit aangeteken is, was 41 °C (106 °F) op 20 Julie 1930 en 6 Augustus 1918, die laagste -26 °C (-15 °F) op 11 Februarie 1899.

Lentetyd tussen laat Maart en die middel van Mei is gewoonlik baie aangenaam, met 'n lae lugvogtigheid, gematigde temperature en bloeisels van onder meer Washington se Japannese kersiebome. Terwyl orkane in die laat somer en vroeë najaar dikwels deur die gebied van Washington trek, het hulle meestal reeds verswak voordat hulle die Federale Distrik bereik.

Die Potomac-rivier is die enigste rivier in 'n groot Amerikaanse metropool waarvan die natuurlike loop nooit verander is nie. Die rivier was van oudsher die ekonomiese lewensaar van Washington. Die rivierhawe het in die laat 18de eeu meer tabakuitvoere gehanteer as enige ander hawe in die land. Later het die bou van die Chesapeake & Ohio-kanaal, wat Georgetown met nedersettings in die binneland verbind het, die ekonomiese groei van die hoofstad bevorder.

Weens verhoogde vlakke van rivierbesoedeling kon die Potomac egter reeds vanaf 1894 nie meer as badplek gebruik word nie. Die bakteriële besmetting van die rivierwater was in 1971 so erg dat die owerheid bewoners aangeraai het om enige kontak daarmee te voorkom. In die volgende jare is omgewingsprogramme ingestel sodat die Potomac intussen weer 'n natuurlike habitat van talle vis- en voëlspesies en 'n ontspanningsgebied vir hoofstadbewoners vorm waar 'n verskeidenheid watersporte uitgeoefen word.

Op 1 Julie 2014 het Washington volgens 'n skatting van die Amerikaanse Sensusburo 'n bevolking van 658 893 getel. Die bevolking van die metropolitaanse gebied van Groter Washington, wat ook aangrensende gebiede in Maryland en Virginië behels, het in 2003 5,8 miljoen beloop. Weens die groot aantal pendelaars (410 000) uit ander deelstate styg die plaaslike bevolking bedags tot meer as 980 000 – dit is die grootste relatiewe persentasie pendelaars in vergelyking met die totale beroepsbevolking van alle groot Amerikaanse stede. Die gemiddelde jaarlikse inkomste van 'n huishouding was VSA-$ 40 127, dié van 'n gesin VSA-$ 46 283 en die per-capita-inkomste VSA-$ 28 659. Sowat 20,2 persent van die totale bevolking en 16,7 persent van alle gesinne het onder die broodlyn geleef.

Van die bevolking was 58,04 persent swartes, 39,02 persent blankes, 3,59 persent Asiate, 0,92 Indiane en 0,14 persent Pasifiese Eilanders. Die meeste blankes is van Britse afkoms. Volgens die sensus van 2000 praat 83,42 persent van die bewoners wat vyf jaar of ouer is, Engels, 9,18 persent Spaans en 1,67 persent gebruik Frans as huistaal. Danksy die meer as 180 ambassades en enkele honderd internasionale organisasies, asook die internasionale gewildheid van die plaaslike universiteite onder buitelandse studente, is daar 'n relatief groot aantal buitelanders in die stad. In 2001 was 72 persent van die bevolking Christene (waarvan 27 persent Rooms-Katolieke, 19 persent Baptiste, en 26 persent lede van ander Protestantse denominasies), 13 persent ongebonde, 4 persent Boeddhiste, 2 persent Moslems en 1 persent Jode.

Die metropolitaanse gebied van Washington het saam met dié van Los Angeles die grootste verkeersprobleme in die land – in 2007 het pendelaars in Washington hulself 'n gemiddelde 60 uur in verkeersophopings bevind. Nogtans maak 37,7 persent van alle pendelaars in Washington gebruik van openbare vervoer – die tweede hoogste persentasie in die VSA.

Die stad se snelvervoerstelsels "Metrorail" (waarna dikwels kort as "The Metro" verwys word) en "Metrobus" word deur die "Washington Metropolitan Area Transit Authority (WMATA)" bestuur. Die roetes van hierdie moltrein- en busstelsel dek naas die Distrik van Columbia ook aangrensende voorstede in die deelstate Maryland en Virginië. "Metrorail", wat op 27 Maart 1976 amptelik ingewy is, behels tans 86 stasies en moltreinspore met 'n totale lengte van 106,3 myl. "Metrorail" is ná New York Stad se "New York City Subway" die tweede besigste moltreinnetwerk in die land met 'n gemiddeld van 950 000 passasiers op werkdae.

"WMATA" verwag dat teen die jaar 2030 sowat 'n een miljoen passasiers per dag gebruik sal maak van die "Metrorail"-stelsel en is dus genoodsaak om sy kapasiteit uit te brei. Oorspronklike planne om 220 nuwe moltreinwaens by die huidige vloot te voeg en treinfrekwensies beter by pendelaars se behoeftes aan te pas word tans heroorweeg. Die bevolkingsgroei in die gebied het aanleiding tot planne gegee om twee nuwe "Metro"-lyne en 'n nuwe tremstelsel in voorstedelike gebiede te bou.

Die aangrensende distrikte beskik oor hul eie plaaslike busstelsels soos Montgomery County se "Ride On" wat by "WMATA" se dienste aansluit. "Metrorail", "Metrobus" en alle plaaslike busstelsels maak gebruik van 'n gemeenskaplike treinpas, "SmarTrip", wat as elektroniese betaalkaart dien.

Washington se "Union Station" is die tweede besigste treinstasie in die Verenigde State ná New York se "Pennsylvania Station" en dien as die terminus vir die spoorwegmaatskappy "Amtrak" se "Northeast Corridor" en "Acela Express"-treindienste. Maryland se "MARC"-trein en Virginië se "Virginia Railway Express"-pendelaarstreindienste bied eweneens vervoer na "Union Station" aan.

Belangrike aanbieders van interstedelike busdienste sluit onder meer "Greyhound Lines", "Peter Pan Bus Lines", "BoltBus" en "Megabus" in.

Die metropolitaanse gebied van Washington beskik oor drie lughawens waarvan een in Maryland en twee in Virginië geleë is. Die Nasionale Ronald Reagan Washington-lughawe is digby die middestad van Washington net oorkant die Potomac-rivier in Arlington County, Virginië geleë en tans die enigste lughawe in die gebied wat oor sy eie "Metrorail"-stasie beskik. Vanweë sy ligging naby die stad is 'n stelsel van veiligheidsmaatreëls volgens die voorskrifte van die "Washington Air Defense Identification Zone" ingestel, terwyl ook beperkings op die lughawe se vliegtuiggeraas geplaas is. Aangesien die Nasionale Reagan-lughawe nie oor amptelike doeane- en grensbeveiliging ("U.S. Customs and Border Protection") beskik nie, kan dit slegs internasionale vlugte na en vanuit lughawens hanteer wat spesiale vooraf-grenskontroles vir passasiers op pad na die Verenigde State het (waaronder bestemmings in Kanada en in die Karibiese Seegebied).

Die meeste internasionale vlugte land op en vertrek van Washington se Internasionale Dulles-lughawe wat 26,3 myl (42,3 kilometer) wes van die stad in Fairfax County en Loudoun County, Virginië geleë is. Hierdie lughawe is die belangrikste basis vir die Amerikaanse lugdiens "United States" in die oostelike Verenigde State, terwyl die lugdienste "Southwest Airlines" en "Airtran Airways" die Internasionale Baltimore-Washington Thurgood Marshall-lughawe 31,7 myl (51 kilometer) noordoos van Washington as een van hul hooflughawens gebruik.

Washington spog met talle nasionale monumente en is een van die gewildste toeristebestemmings in die Verenigde State. Die National Mall is 'n uitgestrekte oop ruimte met baie monumente van Amerikaanse leiers aan weerskante. Daarnaas dien dit as 'n regstreekse verbinding tussen die Withuis en die Kapitool-geboue. In die sentrum van die Mall lê die Washington-monument. Ander belangrike besienswaardighede in die gebied sluit die Jefferson-monument, die Lincoln-monument, die Franklin Delano Roosevelt-monument, die Nasionale Monument van die Tweede Wêreldoorlog, die Monumente vir die Veterane van die Korea- en die Viëtnamoorlog, die Oorlogsmonument van die Distrik Columbia en die Albert Einstein-gedenkteken.

Die wêreldbekende "Smithsonian Institution" is tans 'n vereniging van museums, waaronder die Anacostia-museum, die Arthur M. Sackler-galery, die Hirshhorn-museum, die Nasionale Lug- en Ruimtevaartmuseum, die Nasionale Museum van die Amerikaanse Geskiedenis, die Nasionale Museum van die Amerikaanse Indiane, die Nasionale Natuurhistoriese Museum, die Nasionale Portretgalery, die Nasionale Posmuseum, die Smithsonian-museum vir Amerikaanse Kuns, die Renwick-galery en die Nasionale Dieretuin.

Washington besit verder 'n groot aantal kunsmuseums soos die Nasionale Kunsgalery, die Nasionale Museum van Vroue in die Kunslewe, die Corcoran-Kunsgalery en die Phillips-Versameling.

Die Kongresbiblioteek en die Nasionale Argiewe huisves duisende dokumente uit elke tydperk van die Amerikaanse geskiedenis, waaronder die Amerikaanse Onafhanklikheidsverklaring, die Amerikaanse Grondwet en die Wet van Menseregte ("Bill of Rights").

Die Distrik Columbia beheer sy eie biblioteekstelsel met 27 takbiblioteke dwarsoor die stad. Die hoofbiblioteek, 'n meerverdiepingsgebou van staal en glas by die kruispunt van 9de en G-Straat, Noordwes, is deur die modernistiese Duits-gebore argitek Ludwig Mies van der Rohe ontwerp en staan bekend as Martin Luther King jr.-Gedenkbiblioteek. 'n Groot muurskildery in die hoofsaal beeld die burgerregte-aktivis uit.

Ander bekende besienswaardighede in Washington is die Arena Stage, die Basiliek van die Nasionale Heiligdom van die Onbevlekte Ontvangenis, die Blair-huis, die Katedraal van Sint-Mattheüs die Apostel, die Folger-Shakespeare-biblioteek, die Ford-teater, die Nasionale Historiese Frederick Douglass-monument, die Internasionale Spioenmuseum, die Nasionale Boumuseum, Die National Geographic Society, die "Awakening at Hains"-punt, die Ou Poskantoor, Theodore Roosevelt-eiland, die Verenigde State se Holocaust-Gedenkmuseum en die Nasionale Katedraal van Washington.




</doc>
<doc id="18215" url="https://af.wikipedia.org/wiki?curid=18215" title="Vlakplaas">
Vlakplaas

Vlakplaas is 'n plaas wat as die hoofkwartier gedien het van 'n teeninsurgensie-eenheid van die Suid-Afrikaanse veiligheidspolisie tydens die Apartheidstydperk. Die eenheid is na die plaas vernoem. Die eenheid met die kodenaam C-10 (later na C1 hernoem) is aangevoer deur Eugene de Kock. Vlakplaas is berug as 'n terrein vir en basis van waar talle teregstellings van politieke teenstanders van die voormalige Nasionale Party-regering plaasgevind het.

Vlakplaas is gebruik om askari's op te lei – ANC-guerrillas wat gevang is en tot pro-regering soldate omvorm is.




</doc>
<doc id="18216" url="https://af.wikipedia.org/wiki?curid=18216" title="Cygwin">
Cygwin

Cygwin is 'n versameling vrye programmatuur-hulpmiddele wat oorspronklik deur Cygnus Solutions ontwikkel is om verskeie Microsoft Windows-weergawes in staat te stel om soortgelyke ondersteuning as 'n Unix-stelsel te lewer. Die hoofdoel daarvan is om programmatuur, wat vir POSIX-versoenbare stelsels (soos Linux, BSD en Unix) ontwikkel is, na die Windows-platform oordraagbaar te maak, terwyl die moeite byna beperk word tot die heropstelling van daardie stelsels op Windows. Programme wat met Cywin oorgedra word werk die beste op Windows NT, Windows 2001, Windows XP en Windows Server 2003, maar sommiges kan bevredigend uitgevoer word op Windows 95 en Windows 98. Cygwin word tans onderhou deur die werknemers van Red Hat, Netapp en andere. Dit is belangrik om in gedagte te hou dat alhoewel Cygwin "header"-lêers en kodeversamelings gebruik wat dit makliker maak om *nix-toepassings vir gebruik op Windows her saam te stel, dit nie Windows binêre programme direk versoenbaar maak met *nix binêre programme nie.

Cygwin bestaan uit 'n versameling kode wat die POSIX stelselbevele omskakel na Win32 stelselbevele, 'n GNU ontwikkelingsketting (soos die GNU Compiler Collection en die GDB om basiese programmatuurontwikkeling moontlik te maak asook 'n groot versameling toepassingsprogramme soortgelyk aan dié wat algemeen op Unix stelsel gevind kan word. Op hierdie stadium is bykans alle bekende vrye programmatuur op Unix na Cygwin omgeskakel, insluitende die X Windows-stelsel, KDE, Gnome, Apache, TeX en verskeie andere. 'n Meganisme wat geskep is vir die installering van inetd, syslogd, sshd, Apache en andere daemone sodat hulle as standaard Windows dienste kan optree, wat 'n Microsoft Windows stelsel in staat stel om baie soos 'n Unix of 'n Linux-bediener op te tree. Al hierdie programme word geïnstalleer deur die standaard Cygwin opstelprogram, wat die nodige pakette vanaf die Internet aflaai. Die opstelprogram kan weer gehardloop word om programme na hulle nuutste weergawes op te dateer soos benodig of hulle dan by te voeg of te verwyder. Verskeie ander kenmerke word ook deur die opstelprogram verskaf, soos onder ander die vermoë om die bronkode saam met die binêre weergawe te installeer.

'n Groot klomp moeite is gedoen om koppelvlakke te verskaf om konsepte wat in Unix en Windows van mekaar verskil met mekaar in verband te bring. Voorbeelde sluit in:

Die weergawe van die gcc wat saam met Cygwin verskaf word het verskeie uitbreidings vir die skep van Windows DLL'e, vir die spesifiseer van 'n program as 'n windows- of konsolemodus program, die byvoeging van hulpbronne ens.

Ondersteuning vir die saamstel van MinGW-versoenbare programme (d.w.s, programme wat nie vereis dat Cygwin geïnstalleer moet wees om te hardloop nie, of meer spesifiek, programme wat nie Cygwin se "CYGWIN1.DLL" wat die POSIX versoenbaarheidslaag verskaf, benodig nie).

Red Hat versprei normaalweg die Cygwin kodeversameling onder die GNU General Public License met die uitsondering wat die skakeling met enige vrye programmatuur waarvan die lisensie aan die Oopbron Definisie voldoen, toe te laat. (Red Hat verkoop ook kommersiële lisensies aan diegene wat programme wil versprei onder voorwaardes van uitsluitlike besitreg).

'n Mens kan by vele poslyste aansluit wat verband hou met Cygwin by die Cygwin Poslys blad.

Cygwin het in 1995 begin as 'n projek van Steve Chamberlain, 'n ingenieur by Cygnus wat opgemerk het dat Windows NT en 95 COFF gebruik as hulle objeklêerformaat en dat GNU reeds ondersteuning vir x86 en COFF asook die C funksieversameling, newlib, gebied het; wat dit dus teoreties nie baie moeilik sou maak om die GCC te verander om 'n samesteller te skep wat uitvoerbare programme vir Windows kon skep nie. Die vermoede is toe in die praktyk bevestig en is 'n prototipe vinnig ontwikkel.




</doc>
<doc id="18217" url="https://af.wikipedia.org/wiki?curid=18217" title="Rooikat">
Rooikat

Die Rooikat ("Caracal caracal") is 'n soogdier en 'n karnivoor en lid van die katfamilie ("Felidae - Felinae"). Daar is 36 wildekatspesies in die wêreld. Daar is drie hoofgroepe in die katfamilie: die groot katte ("Panthera"), die jagluiperd ("Acinonyx") en die klein katte ("Felis"). Die rooikat is lid van die "felis"-groep.

Verwarring bestaan oor die naam van die rooikat weens verwarring met ander katte soos die los (Engels: "lynx") en die Bobcat omdat die rooikat ook al bekend gestaan het as die "Lynx caracal". Die rooikat deel 'n paar unieke eienskap met die los. Hulle het albei 30 tande waar die meeste katte 28 tande het. Die rooikat is nader verwant aan die "Felis Serval" (tierboskat) as aan die "Felis Lynx" of die "Felis Rufus" (die Engelse "Bobcat", ook bekend as die rooilos).

Die rooikat kom algemeen in Suid-Afrika voor asook in die res van Afrika en Anatolië.


Die rooikat verkies 'n droë en warm klimaat en kan gevind word in die bosveldsavanne, ongelyke veld en bergagtige gebiede waar hy in lang gras en ruigtes kan skuil.

Volgens skatting gebaseer op digtheid en geografiese gebied word die totale effektiewe populasie bereken op 50 000 volwasse rooikatte (Nowell en Jackson 1996). In 2003 was die jag van rooikatte verbied in tien Afrikalande en handel beperk in ses.

Die rooikat word beskou as een van die mooiste wildekatte. Die rooikat word herken aan sy rooibruin (taankleurige) pels en lang swart haartossels aan die punte van sy gepunte ore en kort dik stert. Die gesig van die rooikat word belyn deur 'n swart streep wat vertikaal deur elke oog loop en deur sy wit ken en swart bolip. Daar is wit merke op sy keel, ken en maag. Die agterpote is heelwat langer as die voorpote. Die rooikat is 'n mediumgrootte grasieuse kat, wat groter as die wildekat en kleiner as die luiperd is. Die rooikat se skouerhoogte is tussen 40 en 45 cm. Die volwasse mannetjie weeg 17 kg en die wyfie 11,5 kg. Die rooikat is soepel en kragtig gebou met lang bobene en skerp intrekbare kloue.

Rooikatte is alleenlopende diere wat slegs vir paardoeleindes bymekaarkom in pare. Elke rooikat sal vir homself 'n jaggebied afbaken wat hy sal probeer oorheers met sy teenwoordigheid.

Die rooikat is 'n skugter dier wat in skeure, boomstompe en ou erdvarkgate wegkruip gedurende die dag, en meestal aktief is in die nag wanneer hy jag. 'n Wye verskeidenheid prooi word gejag deur die rooikat: van klein diere (soos klein wildsbokke, ape, bobbejane, dassies en hase), reptiele en voëls (soos tarentale en poue). Wildsbokke wat gejag word sluit in: bosbokke, rooibokke en rietbokke. Hulle jag meestal voëls wat op die grond nesmaak, terwyl die voël sit en slaap. Die rooikat is egter ook bekend daarvoor dat hy baie hoog kan spring om voëls, in vlug, met sy skerp kloue uit die lug te kan vang. Groter prooi, wat tot dubbel die gewig kan wees van die rooikat, word bekruip, bespring en met 'n nekbyt gedood.

Rooikatte kan goed boom klim om groter roofdiere te ontduik en om 'n beter perspektief te kry oor die jagveld. 'n Jong mannetjie kan tot 95 km ver beweeg om sy eie gebied af te baken deur te urineer. Wyfies bly naby aan hul geboorteplek en hul gebiede sal soms oorvleuel met dié van hul moeder. Die rooikat kan vir lang tye sonder water oorleef aangesien hy die meeste van sy vloeistof kan verkry uit die vog in die vesels van sy prooi.

Die rooikat is geslagsryp na ongeveer 20 maande. Paring kan in enige tyd van die jaar plaasvind, maar geskied hoofsaaklik in die wintermaande; Mei en Junie in Suid-Afrika. Paring vind gewoonlik plaas oor 'n tydperk van ses dae. Die wyfie se dratyd is ongeveer twee maande waarna sy 2 tot 3 klein katjies (met 'n maksimum van 5 klein katjies) baar. 'n Klein katjie weeg ongeveer 300 gram by geboorte en tel ongeveer 21 gram per dag op na geboorte. Die kleintjies het reeds by geboorte die kenmerkende kleureienskappe van 'n volwasse rooikat. Die kleintjies is hulpeloos en kwesbaar en moet deur die moeder versorg word. Die wyfie dra byna daagliks haar kleintjies in haar bek na 'n nuwe veilige bestemming om te verhoed dat ander roofdiere die kleintjies opspoor en opvreet. Die mannetjie dra nie by tot die grootmaak van die klein katjies nie. Die kleintjies word blind gebore en hul oë gaan eers na ongeveer 'n week oop. Hulle begin vleis eet as hul ongeveer 45 dae oud is en bereik onafhanklikheid binne 9 tot 12 maande. Die lewensverwagting van 'n wilde rooikat is 15 jaar terwyl 'n rooikat in aanhouding tot 17 jaar oud kan word.

Groot dele van die rooikat se natuurlike jaggebied en prooi is van hom ontneem deur veeboere. Die rooikat word geklassifiseer as 'n probleemdier en word stelselmatig uitgewis deur veeboere. 'n Rooikat kan groot skade aanrig onder 'n trop skape of bokke en sal meer vee doodmaak as wat hy op een slag kan eet. Baie boere beskou die rooikat as 'n pes wat uitgewis moet word, maar ander meer natuurbewuste boere beperk die rooikatgetalle deur hulle reukafskeiding te gebruik om gebiede af te baken. Hulle vang die rooikatte ook in spesiale vanghokke waarmee hulle die rooikatte kan vervoer na minder bewoonde gebiede.

Die geheimsinnige en nagtelike lewenswyse van die rooikat ontmoedig navorsers om die rooikat te bestudeer en min is gedokumenteer oor die kat se lewenswyse.







</doc>
<doc id="18221" url="https://af.wikipedia.org/wiki?curid=18221" title="Lothar Neethling">
Lothar Neethling

Lothar Paul Neethling (29 Augustus 1935 - 11 Julie 2005) was van 1971 tydens die Apartheidsera 'n generaal in die Suid-Afrikaanse polisie se forensiese eenheid. Neethling het die Forensiese Wetenskaplaboratorium self op die been gebring.

Neethling is in Augustus 1935 in Duitsland as Lothar Paul Tietz gebore en het na Suid-Afrika gekom as een van die 83 Duitse weeskinders wat ná die Tweede Wêreldoorlog op 8 September 1948 per skip in Kaapstad aangekom het. Die dertienjarige Lothar is deur die voorsitter van die Duitse Kinderfonds, dr J C Neethling, in Pretoria aangeneem.

In die 1970's is 'n klein chemiese wapenlaboratorium vanuit die Suid-Afrikaanse Polisie se forensiese laboratorium bedryf. Neethling het van 1977 navorsing oor traangas gedoen wat daarop gemik was om beter aanwendingsmeganismes vir skarebeheer te ontwikkel sowel as meer effektiewe gasse. Traangas was 'n belangrike wapen in die onderdrukking van die stryd teen apartheid wat voldoen het aan die staat se aanvanklike beginsel van “minimum geweld”. Die navorsing het teen 1982 gelei tot die standaardgebruik van nuwe traangasaërosols wat in sekere gevalle die tradisionele handgranaattipe traangashouers vervang het.

In 1989 het Dirk Coetzee, 'n voormalige bevelvoerder van die Suid-Afrikaanse Polisie se Vlakplaas-eenheid, in 'n onderhoud met die Afrikaanse anti-apartheid-koerant Vrye Weekblad aangevoer dat Neethling 'n chemiese middel aan hom verskaf het waarmee die studente-aktivis Sizwe Kondile verdoof is voordat hy geskiet en sy liggaam op 'n brandstapel tot as verbrand is. Die koerant het berig dat Neethling middels ontwikkel het wat teen anti-apartheidsaktiviste gebruik is en dat hy sodoende betrokke was by apartheidsmoordbendes. Die middels het bekend geword as "Lothar se doepa". Neethling het Die Vrye Weekblad en die Weekly Mail vir laster gedagvaar. In die hooggeregshofsaak het regter Johan Kriegler ten gunste van die koerante beslis en generaal Neethling se eis van skadevergoeding ter bedrae van R1,5 miljoen verwerp. Neethling slaag egter in 'n appèlsaak (waarvan die uitspraak op 4 Desember 1993 gelewer is) daarin om Kriegler se uitspraak om te keer. Die Vrye Weekblad is beveel om R90 000 en Neethling se hofonkostes te betaal, wat uiteindelik bygedra het tot die ondergang van die koerant.

Coetzee het die bewering wat aan Vrye Weekblad gemaak is aan die Harmskommissie herhaal en weer tydens sy getuienis aan die Waarheid-en-Versoeningskommissie. In September 1997 het Max du Preez, voormalige redakteur van die Vrye Weekblad, by die Brixtonse polisiestasie ook klagtes teen Neethling gelê weens beweerde sameswering tot moord, meineed en bedrog.

Neethling is in 2005 in Pretoria aan longkanker oorlede. Hy het twee doktorsgrade behaal en is in 1984 deur die Suid-Afrikaanse Akademie vir Wetenskap en Kuns, waarvan hy 'n lid was, met 'n erepenning van die Fakulteit Wetenskap en Tegniek vereer. Neethling het ook sewe medaljes van die Suid-Afrikaanse Polisie ontvang.


</doc>
<doc id="18222" url="https://af.wikipedia.org/wiki?curid=18222" title="Mail &amp; Guardian">
Mail &amp; Guardian

Die Mail & Guardian is 'n Suid-Afrikaanse koerant wat in 1985 begin is deur 'n groep joernaliste wat oortollig verklaar is na die sluiting van die "Rand Daily Mail" en die "Sunday Express". 'n Ander groep van die personeellede het "Business Day" uit die "Rand Daily Mail" se sakeseksie begin.

Die koerant het aanvanklik bekend gestaan as die Weekly Mail en is weens finansiële oorwegings as 'n weekblad uitgebring. Die stigterslede het die redakteur Irwin Manoim en Anton Harber ingesluit. Die eerste uitgawe het op Vrydag 13 Junie 1985 verskyn. Die hoofartikel het gehandel oor die Suid-Afrikaanse polisie se aanhouding van Mosambiekse werkers wat dan aan Renamo oorhandig is. Omrede die uitgewers nie die gebruiklike hoofstroomtegnologie kon bekostig nie, was die koerant een van die eerste gedrukte nuusmedia ter wêreld wat Apple Macintosh-lessenaarsetwerk gebruik het.

Die "Weekly Mail" het fel kritiek gelewer op die Nasionale Party regering, die Apartheidbeleid en regeringsopterede wat daarmee gepaard gegaan het. Reeds in 1986 is 'n uitgawe van die winkelrakke verwyder as gevolg van verslaggewing oor die tweede noodtoestand wat deur PW Botha verklaar is. In 1988 is die koerant dan ook vir 'n tyd lank verbied. Die koerant het tydens 1990 enkele maande lank as die dagblad "Daily Mail" verskyn, maar die koste het gou tot die einde van dié proefneming gelei. Daarna is teruggekeer tot die weeklikse uitgawe wat deurentyd Vrydae as "Weekly Mail" verskyn het.

In 1994 is "Mail & Guardian Online" gestig om die eerste Internet-nuuspublikasie in Afrika te word. Die Londen-gebaseerde Guardian Media Groep (GMG), uitgewer van die "Guardian" het in 1995 die hoofaandeelhouer geword en die koerant se naam is verander na "Mail & Guardian". GMG het die meeste van die groep se aandele in 2002 aan die Zimbabwese koerantmagnaat Trevor Ncube verkoop. GMG besit steeds 10% van die maatskappy.

Die huidige redakteur van die "Mail & Guardian" is Ferial Haffajee en die hoof- uitvoerende beampte is Trevor Ncube. Die koerant se webwerf word geredigeer deur Riaan Wolmarans en die uitgewer is Matthew Buckland.




</doc>
<doc id="18227" url="https://af.wikipedia.org/wiki?curid=18227" title="Ferial Haffajee">
Ferial Haffajee

Ferial Haffajee was die eerste vroulike hoofredaktrisse van die Mail & Guardian en daarmee ook die eerste van 'n noemenswaardige koerant in Suid-Afrika. Sy is tans redakteur van City Press. Haffajee het as die dogter van klerewerkers in die werkersklaswoonbuurt Bosmont in Johannesburg groot geword en het by die Universiteit van die Witwatersrand studeer.

Ná voltooiing van haar studies het sy as leerlingjoernalis by die Weekly Mail begin werk. Daarna het sy by die SABC as radioregisseur en televisie verslaggewer gewerk. In die tydperk het sy bekendheid verwerf toe sy gekies is as lid van 'n paneel verslaggewers wat die eerste onderhoud gevoer het met Nelson Mandela kort na sy vrylating. Dit is gevolg deur politieke verslaggewer by die Financial Mail waar sy tot besturende redakteur bevorder voor sy weer by die Mail & Guardian aangesluit het as mederedakteur.


</doc>
<doc id="18228" url="https://af.wikipedia.org/wiki?curid=18228" title="Stet">
Stet

Stet was 'n Afrikaanse literêre tydskrif wat in die 1980's uitgegee is. Die eerste uitgawe het in Oktober 1982 onder die redaksie van Tienie du Plessis en Gerrit Olivier verskyn. Die tydskrif se naam verwys na 'n drukkerterm vir “laat bly”. Stet was anti-apartheid en gekant teen sensuur.

Stet het literêre en politieke kommentaar, gedigte, strokies- en fotoverhale in Afrikaans ingesluit. Die eerste uitgawe het bydraes van Olivier, Hennie Aucamp, Wilma Stockenström, Fransi Phillips, Alexander Strachan, Lochner de Kock en Dan Roodt ingesluit as ook 'n onderhoud met die filosoof Johan Degenaar.


</doc>
<doc id="18229" url="https://af.wikipedia.org/wiki?curid=18229" title="Taaldoos">
Taaldoos

Taaldoos was 'n ondergrondse pornografiese literêre tydskrif wat in die 1980's deur Dan Roodt en Karin Konsentrasiekamp, met wie hy later getroud is, uitgegee is. Die tydskrif wat deur die Universiteit van die Witwatersrand se drukkery gedruk is, is deur die Apartheidregering verban.


</doc>
<doc id="18230" url="https://af.wikipedia.org/wiki?curid=18230" title="Rivierdolfyn">
Rivierdolfyn

Rivierdolfyne is vier spesies dolfyne wat in varswater voorkom. Hulle word geklassifiseer in die familie "Platanistoidea". Drie van die spesies kom in riviere voor.

Rivierdolfyne is die mees bedreigde van alle dolfynsoorte weens faktore wat jag en die besoedeling van habitat insluit. Sommige rivierdolfyne beskik slegs oor swak sig en kom sodoende in gevaar weens aanraking van of verstrengeling in mensgemaakte voorwerpe soos nette.

In die onlangse klassifikasie (Rice 1998) is daar tans vier families rivierdolfyne, alhoewel die "Lipotidae" teen die einde van die dekade reeds uitgewis sal wees. Sedert Desember 2006 is die familie geklassifiseer as "voorlopig uitgewis".




</doc>
<doc id="18238" url="https://af.wikipedia.org/wiki?curid=18238" title="Breyten">
Breyten

Breyten is 'n dorpie in Mpumalanga, Suid-Afrika, geleë tussen Carolina en Ermelo aan die voet van die "Klipstapel", die hoogste punt op die waterskeiding tussen die weswaarts vloeiende Vaalrivierstelsel en die ooswaarts vloeiende Olifants/Letabarivier en Komatirivierstelsels. 

Die oorspronklike plaas, Bothasrus, waarop die dorp ontwikkel is, is aan Lukas Potgieter gegee in 1888 as vergoeding vir die verlies van 'n been tydens die Eerste Vryheidsoorlog tydens die Slag van Ingogo. Hy het die plaas later aan veldkornet Nicolaas Breytenbach verkoop na wie die dorp vernoem is. Die dorp is in 1905 uitgelê nadat die spoorlyn die dorpie vanaf Springs bereik het.

Gemengde boerdery word in die distrik beoefen.





</doc>
<doc id="18239" url="https://af.wikipedia.org/wiki?curid=18239" title="Carolina">
Carolina

Carolina is 'n dorp in Mpumalanga in Suid-Afrika geleë op die hoofroete (R33 en R38) tussen Johannesburg en eSwatini. Carolina lê op 'n hoogte van 1 710 meter bo seevlak en staan bekend vir sy buitengewoon koue winters. Dit is 'n gemengde boerdery, kleinskaal steenkool- en edelgesteente-myngemeenskap. 

Die dorp is deur Cornelius Coetzee na sy vrou, Carolina, vernoem. Coetzee het die dorp gestig as 'n permanente uitspanplek vir waens toe goud in 1883 in Barberton ontdek is. Die dorp is herbou nadat dit in die Tweede Vryheidsoorlog vernietig is. Die Komatirivier, wat deur die Komatikloof vloei, is in die omgewing geleë.




</doc>
<doc id="18240" url="https://af.wikipedia.org/wiki?curid=18240" title="Amsterdam, Mpumalanga">
Amsterdam, Mpumalanga

Amsterdam is 'n klein skaapboerdery-dorpie in Mpumalanga, Suid-Afrika. Die dorp is sowat 16 km van die grens met eSwatini. Die grenspos word Nerston genoem. 

Die gebied is in 1864 deur 'n Skot, Alexander McCorkindale, as 'n republiek gestig en "New Scotland" genoem. Die hoofstad Roburnia wat in 1881 gestig is, is vernoem na die Skotse digter Robert Burns. 

Omtrent 50 Skotse setlaars wat hulle in die gebied gevestig het, het wat aanleiding gegee het tot Skotse plaasname soos Lochiel, Waverley en Bonny Brae. McCorkindale het aan koors omgekom terwyl hy besig was met die beplanning van 'n hawe vir Lourenço Marques in Mosambiek. Die enigste herinnering aan McCorkindale is die naam van die dorpsplein wat na hom genoem is. In 1882 is Roburnia deur Paul Kruger hernoem na Amsterdam in Nederland.

Daar is ook groot bloekom-, denne- en wattelpantasies in die omgewing.



</doc>
<doc id="18241" url="https://af.wikipedia.org/wiki?curid=18241" title="Amersfoort, Mpumalanga">
Amersfoort, Mpumalanga

Amersfoort is 'n klein plattelandse dorp in Mpumalanga, Suid-Afrika wat vernoem is na die stad Amersfoort in Nederland. Die N11 nasionale pad gaan deur Amersfoort en is 42 km noord van Volksrust. 

Die dorp het ontstaan toe twee boere grond vir 'n nuwe NG Kerkgemeente geskenk het. Ds Frans Lion Cachet het die gemeente gestig en dit na Amersfoort in Nederland vernoem. Die dorp is in 1888 gestig om die Nederduits Gereformeerde Kerk wat in 1876 gebou is.

Die distrik is 1 800 km groot. Skaapboerdery is die belangrikste bedryf. 




</doc>
<doc id="18242" url="https://af.wikipedia.org/wiki?curid=18242" title="Badplaas">
Badplaas

Badplaas is 'n klein vakansiedorp geleë langs 'n warmwaterbron aan die voet van die Ndlumudlumuheuwels (Swazi: Plek van baie donder) in Mpumalanga, Suid-Afrika. Die bron borrel uit die grond teen 'n tempo van 30 000 liter per uur en het onder vroeëre inwoners bekend gestaan as "eManzana" (helende waters). Blykbaar is die gebied rondom die bron in 1876 deur 'n Swazihoofman aan Jacob de Clercq gegee om 'n handelspos daar te stig.




</doc>
<doc id="18243" url="https://af.wikipedia.org/wiki?curid=18243" title="Chrissiesmeer">
Chrissiesmeer

Chrissiesmeer is 'n klein dorpie in 'n waterryke gebied van Mpumalanga in Suid-Afrika.

Die San en Tlou-tle bevolking het die gebied bewoon en op vlotte op van die groter mere gewoon. Die Voortrekkers het in die 1860's 'n dorp in die gebied gevestig en dit na ZAR President Marthinus Wessel Pretorius se dogter Christina Johanna Petronella vernoem. In die 1880's het die dorp 'n belangrike oornagpunt geword vir waens wat na die goudmyndorp Barberton onderweg was.

Die dorpie is aan die noordekant van die meer geleë. Die meer is ongeveer 24 km in omtrek en plek-plek sowat 3 m diep. Dit is die weiveld en broeiplek van menige watervoëls, ook flaminke.



</doc>
<doc id="18244" url="https://af.wikipedia.org/wiki?curid=18244" title="Perdekop">
Perdekop

Perdekop is 'n nedersetting geleë op 'n 1 889 m hoë koppie in Mpumalanga, Suid-Afrika. Die dorpie is 47 km suidoos van Standerton.

Dit is gevestig tydens die perdesiekte-epidemie toe boere gevind het dat perde wat na die bokant van die koppie gebring is teen die siekte beskerm is. Tydens die Tweede Vryheidsoorlog het die Britte 'n uitkykballon van die plek af bedryf om die Boere se aktiwiteite te monitor.

Genl. Constand Viljoen, stigter van die Vryheidsfront en voormalige hoof van die Suid-Afrikaanse Weermag was hier op laerskool.



</doc>
<doc id="18245" url="https://af.wikipedia.org/wiki?curid=18245" title="Piet Retief, Mpumalanga">
Piet Retief, Mpumalanga

Piet Retief is 'n dorp geleë in die bosbougebied van Mpumalanga, Suid-Afrika. Dit is naby die grens met eSwatini geleë. Die N2 nasionale pad gaan deur die dorp.

Die dorp is deur die Voortrekkers in 1883 gestig en is vernoem na die Voortrekkerleier, Piet Retief. In 1886 het die inwoners van die dorp die "Klein Vrystaat" republiek uitgeroep met 'n bevolking van 72. Die Republiek het tot 1891 bestaan toe dit ingesluit is in die Zuid-Afrikaansche Republiek. Die dorp het 'n munisipaliteit geword in 1932. Die vernaamste toeriste aantreklikhede in die dorp is die Nederduits Gereformeerde Kerk wat deur die argitek Gerard Moerdijk ontwerp is en in 1921 gebou is.

Op 2 Februarie 2010 het die Suid-Afrikaanse minister van Kuns en Kultuur, Lulu Xingwana, 'n staatsbesluit goedgekeur om Piet Retief te hernoem na eMkhondo. Soos baie ander post-apartheid naamsveranderings in Suid-Afrika, bly die voorval omstrede. Die meeste inwoners is onseker oor wat die nuwe naam beteken, en het aangevoer dat "Piet Retief" nie wydverspreide openbare kritiek ondervind het, soos Verwoerdburg nie. Prominente Afrikanergroepe, insluitend die Vryheidsfront Plus, het belowe om die verandering te betwis.

Die distrik is 4 418km groot. Die omgewing se jaarlikse reënval beloop 1 000 mm. Die hoof-ekonomiese aktiwiteite is hout-, papier- en wattelbasproduksie sowel as mika-, kaolien- en ystermynbou.




</doc>
<doc id="18246" url="https://af.wikipedia.org/wiki?curid=18246" title="Môreson">
Môreson

Môreson is 'n klein boerderydorp geleë op die oewer van die Osspruit met 'n belangrike landbouskool in Mpumalanga, Suid-Afrika. Die dorp is 42 km noordwes van Amersfoort.

Die dorp is op die plaas met dieselfde naam gestig wat aan JLW de Jager behoort het. Dit is om die Marnico Hotel gevestig wat in 1912 op 'n rushalte vir waens tussen Standerton en Ermelo gevestig is. Die eerste dorpsraad is in 1920 ingestel. 



</doc>
<doc id="18247" url="https://af.wikipedia.org/wiki?curid=18247" title="Klein Vrystaat">
Klein Vrystaat

Klein Vrystaat was ’n kortstondige Boererepubliek in die Piet Retief omgewing in wat nou Mpumalanga, Suid-Afrika is. Vanaf ongeveer 1876 het ’n groep Boere op grond gewoon wat van die Swazi koning Umbandino gekoop is. In 1886 is ’n formele regering gevorm gevolg deur die aanneming van ’n grondwet.

Die staat het voortbestaan tot 1891 toe dit in die Zuid-Afrikaansche Republiek opgeneem is.



</doc>
<doc id="18248" url="https://af.wikipedia.org/wiki?curid=18248" title="Volksrust">
Volksrust

Volksrust is 'n groot dorp in Mpumalanga, Suid-Afrika aan die KwaZulu-Natalgrens. 

Die Zuid-Afrikaansche Republiek het in 1888 besluit om 'n dorp op die rand van die Drakensberg naby Natal te stig. 
Die dorp is toe gestig naby die plek waar die Slag van Majuba plaasgevind het tydens die Eerste Vryheidsoorlog waarin die Zuid-Afrikaansche Republiek se vryheid van Brittanje herwin is. Dorothea de Jager, 'n dogter van Dirk Uys, een van die Majuba-slagoffers, het die dorp Volksrust genoem, oënskynlik omdat dit is waar die ZAR-soldate gerus het.

Tydens die Tweede Vryheidsoorlog het die Britte 'n konsentrasiekamp hier gebou waarin baie vroue en kinders gesterf het.

Volksrust het in 1904 'n munisipaliteit geword.

Die distrik is 1 870 km groot. Die dorp is 'n belangrike bees-, suiwel-, mielie-, sorghum-, wol- en sonneblomproduksieplek. 

Majuba, een van Eskom se kragsentrales, is hier naby geleë.






</doc>
<doc id="18249" url="https://af.wikipedia.org/wiki?curid=18249" title="Wakkerstroom">
Wakkerstroom

Wakkerstroom is die tweede oudste dorp in Mpumalanga in Suid-Afrika. Dit is in 1859 gevestig en die dorp se naam is 'n Afrikaanse vertaling van die Zoeloenaam vir die rivier wat naby die dorp verby vloei, die uThaka, "(Wakker)".

Die dorp is deur Dirk Cornelius Uys (Swart Dirk) gestig wat die gebied opgemeet het op die plaas Gryshoek. Hy het al die erwe uitgelê met 'n 50-jaart lang riempie wat van 'n elandbulvel gemaak is wat hy geskiet het tydens sy aankoms in Wakkerstroom. Die dorp en distrik is in November 1859 geproklameer en die eerste erwe in 1864 verkoop.

Die hofgebou, St Marks kerk en die ou brug oor die Wakkerstroom is as nasionale monumente verklaar. Die roman 'She' is deur H. Ryder Haggard geskryf terwyl hy in Hoogstraat in Wakkerstroom gebly het. Die dorp spog met 'n straatbrug wat in 1893 deur die regering van die destydse Zuid-Afrikaansche Republiek opgerig is. Die staalkonstruksie vir die brug is uit Duitsland ingevoer. Naby die brug vloei die Marthinus Wesselsstroom. Hier is Suid-Afrika se eerste Swart lede van die Zionistebeweging in 1904 deur D. Bryant van die "American Christian Catholic Church in Zion" gedoop.

Wakkerstroom is deur die 58ste Regiment North Staffordshires, die 80ste Regiment van die South Staffordshires en die 1ste Kings Dragoon Guards beset in 1880/81 tydens die Eerste Vryheidsoorlog. Oorblyfsels van die South Staffordshires Regiment en die Scot Guards se teenwoordigheid kan gesien word op die spits van die Ossewakop en Voortrekkerkop suid van Wakkerstroom.

Tydens die Tweede Vryheidsoorlog het die Britte 'n lyn van een-en-twintig blokhuise tussen Volksrust en Wakkerstroom gebou en een honderd tussen Wakkerstroom en Piet Retief. Die blokhuise is gebou om die Britse toevoerroete van Durban af te beskerm.

Die distrik is 2 323 km groot. Skaap- en beesboerdery is die hoof ekonomiese aktiwiteite. Daar is verskeie San-rotstekeninge te vinde in die gebied om Wakkerstroom. Die gebied is heuwelagtig met klowe, bergfonteine, vleigebiede en damme. Dit is wêreldbekend as 'n voëlkykparadys.





</doc>
<doc id="18250" url="https://af.wikipedia.org/wiki?curid=18250" title="Lydenburg">
Lydenburg

Lydenburg is 'n dorp in noordelike Mpumalanga, Suid-Afrika. Lydenburg is geleë aan die Spekboomsytak van die Olifantsrivier aan die voet van die Long Tompas. Die naam van die dorp is uit Nederlands afkomstig en beteken "Dorp van Lyding." Die dorp is in die hart van die Suid-Afrikaanse forelhengelgebied en is 'n landbou- en mynbousentrum. Lydenburg is deel van die Thaba Chweu Plaaslike Munisipaliteit wat volgens die 2011 sensus 'n bevolking van 98 387 gehad het.

Van die vroegste bekende voorbeelde van Afrika beeldhouwerk wat terugdateer tot ongeveer 400 n.C., is in die laat 1950's in die gebied gevind. Lydenburg is in 1849 deur 'n groep Voortrekkers onder leiding van Andries Potgieter gestig nadat hulle hulle vorige vestiging by Ohrigstad in die Noorde verlaat het as gevolg van 'n malariaepidemie. Die dorp het die hoofstad van "De Republiek Lydenburg in Zuid Afrika" geword in 1856. Die republiek het later in 1857 by die Republiek van Utrecht aangesluit. In 1860 het beide die republieke weer aangesluit by die Zuid-Afrikaansche Republiek. 

Lydenburg het in belangrikheid toegeneem omdat dit op die ossewapad na Delagoabaai (Maputo) was, wat nie onder Britse beheer was nie. In 1871 is die bou van 'n pad deur Abraham Espag op versoek van President Thomas Francois Burgers begin. Die eerste waens van Delagoabaai het in 1874 in Lydenburg aangekom.

Op 6 Februarie 1873 is goud in die omgewing ontdek en binne 3 maande is die Lydenburgse goudvelde geproklameer. Tydens die Eerste Vryheidsoorlog wat in 1880 uitgebreek het, het 'n Britse garnisoen onder Luitenant Walter Hillyar Colquhoun Long (oom van die eerste Viscount Long) beheer van Lydenburg oorgeneem om die goudvelde te beheer. Die gedoemde opmars na Pretoria deur die 94ste Regiment onder bevel van luitenant Anstruther het in die dorp begin. Die res van die garnisoen by Lydenburg is beleër.

Teen 1910 het die spoorlyn Lydenburg bereik en in 1927 het dit 'n munisipaliteit geword.

Die dorp is amptelik herdoop na Mashishing, volgens 'n aankondiging wat op 30 Junie 2006 deur die Minister van Kuns en Kultuur, Pallo Jordan, gemaak is. Die naam het egter nie juis posgevat nie en besighede (asook die "Lydenburg Museum") gebruik steeds die ou naam.



</doc>
<doc id="18251" url="https://af.wikipedia.org/wiki?curid=18251" title="Republiek van Lydenburg">
Republiek van Lydenburg

Republiek van Lydenburg was 'n Boererepubliek met 'n kortsondige bestaan wat gestig is nadat 'n groep Boere afgeskei het van die Potchefstroomse Republiek in 1856. Die dorp Lydenburg is in 1849 deur 'n groep Voortrekkers onder leiding van Andries Potgieter gestig nadat hulle hulle vorige vestiging by Ohrigstad in die Noorde verlaat het as gevolg van 'n malariaepidemie. Die republiek het later in 1857 by die Republiek van Utrecht aangesluit. In 1860 het beide die republieke weer aangesluit by die Zuid-Afrikaansche Republiek. 


</doc>
<doc id="18254" url="https://af.wikipedia.org/wiki?curid=18254" title="Karel die Grote">
Karel die Grote

Karel die Grote (Latyn: "Carolus Magnus" of "Karolus Magnus", Duits: "Karl der Große", Engels en Frans: "Charlemagne") (742 of 747 – 28 Januarie 814) was die Koning van die Franke van 768 tot met sy dood in 814. Hy het Italië oorwin en die "Yster Kroon van Lombardye" in 774 aangeneem. Op 'n besoek aan Rome in 800 is hy deur Pous Leo III op Kersdag tot keiser gekroon waarmee die herlewing van die Romeinse ryk tradisie in die Weste ingelui is in die vorm van die Heilige Romeinse Ryk. Deur sy buitelandse oorwinnings en interne hervormings het Karel die Grote bygedra tot die herdefinisie van Wes-Europa en die Middeleeue. Sy heerskappy word ook geassosieer met die Karolingiese Renaissance, 'n herlewing van kuns en onderwys in die Weste.

Karel die Grote was die seun van Pepyn die Korte en sy vrou Bertrada van Laon. Sy oorspronklike naam in Oud-Frankies is nooit gedokumenteer nie, maar vroeë voorbeelde van sy naam in Latyn lees "Carolos" of "Karol's". Hy het sy vader opgevolg en saam met sy broer Karloman regeer tot laasgenoemde se dood in 771. Karel die Grote het sy vader se beleid teenoor die pousdom voortgesit en het die beskermer van die pousdom geword, die Longobarde se mag in Italië opgehef, en oorlog gevoer met die Sarasene, wat sy ryk uit Spanje lastig geval het. Tydens een van die veldtogte het hy een van die ergste nederlae van sy lewe by Roncesvalles deurgemaak (778). Hy het ook veldtogte teen die bevolkings oos van sy ryk gevoer, veral die Sakse, en hulle na 'n uitgerekte oorlog aan sy heerskappy onderwerp. Deur hulle na Christendom te bekeer het hy hulle in sy ryk geïntegreer en dus die weg gebaan vir die latere Ottoniaanse Dinastie.

Vandag word Karel die Grote as die vader van beide Frankryk en Duitsland gesien, en soms ook as die "Vader van Europa". Hy was die eerste heerser van 'n Wes-Europese keiserryk sedert die val van die Romeinse Ryk.

Teen die 6de eeu is die Franke gekersten en het die Frankiese Ryk onder die heerskappy van die Merovinge die magtigste van die koninkryke wat die Wes-Romeinse Ryk opgevolg het, geword. Na die Slag van Tertry het die Merovinge egter getaan tot 'n staat van magteloosheid wat daartoe gelei het dat hulle "rois fainéants" (konings wat niks doen nie) genoem is. So te sê alle regeringsmag van enige belang is uitgevoer deur hulle hoofoffisier, die "major domus".

In 687 het Pepyn van Herstal, major domus van die paleis van Austrasia, die onenigheid tussen die verskillende konings en hulle majors beëindig met sy oorwinning by Tertry en vir alle praktiese doeleindes die alleenregeerder van die hele Frankiese koninkryk geword. Pepyn self was die kleinseun van twee van die belangrikste figure van die Austrasiese Koningryk, Sint Arnulf van Metz en Pepyn van Landen. Pepyn die Middel is uiteindelik opgevolg deur die onegte seun van Karel, later bekend as Karel Martel (die Hammer). Na 737, het Karel die Franke regeer sonder 'n koning op die troon maar het vermy om homself koning te noem. Karel is opgevolg deur sy seuns Karloman en Pepyn die Korte, die vader van Karel die Grote. Om separatisme in die uitstreke van die ryk in toom te hou, het die broers Childerik III, die laaste van die Merovinge konings, op die troon geplaas.

Nadat Karloman uit sy pos bedank het, het Pepyn Childeric III met Pous Sagarias se goedkeuring afgeset. In 751 is Pepyn tot koning verkies en gekroon as Koning van die Franke en in in 754 het Pous Stefanus II hom en sy jong seuns weer geseën. Hulle was nou die erfgename van die groot ryk wat die meeste van westelike en sentraal Europa ingesluit het. Die Merovinge dinastie is hiermee vervang deur die Karolingiese dinastie, genoem na Pepyn se vader Karel Martel en die dinastie se belangrikste lid, Karel die Grote.

Onder die nuwe dinastie het die Frankiese koninkryk uitgebrei om 'n gebied in te sluit wat meeste van Wes-Europa ingesluit het. Die verdeling van die koninkryk het Frankryk en Duitsland gevorm; en die godsdienstige, politieke, en kunsevolusie met oorsprong van 'n sentraal-geposisioneerde Francia het 'n definieerende indruk op die hele Wes-Europa gelaat.

Daar word gemeen dat Karel die Grote op 2 April 742 in Herstal naby Luik, in België gebore is. Hy het in sy vader se villa in Jupille gaan woon toe hy omtrent sewe was.

Daar bestaan 'n mate van onsekerheid oor beide sy geboortedatum en -plek en ander datums wat voorgestel word is 1 April 747 en 1 April 748. Baie geskiedskrywers gee sy geboorteplek aan as Jupille en ander stede wat al voorgestel is sluit Prüm, Düren, en Aken in.



</doc>
<doc id="18259" url="https://af.wikipedia.org/wiki?curid=18259" title="Swarttobie">
Swarttobie

Die Swarttobie ("Haematopus moquini") (Engels: "African Oystercatcher") is die tweede skaarste voël in Suid-Afrika. Die voël was ernstig bedreig, maar bevolkings herstel noudat voertuie nie meer toegelaat word om op Suid-Afrikaanse strande te ry nie. Die bedreiging was as gevolg van die feit dat die Swarttobie haar eiers lê op die strand en voertuie die eiers beskadig het. Die Mediterreense mossel is die hoofvoedsel van dié voël.

Phil Hockey, 'n welbekende Suid-Afrikaanse ornitoloog het sy doktorale verhandeling gedoen oor die Swarttobie.



</doc>
<doc id="18264" url="https://af.wikipedia.org/wiki?curid=18264" title="Taconic-berge">
Taconic-berge

Die Taconic-berge is 'n bergreeks in Nieu-Engeland, wat deel uitmaak van die Appalache en langs die oosgrens van die Amerikaanse deelstaat New York loop. Die bergreeks strek tot in die suidweste van Vermont, Connecticut, die weste van Massachusetts en Suidwes-Vermont. 

Die Taconic-berge loop sowat 240 kilometer (150 myl) in noord-suidelike rigting en behels 'n kleiner bergreeks, die Berkshire-berge in Wes-Massachusetts. Die hoogste bergpiek is Mount Equinox teen die noordelike einde van die bergreeks in Manchester (Vermont) op 'n hoogte van 1 163 meter (3 816 voet) bo seevlak. Die Indiaanse naam van die berge is vroeër weergegee as Taghkanic. Die Taconic State Park langs die grens van New York met Massachusetts en Connecticut is 'n gewilde toeristebestemming.

Die Taconic-bergreeks is in die laat Ordovisiaanse tydperk, sowat 440 miljoen jar gelede, deur die botsing van die Noord-Amerikaanse Plaat met 'n vulkaniese eilandboog gevorm - net soos die huidige Japan. In geologiese opsig behoort die reeks tot die oudstes in Noord-Amerika en is lankal deur erosie geslyp tot sy huidige, laer hoogte.


</doc>
<doc id="18271" url="https://af.wikipedia.org/wiki?curid=18271" title="Międzyrzec Podlaski">
Międzyrzec Podlaski

Międzyrzec Podlaski is 'n Poolse stad en het in 2006 'n bevolking van 17 162 gehad.


</doc>
<doc id="18281" url="https://af.wikipedia.org/wiki?curid=18281" title="Machu Picchu">
Machu Picchu

Machu Picchu (Machu Pikchu, wat "Ou Piek" in die Quechua taal beteken), en ook soms na verwys as die "Verlore Stad van die Inkas", is 'n goed bewaarde Inka bouval wat 2 430 m bo seevlak op 'n bergrif geleë is. Machu Picchu is bo die Urubamba Vallei in Peru geleë sowat 70 km noordwes van Cusco. Die bouvalle het vir eeue vergete geraak deur die buitewêreld totdat die argeoloog Hiram Bingham dit in 1911 herontdek het en dit onder die wêreld se aandag gebring het. Peru is tans besig met regsgedinge om van die duisende artikels wat Bingham vanaf die plek verwyder het, terug te probeer kry.

Die Inkas was die heersers van Peru toe Machu Picchu gebou is, en ook toe die Spanjaarde in die 16de eeu daar aangekom het. Volgens oorlewering het hulle in die 11 de eeu uit Asië na Suid-Amerika gekom en hulle by Cuzco gevestig. Hul ryk het uitgebrei totdat dit op sy hoogtepunt ongeveer I 000 km breed en 5 000 km lank was. Die Inkas het oor die oorspronklike Indiaanse inwoners van die land geheers. 

Daar was twee soort adel, nl. Edelliede van geboorte (die ware Inkas) en 'n adelstand van bevoorregtes, wat bestaan het uit persone van Indiaanse afkoms aan wie die Inkas in ruil vir dienste die verhewe posisie verleen het. Die Inkabewind was diktatoriaal en het elke aspek van die volk se daaglikse lewe beheer, maar dit was oor die algemeen heilsaam. 

Die geboue van Machu Picchu is baie soos die van Cuzco; erdewerk en ander oorblyfsels van die Inkas is gevind, en daar bestaan geen twyfel dat die Inkas die stad uitgelê het soos dit vandag nog bestaan nie. Ons kennis van die Inkabeskawing word egter beperk deur die feit dat hulle nie 'n skrif gehad het nie, maar 'n ingewikkelde stelsel van gekleurde en geknoopte toutjies. In party lnkastede het hierdie toutjies behoue gebly, maar ongelukkig het die in Machu Picchu almal in die vogtige lug verrot en sodoende het baie waardevolle inligting oor die stad verlore gegaan. 

As al die struikelblokke in gedagte gehou word wat die Inkas moes oorkom met die bou van die stad, is Machu Picchu werklik 'n argitektoniese wonderwerk. Hulle het nooit die wiel geken nie. Dit beteken dat hulle geen waens of karre kon gehad het nie, en dat alle boumateriaal en ander voorrade deur mense of lamas gedra moes word. Verder was hul enigste gereedskap kliphamers en bronskoevoete en -bytels, want yster en staal was vir hulle onbekend.

Die huise in die stad is in groepe gebou, 'n groep vir elk van die verskillende stamgroepe wat daar gewoon het. Die huise van die rykes is van gepoleerde ardyn-steen (vierkantig gekapte klippe) gebou, wat so volmaak inmekaargepas het dat geen messelklei nodig was om hulle saam te voeg nie; party huise was moontlik gepleister. 

Die huise van die minder gegoedes is met kleiner klippe gebou, wat deur klei aanmekaar gehou en nie so fyn afgewerk is nie. Die dakke was van riet. Die dakke van die geboue in Machu Picchu was steiler as die van die meeste ander Inka-geboue, om die bergreëns af te voer. Die huise het min of geen vensters gehad nie. Waarskynlik die mooiste gebou in Machu Picchu is die Halfsirkelvormige Tempel, wat van wit granietblokke gebou is. ŉ Ander tempel het byna 4 m hoë mure, ook van wit graniet, met pragtige nisse. 

Onder die sewe nisse in die agtermuur is ŉ enorme klipblok, wat miskien ŉ altaar of troon was. Nou klippype het water uit verskeie fonteine teen die berghange ongeveer 1 km ver na die stad gebring. Dit is moeilik om vas te stel wanneer die inwoners van Machu Picchu presies die stad verlaat het. Dit was moontlik ŉ vesting van die laaste vrye Inkas wat voor die Spaanse invaller gevlug het. 

ŉ Tekort aan water was miskien een van die redes hoekom die stad ontruim is – in die droë seisoen het die bergstrome net genoeg water verskaf vir Bingham en sy geselskap. Hoe dit ook al sy, die stad is ontruim; die Spanjaarde het dit nooit bereik nie en dit het byna 400 jaar lank onontdek in die berge van Peru gelê.

Machu Picchu is waarskynlik die mees bekende simbool van die Inka-ryk. Sedert 1983 is die bouvalle as 'n Wêrelderfenisgebied deur die UNESCO verklaar en bestaan daar baie kommer oor skade aan die bouvalle wat deur toerisme veroorsaak word.

Daar word geglo dat die stad gebou is deur die Sapa Inka, Pachacuti, rondom die jaar 1440 en dat dit bewoon was tot en met die Spaanse verowering van Peru in 1532. Argeologiese bewyse (tesame met onlangse navorsing oor koloniale dokumente) dui daarop dat Machu Picchu nie 'n gewone stad was nie, maar hoofsaaklik 'n wegbreekplek vir die Inka edellui (soortgelyk aan die Romeinse villas). Die stad het 'n groot paleis en tempel wat opgedra is aan Inka gode rondom 'n binnehof, met ander geboue vir werkers. Daar word beraam dat daar nie meer as 750 mense op 'n keer in Machu Picchu kon gewoon het nie en dat daar waarskynlik 'n baie kleiner aantal mense tydens die reënseisoen daar gewoon het as die edellui nie daar vertoef het nie.

Daar word geglo dat die plek gekies was vanweë sy unieke ligging en geologiese kenmerke. Daar word beweer dat die silhoeët van die bergreeks agter Machu Picchu die gesig 'n Inka verteenwoordig wat na die lug opkyk, met die hoogste piek, Huayna Picchu ("Jong Piek"), wat die neus voorstel.

In 1913 het die plek baie publisiteit gekry nadat die National Geographic Society die hele uitgawe van April 1913 aan die plek afgestaan het.

In 2003 het sowat 400 000 mense Machu Picchu besoek en het UNESCO kommer uitgespreek oor die skade wat so 'n hoë getal toeriste aan die plek kan aanrig. Peruviaanse owerhede hou egter vol dat daar nie 'n probleem is nie en dat die afgeleë aard van die plek 'n natuurlike beperking op die groei van toerisme sal hê. Daar word dikwels voorstelle gemaak vir die installasie van 'n kabelkar op die plek, maar sulke voorstelle is tot dusver van die hand gewys.

Machu Picchu is sowat 70 kilometer noordwes van Cusco, op die kruin van die berg Machu Picchu wat ongeveer 2350 meter bo seevlak uittroon. Dit is een van die belangrikste argeologiese sentra in Suid-Amerika en daarom ook een van die mees besoekte toeristeaantrekkings in Peru. Daar is 'n krans van Machu Picchu af wat afdaal tot by die Urubambarivier. Die ligging van die stad was 'n militêre geheim gewees en die diep skeure en berge het 'n uitstekende natuurlike verdediging gebied.

In 1981 is die sowat 325,92 vierkante kilometer rondom Machu Picchu as 'n "Geskiedkundige Bewaringsgebied" van Peru verklaar. Hierdie gebied wat nie alleen tot die bouvalle beperk is nie, sluit ook die landskap en sy plantegroei en dierelewe in met 'n oorvloed orgideë.

Daar bestaan 'n teorie dat Machu Picchu 'n Inka "llacta" was: 'n vesting wat gebou is om die ekonomie van die omliggende oorwonne gebiede te beheer en dat dit gebou is om die Inka aristokrate te beskerm in die geval van 'n aanval. Navorsing deur mense soos John Rowe en Richard Burger dui egter daarop dat Machu Picchu waarskynlik die eiendom van die Inka-keiser Pachacuti was. 

Johan Reinhard het bewyse voorgelê wat aandui dat die plasing van die stad gekies is vanweë sy ligging relatief tot sleutelbakens in die omgewing wat godsdienstige betekenis gehad het, veral die berge wat belyn is met verskeie sterrekundige gebeure.

Machu Picchu is verdeel in drie hoofdele, volgens argeoloë: 'n deel wat skynbaar as heilig beskou was, 'n bymekaarkomplek en 'n deel vir priesters en adellui. In die eerste gedeelte kom die grootste hoeveelheid argeologiese skatte voor: die "Intihuatana", die "Tempel van die kleure" en die "Kamer met die drie Vensters". Hierdie geboue was skynbaar aan Inti, hul songod en hoofgod, opgedra. In die gedeelte van die adel is 'n groep huise wat in rye gerangskik is oor 'n helling; die tuiste van die Amautas (wyse manne) wat gekenmerk is deur sy rooierige mure en 'n sone van die "Ñustas" (prinsesse) met trapzoïdvormige kamers.

Al die konstruksiewerk in Machu Picchu maak van die klassieke Inka argitektoniese styl van gepoleerde klipmure gebruik. Die Inkas was meesters met hierdie tegniek waartydens steenblokke gekap is om nou bymekaar in te pas sonder die gebruik van sement. Van die stene is so styf teen mekaar dat 'n mens nie eens 'n mes tussen die stene kan insteek nie.

Die Inkas het nooit die gebruik van die wiel bemeester nie. Daarom bly dit nog 'n raaisel hoe hulle die enorme blokke opmekaar geplaas het. Daar word geglo dat hulle van baie honderde manne gebruik gemaak het om die klippe teen die berg op te stoot. Die Inkas het egter geen geskrifte nagelaat wat 'n insig kan gee in die tegnieke nie. Die geskrifte wat wel bestaan kon tot dusver nog nie ontsyfer word nie.

Van die duisende paaie wat deur die voor-Kolumbiaanse beskawings in Suid-Amerika gebou is, was die Inkas s'n die interessantste. Die padnetwerk het almal by Cusco, die hoofstad van die Inka ryk, bymekaar gekom. Een van die paaie het na Machu Picchu gelei. Die Inkas het onderskeid getref tussen die kuspaaie en die bergpaaie, die eersgenoemde was "Camino de los llanos" genoem en laasgenoemde is "Cápac Ñam" genoem. Vandag onderneem baie toeriste staproetes op die Inka paaie.

Op die 24 Julie 1911 het Hiram Bingham III, 'n Amerikaanse geskiedkundige wat in diens van Yale Universiteit gestaan het, die bouvalle weer herontdek en weereens aandag op die bouvalle gevestig. Bingham het argeologiese studies daar onderneem en 'n boek getiteld "Die Verlore Stad van die Inkas" daaroor geskryf.

Bingham was eintlik op soek na die stad Vitcos, die laaste toevlug van die Inkas en kern van hul weerstand teen die Spaanse verowering van Peru. In 1911 na verskeie besoeke en omswerwinge in die omgewing is hy na die bouvalle geneem deur Quechuane wat in en rondom Machu Picchu gelewe het.

Bingham het goeie verhoudinge met die Peruviaanse amptenare gehad en het daarom min moeite ondervind om toestemming en permitte te verkry om deur die land te reis en om voorwerpe van argeologiese waarde te leen en blykbaar was die ooreenkoms dat die voorwerpe in die sorg van Yale Universiteit gelaat sou word tot tyd en wyl die Peruviaanse regering dit weer terug sou vra (meer as 5000 van hierdie voorwerpe is tans in besit van Yale Universiteit). Die Peruviaanse regering het onlangs 'n versoek gerig vir die terugbesorging van alle kulturele materiaal. Yale Universiteit het egter die versoek van die hand gewys en dit het die Peruviaanse regering genoop om regsgedinge te oorweeg.

'n Toenemende aantal mense besoek Machu Picchu elke jaar (400 000 in 2003) wat kommer wek dat die gedenkwaardigheid beskadig kan word. Dit is ook waarom protes aangeteken is teen planne om 'n verdere brug daarheen te bou. Vlugte oor die gebied word ook nie toegelaat nie. Unesco oorweeg dit om Machu Picchu op sy lys van bedreigde Wêrelderfenisgebiede te plaas.





</doc>
<doc id="18283" url="https://af.wikipedia.org/wiki?curid=18283" title="Piedmont (VSA)">
Piedmont (VSA)

Piedmont is 'n platogebied in die oostelike Verenigde State, wat tussen die Atlantiese Kusvlakte en die oostelike bergreekse van die Appalache lê. Die wydte van die plato wissel van 'n nou strepie noord van die Delawarerivier tot by 475 kilometer (300 myl) in die deelstaat Noord-Carolina. In hierdie deelstaat word die Piedmontstreek in drie groot metropolitaanse gebiede verdeel: Die Piedmont-Triade, Metrolina en die Navorsings-Driehoek ("Research Triangle"), wat almal deel uitmaak van die sogenaamde Piedmont-Halfmaan ("Piedmont Crescent").

Die oppervlakreliëf van Piedmont word deur heuwelagtige berge gekenmerk, met hoogtes tussen 50 meter (80 voet) en 300 meter (1000 voet) bo seevlak. Sy geologiese struktuur is baie ingewikkeld, aangesien hier talle rotsformasies uit verskillende tydperke en materiale vermeng het. Die Piedmontstreek is in wese die kern van 'n ou bergreeks langs die kus, wat tot by sy huidige lae reliëf verweer het. In die suidooste word Piedmont deur rooi klei gekenmerk, wat met yster deurspek is. Hierdie kleigrond is uit die rotsige ondergrond verweer en deur baie dekades se ongeskikte landboumetodes blootgelê. Die sogenaamde Cecil-grondtipe is kenmerkend vir die gebied.

Piedmont maak in geologiese opsig deel uit van die Appalache-reeks en bestaan uit harde paleosoïese en mesosoïese gesteentes, waarin riviere nouliks ingesny het. As gevolg is daar talle watervalle en stroomversnellings, wat die ou waterweë van die vroeë setlaars onderbreek en die stigting van nedersettings by hierdie eindpunte bevorder het. 

Die naam Piedmont is afgelei van die Italiaanse Piëmontstreek (Italiaans: "Piemonte"), wat letterlik "aan die voet van die berge" beteken en na sy geografiese ligging verwys - 'n vlakte, wat deur die Alpe omring word.

Die Piedmontstreek is nou verbonde aan die blues-musiekstyl, wat hier in die vroeë 19de eeu ontstaan het. Die meeste bluesmusikante uit Piedmont het uit Virginië, die twee Carolinas en Georgia gekom. Gedurende die Groot Migrasie het baie Swart Amerikaners hulle in Piedmont gevestig. Weens die Appalache, wat as 'n soort geografiese versperring ervaar is, het baie Swartes nie verder na die landelike gebiede oorkant die berge getrek nie en in stede gebly, waar hulle met 'n breër spektrum van musiekstyle kennis gemaak het as byvoorbeeld in die Mississippidelta. Die Piedmont-blues is dus deur Blanke musiekstyle soos ragtime, country en popmusiek beïnvloed, wat die bluesstyle van ander gebiede nouliks geraak het.




</doc>
<doc id="18285" url="https://af.wikipedia.org/wiki?curid=18285" title="Williston, Vermont">
Williston, Vermont

Williston is 'n dorp in die Chittenden-distrik van die Amerikaanse deelstaat Vermont met 8 698 inwoners volgens die 2010-sensus. Dit is een van die vinnigste groeiende dorpe in Vermont en ontwikkel tans tot 'n kleinhandelsentrum.

Volgens die Verenigde State se Sensusburo het Williston 'n totale oppervlak van 79,5 vierkante kilometer (30,7 vierkante myl), waarvan 1,0 vierkante kilometer (0,4 vierkante myl) of 1,2 persent water.

Volgens die sensus van 2000 was daar 7 650 inwoners, 2 921 huishoudings en 2 141 gesinne in die dorp. Die bevolkingsdigtheid was 97,4 mense per vierkante kilometer (252,1 per vierkante myl). Van die inwoners was 97,45 persent Blankes, 0,5 persent Swartes, 1,2 persent Asiate, 0,14 persent Indiane, 0,01 persent Pasifiese Eilanders, 0,1 persent ander en 0,59 van gemengde afkoms.

Die gemiddelde inkomste van 'n huishouding was VSA-$ 61 467, dié van 'n gesin VSA-$ 69 762. Die gemiddelde inkomste van mans was VSA-$ 49 048, dié van vroue VSA-$ 31 740. Die per-capita-inkomste was VSA-$ 29 757. Sowat 0,8 persent van alle gesinne en 1,5 persent van die totale bevolking was onder die broodlyn.




</doc>
<doc id="18287" url="https://af.wikipedia.org/wiki?curid=18287" title="Williston, Noord-Kaap">
Williston, Noord-Kaap

Williston is 'n dorp in die Karoo Hoogland Plaaslike Munisipaliteit van die Noord-Kaapprovinsie in Suid-Afrika.

Johan Abraham Nel, 'n burger van Stellenbosch, het op 10 Julie 1768 gedurende die geboorte van sy seun by 'n fontein naby die Sakrivier gerus en by hierdie geleentheid 'n amandelboompie geplant. Dit het later tot 'n reusagtige boom en 'n soort oase in die andersins boomlose gebied van die Karooberge ontwikkel. 

Die Switser Johann Heinrich Lutz het hier in 1845 'n Rynse sendingstasie opgerig en dit Amandelboom genoem. Die naam is later ter ere van die Britse koloniale sekretaris van die Kaapprovinsie, H. Willis, gewysig tot Williston.

Karoo Hoogland munisipale area strek oor 'n oppervlak van 32 274 vierkante kilometer en Williston het in 1926 'n amptelike distrik geword. Die plaaslike ekonomie steun veral op skaapteelt.

Williston staan bekend vir sy "grafsteenroete", 'n huldeblyk aan die plaaslike grafsteenmakers, wat van hulle ambag 'n soort volkskuns gemaak het. Grafstene word van die plaaslike sandsteen gemaak.




</doc>
<doc id="18288" url="https://af.wikipedia.org/wiki?curid=18288" title="Williston">
Williston

Williston kan verwys na enige van die volgende:



</doc>
<doc id="18291" url="https://af.wikipedia.org/wiki?curid=18291" title="Tourtière">
Tourtière

Die pastei word ook deur Frans-Kanadese in ander dele van Kanada geniet en het danksy die vestiging van talle Kanadese immigrante lankal in die Amerikaanse Nieu-Engeland-state Vermont, New Hampshire en Maine as 'n tradisionele Ou Kersaand-gereg gewild geraak.

In die Saguenay-Lac-Saint-Jean-streek staan hierdie soort vleispastei as "pâté à la viande" (letterlik "vleispastei") bekend.
In hierdie streek is verskillende soorte vleis (waaronder ook wildsvleis), wat in blokkies gesny word, aartappels en tamaties die belangrikste bestanddele. Hierdie variant word in Québec en ander dele van Kanada soms ook "tourtière du Lac Saint-Jean" genoem.



</doc>
<doc id="18294" url="https://af.wikipedia.org/wiki?curid=18294" title="Nederduitse Gereformeerde Kerk">
Nederduitse Gereformeerde Kerk

Die Nederduitse Gereformeerde Kerk (afgekort N.G. Kerk of NGK) is die oudste Kerk in Suid-Afrika en 'n lid van die Nederduits Gereformeerde Kerkfamilie, asook die oudste van die Drie Susterkerke. Die NGK het in 2008 1 162 gemeentes gehad in Suid-Afrika, Namibië, Zimbabwe, Zambië, Botswana en Londen geleë. Talle jonger kerke het reeds uit die sendingwerk van die NG Kerk gegroei soos Malawi, Nigerië en Portugal.

Deel van Jan van Riebeeck se opdrag was om sending onder die heidene te doen. Saam met lede van die Nederduitse Gereformeerde Kerk het hy as't ware die opening van die nedersetting met ’n gebed waargeneem. Die sieketrooster het baie godsdienstige pligte uitgevoer, terwyl die sakramente deur leraars op besoekende skepe bedien is. Die eerste vaste predikant was ds. Joan van Arckel. 

Op 18 Augustus 1665 word die eerste NG gemeente, Kaapstad, gestig. In die volgende jare groei die bevolking, eers met die aankoms van die Franse Hugenote en later deur die koms van die Britse Setlaars. Hierna vermeerder die gemeentes stelselmatig met die trek van nedersetters na die binneland. Met die opening van die eerste Sinode op 2 November 1824 was daar reeds 14 gemeentes van die kerk. 

Kontak met die inheemse bevolking het ’n unieke geleentheid gebied vir sendingwerk en onderwys. Die kerk se bydrae is egter gekortwiek deur ’n tekort aan predikante en predikante vanaf Nederland en Skotland moes in hierdie tekort voorsien. Deur die Groot Trek in die laat dertigerjare van die 19de eeu, het ’n groot deel van die bevolking oor die noordelike grens (Oranjerivier) van die Kaapkolonie getrek na die gebiede wat later bekend sou staan as die Oranje-Vrystaat, Natal en Transvaal. 
Talle nuwe gemeentes het sodoende ontstaan en die behoefte aan predikante het toegeneem. Die golf van liberalisme wat oor Europa gespoel het, het die behoefte aan eie teologiese opleiding vir die NG Kerk gestimuleer en die eerste Kweekskool word in 1859 op Stellenbosch gestig.

Aanvanklik was die Kaapse Sinode die enigste sinode van die NG Kerk. Maar as gevolg van die liberale stryd en daaropvolgende hofsake is die sittingsreg van gemeentes buite die Kaapkolonie vanaf 1862 ingetrek en het eie sinodes vir die Oranje-Vrystaat (1864), Natal (1865) en Transvaal (1866) gevolg. Pogings tot vereniging van die sinodes het na Uniewording in 1910 misluk, maar in 1962 is hierdie pogings uiteindelik suksesvol met die totstandkoming van die Algemene Sinode van die NG Kerk. 

Deur die jare is ook pogings aangewend om kerkeenheid tussen die NG Kerk, die Nederduitsch Hervormde Kerk en die Gereformeerde Kerke in Suid-Afrika tot stand te bring.

Na die herroeping van sy teologiese en morele steun aan apartheid in 1986 en 1990, het die NG Kerk se ekumeniese betrekkinge grootliks uitgebrei sodat hy nou lid is van die Suid-Afrikaanse Raad van Kerke, die Gereformeerde Ekumeniese Raad en die Wêreldbond van Gereformeerde Kerke. Sedert 1994 het die momentum om vereniging met die Verenigende Gereformeerde Kerk in Suider-Afrika, die NG Kerk in Afrika en die Reformed Church in Africa toegeneem. Die NG Kerk het goeie verhoudings met die meeste kerke in Suid-Afrika.

Weens 'n algemene afname in die Afrikaner-bevolking van Suid-Afrika en 'n drasties dalende geboortesyfer, het die lidmaattal van die kerk ook gedaal van byvoorbeeld sowat 960 000 belydende en 427 000 dooplidmate in 1990 tot 880 000 belydende en 248 000 dooplidmate in 2008. Binne die volgende ses jaar het die belydende lidmate met gemiddeld meer as 18 000 per jaar tot 777 000 gedaal, vergeleke met 'n daling van gemiddeld 4 444 per jaar tussen 1990 en 2008.

Verteenwoordigers van gemeentes word verteenwoordig in 'n ring, 'n groep ringe vorm 'n sinode. In 1962 is die volgende konstituerende kerke in sinodale verband van die Nederduitse Gereformeerde Kerk verenig: NG Kerk in Suid-Afrika (Kaapland), NG Kerk van Natal, NG Kerk in die Oranje-Vrystaat, NG Kerk van Transvaal en NG Kerk in Suidwes-Afrika. Midde-Afrika het in 1963 in die algemene sinodale verband van die NG Kerk as onafhanklike sinode ontstaan, maar in Julie 2003, weens die daling in lidmaattalle tot sowat 1 300 in 14 gemeentes in Zimbabwe en een in Zambië, verenig met die Noordelike Sinode, die ou Noord-Transvaal, om net as enkele ring voort te bestaan. Tans bestaan die Algemene Sinode, wat elke vier jaar vergader, uit: Wes-en-Suid-Kaapland, NG Kerk in Oos-Kaapland, Sinode van Noord-Kaapland, NG Kerk in KwaZulu-Natal, Sinode van Wes-Transvaal, Noordelike Sinode, NG Sinode Hoëveld, Oostelike Sinode en Sinode van Namibië. Die huidige (2006) moderator is prof. P.J. Strauss (2008).

Die Nederduitse Gereformeerde Kerk het tydens die Tagtigjarige Oorlog (1568-1648) die amptelike staatskerk van die Republiek van die Sewe Verenigde Nederlande geword. In 1816 (ná die stigting van die Koninkryk van Nederland) is die naam verander na Nederlandse Hervormde Kerk. Op 1 Mei 2004 het die Nederlandse Hervormde Kerk opgegaan in die Protestantse Kerk in Nederland (PKN), wat ná die samesmelting ongeveer 2 miljoen lidmate gehad het. Dit het intussen afgeneem tot 1,68 miljoen.





</doc>
<doc id="18296" url="https://af.wikipedia.org/wiki?curid=18296" title="Frans Lion Cachet">
Frans Lion Cachet

Frans Lion Cachet (28 Januarie 1835 in Amsterdam – 27 November 1899 in Bergen op Zoom) was 'n Nederlandse predikant en skrywer.

Frans Lion Cachet is op 28 Januarie 1835 in Amsterdam gebore as een van vyf kinders. Sy pa is Salomon Lion Cachet en sy ma die ortodokse Jodin Rachel Hamburger. Sy jonger broer is die bekende Jan Lion Cachet, skrywer van "Sewe duiwels en wat hulle gedoen het" en Gereformeerde predikant van Rustenburg 1868–1869, Burgersdorp 1869–1875, Philipstown 1875–1883 en Steynsburg 1883–1894, en daarna professor aan die Teologiese Skool op Burgersdorp van 1894 tot 1904 en eindelik tot sy aftrede in 1911 op Potchefstroom nadat dié instelling daarheen oorgeplaas is. In 1849 gaan die hele familie onder die invloed van die Hollandse digter Isaac da Costa na die Christendom oor. Hy word dan op 30 September 1849 in die Noorder-Kerk te Amsterdam gedoop en opgeneem as lidmaat van die Hervormde Gemeente van Amsterdam.

Aan die Skotse Seminarium in Amsterdam studeer hy in die teologie om opgelei te word vir die buitelandse sending in diens van die Vrye Kerk van Skotland. Hy bring ook tyd deur in Ermelo by die filantroop en sendingvriend ds. H.W. Witteveen. Op 25 Maart 1858 behaal hy sy diploma aan die Skotse Seminarium. Hierna vertrek hy op 6 April 1858 na Suid-Afrika met die bedoeling om sendingwerk onder die heidene te doen. By sy aankoms in Kaapstad doen hy aansoek by ds. Abraham Faure om gelegitimeer te word as predikant van die Nederduitse Gereformeerde Kerk. Die versoek word geweier omdat hy slegs ’n sendelingsdiploma gehad het. Op 28 September 1858 trou hy in Wynberg, Kaapstad, met Yda Johanna Jacoba van Reenen, oorspronklik van Claremont. Die egpaar het twee kinders, maar die oudste is ’n paar weke ná geboorte oorlede.

Vir ’n ruk arbei hy in die St. Stephen's-kerk in Kaapstad onder die Kleurlinge en in die Ebenezer-gemeente onder die Moslems. Met die hulp van die swart sendeling Tyo Soga word hy, ná ’n voorafgaande eksamen, in hul gebied op Alice aan die Oosgrens op 26 Oktober 1860 deur die Skotse Kerk georden. Hoewel Cachet hierna steeds in Kaapstad werksaam is, nooi ds. Piet Huet van Pietermaritzburg hom om in 1861 as waarnemende predikant van die NG gemeente Ladysmith in Natal op te tree. Tydens die Sinode van November 1862 word hy, nadat ’n colloqium doctum met hom gehou is, as predikant in die NG Kerk gelegitimeer. In Mei 1863 word hy bevestig as predikant van Ladysmith en ook as konsulent van die gemeentes Harrismith in die Vrystaat en Utrecht in Transvaal. Sy belangstelling in die sending lei daartoe dat hy belangrike aanvoorwerk in Natal verrig op hierdie gebied.

Ná sy vertrek van Ladysmith word hy op 27 Mei 1865 leraar op Utrecht. In hierdie tyd is die verwarring op kerklike en staatkundige gebied in hierdie geweste groot. Utrecht was ’n nedersetting buite die grense van Natal, maar ook buite die grense van die Transvaalse Republiek. Dit het in 1854 ontstaan, waarna dit in 1858 in die Republiek Lydenburg opgeneem is en in 1860 op sy beurt in die groter Zuid-Afrikaansche Republiek. Na ’n hofsaak beslis die Kaapse Hooggeregshof dat niemand buite die Kaapkolonie woonagtig aan die Sinode van die NG Kerk van die Kaap mag behoort nie, wat meebring dat reeds bestaande lede van die NG Kerk hulle eers in afsonderlike gemeentes moes konstitueer. Nadat Utrecht en Lydenburg deur hierdie uitspraak losgemaak is van die Kaapse Kerk, het hulle onder die Ring van Natal geressorteer. Cachet maak van die verwarring op kerklike gebied gebruik deur vervolgens op sterkte van Lydenburg en Utrecht die Nederduits Gereformeerde Kerk van Transvaal in 1866 te stig. Hierdie NG kerk is onafhanklik van die Staatskerk van die geografiese gebied waarin hierdie gemeentes geleë is, naamlik die Hervormde Kerk en dit in ’n tyd toe kerk en staat in die Transvaal feitlik een was. Cachet is instrumenteel in die stigting van verdere NG gemeentes in die Transvaal, onder andere in Potchefstroom. Sy brosjure wat in 1866 verskyn, getitel "Aan de leden der Ned. Geref. Kerk in de Zuid-Afrikaansche Republiek" is ’n kwalik bedekte aanval op die Hervormde Kerk, waarteen ds. Van der Hoff van die Hervormde Kerk hom verweer. Hierna kan daar geen sprake wees van toenadering tussen die twee kerkliggame nie.

In 1873 keer Cachet na Nederland terug, waar hy vir ’n jaar lank reisende predikant van die Confessionele Vereniging en van 1874 tot 1875 predikant is van die Nederduits Hervormde Kerk te Nieuw-Loosdrecht. Hy keer egter in 1876 terug na die Kaap en word op 5 Augustus 1876 deur ds. P.J.G. de Vos bevestig as predikant op Villiersdorp. In hierdie tyd skryf hy baie, onder andere in publikasies soos "Het Zuid-Afrikaansch Tijdschrift" en "Die Stem van Israel". Na die anneksasie van Transvaal in 1877 deur Engeland, spandeer hy agt maande in die Transvaal om die Boere daar met raad te bedien en hulle te bemoedig in die verset teen Engeland. Hy besluit in 1880 egter om weer terug te keer na Nederland, hierdie keer vir goed. Op 5 Maart 1880 verlaat hy Villiersdorp. Met sy aankoms in Nederland is hy vanaf 1880 tot 1883 predikant te Valkenburg en vanaf 1883 tot 1887 predikant van die Hervormde Kerk in Rotterdam. In 1887 sluit hy hom aan by De Doleantie, ’n beweging wat aansluiting soek en kry by die Gereformeerde Kerk en in hierdie denominasie is hy predikant in Rotterdam tot met sy dood. In 1890 onderneem hy as deputaat van die Sinode ’n reis na Java in die Ooste in belang van die Sending en publiseer ’n boek oor hierdie reis. Met die terugreis doen hy ook Egipte en Palestina aan. Hy is op 27 November 1899 op Bergen-op-Zoom in Nederland oorlede.

In 1875 verskyn "Vyftien jaren in Zuid-Afrika", wat ’n versameling van briewe aan ’n vriend is en ’n relaas is van sy verblyf in Suid-Afrika. Hierdie publikasie werp veral baie lig op die geskiedenis van die NG Kerk in Natal en Transvaal. Hierop volg "Twee Jaren in Holland". Hy is veral bekend vir sy "De worstelstrijd der Transvalers aan het Volk van Nederland verhaald", wat die geskiedenis van die Zuid-Afrikaansche Republiek dikwels soos ’n roman vertel. Sy boek "Een jaar op reis in dienst der Zending" het as tema die reis wat hy in 1891 na die Ooste onderneem het. ’n Bundel van sy "Afrikaansche preken" word in 1874 gepubliseer. Hy skryf ook ’n biografie oor sy vriend Tyo Soga, "Tyo Soga De eerste kafferzendeling", ’n verwerking van Chalmers se "Tyo Soga: A page of South African Mission Work". Ander geskrifte van hom sluit in sy referaat "Welke plaats behoort de Christelijke zending onder de Heidenen te beslaan in de innige liefde en practische werkzaamheid der koloniale kerk" wat as byvoegsel verskyn by "Elpis" se bundeling van die voordragte wat gehou is by die Christelike Konferensie wat op 16 en 17 Januarie 1861 in Kaapstad gehou is. "Aan de leden der Nederduitsch Gereformeerde kerk in de gemeente Ladismidt" is ’n omsendbrief wat uit 1864 dateer.





</doc>
<doc id="18297" url="https://af.wikipedia.org/wiki?curid=18297" title="Johan Maurits">
Johan Maurits

Johan Maurits (Dillenburg, 17 Junie 1604 – Bergendaal, 20 Desember 1679), ook bekend as "de Braziliaan", was van 1606 tot 1652 Graaf en daarna tot 1679 vors van Nassau-Siegen en goewerneur-generaal van Nederlands-Brasilië. Willem van Oranje was die oom van sy vader.

Maurits is veral bekend as die verligte en suksesvolle bestuurder van Nederlands-Brasilië en as 'n meester van openbare betrekkinge het hy bewondering by sy tydgenote afgedwing met sy vele suksesse.

Nadat hy teruggekeer het van Brasilië het hy weer in diens getree van die Nederlandse State-Generaal en is gesekondeer in diens van die keurvors van Brandenburg, 'n groot bewonderaar van die Republiek van die Sewe Verenigde Nederlande. In die middel van die sewentiende eeu was hierdie land die modernste staat ter wêreld en die vooruitstrewende keurvors beskou die jong Republiek van die Sewe Verenigde Nederlande in verskillende opsigte as voorbeeld vir moderne bestuur. En Johan Maurits was hierin sy mentor.

Maurits is in 1604 gebore by die Dillenburg-kasteel in Hesse, Duitsland, as seun van Jan VII van Nassau-Siegen en Margaretha van Holstein-Sonderburg. Die Nederlandse stadhouer Maurits van Oranje was sy peetvader. Toe hy drie was, erf sy vader die graafskap Siegen. Johan Maurits word daar groot en studeer in Basel en Genève en aan die Ridderskool in Kassel. Hy tree as sestienjarige in diens van die Republiek van die Sewe Verenigde Nederlande en na 'n tydjie as adelbors, lei hy 'n paar suksesvolle militêre veldtogte. Hierna tree hy in diens van die Hollands-Wes-Indiese Kompanjie

Maurits was 33 toe hy in Pernambuco, Brasilië, aan land gaan as goewerneur en hy verdryf die Portugese suksesvol. Die Wes-Indiese Kompanjie was van plan om die besitting sover moontlik te melk, maar die goewerneur wou meer daarvan maak. Stadhouer Frederik Hendrik van Oranje, 'n oom van Maurits, sou selfs beweer dat hy na sy eie ryk in Suid-Amerika gestreef het. Uit sy bestuur het sy liefde vir Brasilië geblyk. Hy het Mauritsstad gestig, 'n pragtige paleis gebou, 'n soort parlement ingevoer, suikerrietproduksie gestimuleer en die land teen invallers beveilig. In 1641 het hy 'n verdrag met die Portugese gesluit, maar dit sou nie lank hou nie.

In daardie jare het Europese heersers onderskeid getref tussen christelike en heidense volke. Heidene is verwerp as onbekeerbaar, so kon sterf aan die swaard. 'n Deel van die indianebevolking van Brasilië is deur Maurits (en die Portugese voor hom) gereformeer. Hierdie mense het Maurits as 'n ware Brasiliaan beskou en hom verkies om hulle te bestuur, want hy het hulle menslik behandel. Hy het ook nie sy troepe teen die onbekeerbares uitgestuur nie, maar sy skilders Frans Post en Albert Eckhout om hulle te skilder.

Maurits en die Pruisiese prins Frederik Willem, die seun van die keurvors van Brandenburg, het mekaar leer ken terwyl die prins van 1634 tot 1638 aan die hof in Den Haag gebly het. Voordat Maurits se Brasiliaanse avontuur begin het, het die twee mekaar beter leer ken by die beleg van Schenkenschans, 'n oninneembaar geagte vesting in die Ryn naby Millingen, in 'n poging om die vesting van die Spanjaarde te herower. Frederik Willem was troonopvolger in 'n periode wat Brandenburg nog opkomend was en nog weinig gehad het van die magtige Pruisiese staat wat dit later sou word. In teendeel, Brandenburg sou in die Dertigjarige Oorlog (1618–1648) byna volledig verwoes word.

Toe hulle mekaar by Millingen ontmoet, het dit met beide swaar gegaan en dit het 'n band tussen hulle geskep:

Maurits het nie 'n sent op sy naam gehad nie. Hy was in die skuld by die Amsterdamse Leningsbank en sou later ook bekend wees by die Joodse finansiers Abraham Cohein in Amsterdam en Elias Gomperts in Kleef.

Frederik Willem het 'n swakkeling vir 'n vader gehad wat moes toesien hoe Brandenburg eers deur Swede geplunder is en daarna deur die troepe van die Duitse keiser en ten slotte deur sy eie leër, wat lang tye sonder soldy moes bly. Toe Frederik Willem as 20-jarige in 1640 sy vader opvolg, moes die herbou van die land begin.

Ag jaar na sy troonsbestyging kom daar eers 'n einde aan die Dertigjarige Oorlog. Frederik Willem was by die Vrede van Münster wat vir hom gunstig uitgewerk het. Hy het 'n goeie uitgangsposisie gehad, met die dat die Hohenzollern in 1648 'n staat gehad het wat bestaan het uit vyf geografies sterk geskeide gebiede. Toe Frederik Willem keurvors word, word hy terselfdertyd markgraaf van Brandenburg, hertog van Pruise, Pommeren, Maagdenburg en Kleef, graaf van die Mark, vors van Minden en van Halberstadt.

As die keurvors van die een na die ander ryksdeel wou reis, moes hy dit via die grondgebied van 'n ander vors doen. In al die ryke het hy te make gekry met ander reëls. Oral probeer die plaaslike adel hulle vryheid verdedig en indien moontlik te vergroot ten koste van die vors. Teen hierdie agtergrond kom Johan Maurits, graaf van Nassau-Siegen, die ou vriend uit die tyd van die beleg van Schenkenschans, op die Pruisiese toneel.

Die keurprins begin bou met enorme ywer aan sy land, aanvanklik sonder te veel sigbare sukses. Die ander Europese vorstehuise het effe spottend op sy hervormings neergesien. Die keurvors het begin steun op Maurits, 'n man wat die wêreld geken het en in Suid-Amerika reeds 'n ryk gestig het.

Die keurvors benoem hom in 1647 tot sy stadhouer in die state Kleef en Mark. Die adelstand van beide lande aanvaar die benoeming in 1649, maar nie sonder ontevredenheid nie. Met die feit dat die keurvors iemand benoem het wat nie uit Kleef of Mark afkomstig was nie kon die adel nog saamleef, maar dat die keurvors hom verbied het om homself met 'n eed van respek tot hulle ou regte te verplig, vind hulle vir 'n lang tyd onverteerbaar. Net soos in Brasilië het Johan Maurits egter mettertyd suksesvol daarin geslaag om aanvaarding van sy gesag deur sy onderdane te verkry.

Pruise het in die voorgaande eeue deur toeval, voordelige huwelike en erfprosedures, verowering, asook goeie diplomatieke manoeuvres, vanaf 'n tweetal nietige vorstedommetjies in die middel van die huidige Duitsland en die noorde van Pole gegroei tot 'n middelgroot land in Europa. Dit was in belangrikheid vergelykbaar met Sakse, maar nie met Pole of Frankryk of met die Republiek van die Sewe Verenigde Nederlande nie.

Maurits was bekend vir 'n politiek van religieuse toleransie. Hy was self 'n calvinis, maar katolieke kon in Kleef bly woon en ook Jode is toegelaat. Daarnaas begin hy met ingrypende landskapsveranderinge. Daarvoor laat kom hy sy ou kennis, Jacob van Campen na Kleef. By sy paleis, Haus Freudenberg, en op ander plekke rondom die stad Kleef laat Johan Maurits pragtige parke met kanale, fonteine en stervormige stelsels van lane in die reeds bestaande bosse aanlê.

Hy het wetenskap, kuns en kultuur bevorder. Die meeste van die bouwerke, bestuursgeboue en ook sy eie wonings, het in die Tweede Wêreldoorlog ten gronde gegaan, maar die pragtige park aan die voet van die Sternberg staan nog in sy volle glorie. Ook die beroemde Nassauerallee, 'n lindelaan, bestaan nog. Maurits bestel kort na sy indienstreding 600 lindebome uit Holland. Dit maak so ’n indruk op die keurvors, dat hy dieselfde wil doen in Berlyn, wat lei tot die Unter den Linden. En die Tiergarten word aangelê na die voorbeeld van die Parkanlagen in Kleef.

Omdat Johan Maurits en die keurvors vriende was kry hy die opdrag om te bemiddel tussen die Kleefse adel en die keurvors. Hy was daarin redelik suksesvol, maar dit blyk tog moeilik om die partye bymekaar te bring. Daarby ontstaan daar soms ook spanning tussen die keurvors en Maurits.

'n Laagtepunt is in 1655 bereik, toe Frederik Willem sy skoonmoeder Amalia van Solms, die weduwee van Frederik Hendrik, na Kleef gestuur het om met die adelstand van Kleef en Mark te onderhandel. Dit het ook die goeie verhouding tussen Amalia en Johan Maurits versteur.

Die keurvorstin Louise Henriëtte van Nassau het ook 'n groot rol gespeel, in samewerking met Maurits, in die klassistiese ontwikkeling van Brandenburg. Louise Henriëtte was 'n dogter van Frederik Hendrik, wat Frederik Willem leer ken het toe hy aan die hof in Den Haag was, maar toe was sy nog 'n jong meisie. Toe die dogter van die koning van Swede 'n huwelik met hom weier, trou Frederik Willem in die Noordeinde-paleis met sy jeugliefde Louise Henriëtte. Die eerste jare woon die paar in Kleef, waar Maurits stadhouer was, en later die grootste deel van die tyd in Berlyn. Die Hollandse prinses laat deur haar eie argitekte die slot Oranienburg bou en bring so die Hollandse klassisisme oor na Brandenburg. Maurits het die keurvors geadviseer met die aanstelling van argitekte, vestingbouers, skilders, beeldhouers en handwerkers vir die hof in Potsdam.

Maurits het die Hollandse modernisme uitgedra in die opkomende Pruise. In 1671 lok Frederik Willem die Hugenote wat na die Edik van Nantes uit Frankryk gevlug het na Pruise om sodoende Wes-Europese intellektuele en vaardighede na Pruise te lok. Dieselfde geld vir Jode, wat hulle na betaling van 'n som geld in Pruise mag gevestig het. Die keurvors handel dus na die voorbeeld van die tolerante regime van Maurits in Brasilië. Hugenote en Jode het hulle veral in Berlyn gevestig.

Op voorspraak van die keurvors word Maurits in 1652 verhef tot ‘vors’ van die Pruisiese Ryk en in dieselfde jaar tot grootmeester van die protestantse Johannieterorde in Brandenburg. 'n Erefunksie, maar ook hierdie taak gryp die 'Braziliaan' entoesiasties aan en hy begin dadelik met die bou van 'n nuwe hoofkwartier in Sonnenberg in vandag se Pole. Maurits behou egter kontak met die Republiek van die Sewe Verenigde Nederlande waar hy sy militêre funksies behou.

In die voorjaar van 1657 het Maurits saam met honderde edelmanne, soldate, bediendes en amptenare in sy gevolg na Frankfurt vertrek in tientalle pragtig met goud en silwerbeslaande versierde oranje en groen koetse. Maurits was deur die keurvors uitverkies om daar namens hom te stem in die keuse van die nuwe Duitse keiser. Die topdiplomaat staan op 5 Augustus 1658 vooraan by die kroning van die keiser, Leopold die Eerste.

Frederik Willem het besef dat Pruise met sy ligging aan die Oossee deur Swede bedreig is en dus (ook vir nasionale glorie) 'n vloot nodig gehad het. Hy gaan in sy drif om die groot moondhede te na-aap selfs so ver dat hy in Afrika 'n kolonie stig. In 1680 vertrek twee fregatte uit die hawe van Emden onder die rooi adelaar van Pruise en lui die begin van die Pruisiese slawehandel in. Johan Maurits het hom in Brasilië ook vlytig daarmee besiggehou. Maar die Pruise het geen seevarende nasie geword nie, al het Frederik Willem tientalle skepe van die Republiek van die Sewe Verenigde Nederlande bestel. Die Pruisiese Afrika Kompanjie sou nooit winsgewend word nie en Groß-Friedrichsburg aan die Guinese kus word uiteindelik verkoop aan die Hollanders.

Die goeie trou tussen Litaue en Pruise was besig om te taan en daarom was 'n beroepsleër nodig (daar is destyds baie op huursoldate staat gemaak). Frederik Willem vorm dus 'n staande leër, wat uiteindelik 24 000 man sou omvat en die meeste vyande sou afskrik.

So ’n enorme leër was vir die klein staat slegs haalbaar as dit 'n goeie belastingstelsel gehad het. Daarmee het die plaaslike adel uiteindelik mee akkoord gegaan, maar dan moes die belastinggaarders onkreukbaar wees. Ook hiermee het Maurits geadviseer. In Kleef het hy eweneens gereeld nadruk gelê op eerlike amptenare en waar dit aan helderheid ontbreek het kon hy geweldig moeilik raak.

In die jare vyftig van die sewentiende eeu was die verhouding tussen die state, deels as gevolg van die Eerste Stadhouerlose Tydperk (1650–1672), en Johan Maurits koel. Tog word die strateeg later weer opgeroep.

In 1665 lei hy in Friesland die staat se troepe teen Bernhard von Galen, die biskop van Munster. By geleentheid val hy saam met enkele ander ruiters deur 'n brug in Franeker. Dit was Januarie en yskoud, maar hy het lewendig daarvan afgekom. Daarna word daar 'n dankdiens gehou in die gereformeerde kerk in Franeker. Dit sou maande duur voor Maurits ten volle herstel nadat hy die dood in die oë gestaar het.

In 1668 word hy tydens die dreigende stryd met Frankryk opnuut veldmaarskalk en hy was in 1672 die vernaamste raadgewer van Willem III.

Sy goeie verhouding met die keurvors van Pruise en tegelykertyd met die Hollandse stadhouers, het van Maurits 'n suksesvolle brugbouer tussen die Republiek van die Sewe Verenigde Nederlande en Pruise gemaak. Daar was wel soms spanning gewees, maar nooit sprake van 'n oorlog nie.

Maurits is oorlede in Desember 1679, in Berg en Dal naby Kleef. Hy was nooit getroud nie. Sy biografie, Rerum in Brasilia et alibi gestarum, geskryf deur Casparus Barlaeus, is in 1647 gepubliseer.


</doc>
<doc id="18299" url="https://af.wikipedia.org/wiki?curid=18299" title="Bernie Sanders">
Bernie Sanders

Bernard "Bernie" Sanders (* 8 September 1941 in New York Stad) is tans die junior-senator van die Amerikaanse deelstaat Vermont en voormalige presidentskapskandidaat vir die Demokratiese Party in die 2016 presidensiële verkiesing.

Sanders is in November 2006 verkies tot 'n onafhanklike lid van die 110de Kongres van die Verenigde State, wat op 4 Januarie 2007 vir die eerste keer vergader het. Bernie Sanders het 65 persent van die stemme op hom verenig. Voordat hy senator geword het, het hy Vermont vyftien jaar lank in die Huis van Verteenwoordigers verteenwoordig.

Sanders, wat homself as 'n demokratiese sosialis beskryf, is een van min linkse politikusse, wat in die afgelope jare vir 'n federale amp verkies is en die eerste sosialistiese politikus in die Amerikaanse Senaat. Saam met Angus King is hy een van net twee onafhanklike senatore in die 115de Kongres, alhoewel hy nou bande met die Demokratiese Party handhaaf.



</doc>
<doc id="18300" url="https://af.wikipedia.org/wiki?curid=18300" title="Anale seks">
Anale seks

Anale seks, of anale omgang, is 'n vorm van menslike seksuele omgang. Alhoewel daar verskeie seksuele aktiwiteite is wat die anus, anale holte, sluitklep en/of rektum betrek, verwys die term "anale seks" na die gebruik waar die penis in die anus geplaas word. Hierdie wyse van seksuele omgang word beskou as een wat 'n hoë risiko dra te wyte aan die kwesbaarheid van die anale weefsel en die septiese geaardheid van die anus.

Hierdie tipe seksuele omgang is al vanaf vroegtyd in 'n wye verskeindenheid kulture opgeteken. In gevalle waar dit geskied tussen twee mans is dit in sommige lande onwettig en is deur alle eeue deur sommige veroordeel, selfs voor die Christen-tydperk. Anale seks word beoefen deur mense met enige seksuele identiteit of oriëntasie. Alhoewel dit meer gereeld onder manlike pare voorkom, is daar meer heteroseksuele paartjies wat anale seks beoefen in absolute terme.

Gewoonlik word een of ander vorm van kunsmatige smering tydens anale omgang gebruik. Daar is twee sluitspiere by die ingang en net binne-in die anus geleë. Hulle is gewoonlik gesluit. Die buitenste sluitspier kan na willekeur ontspan of saamgetrek word, maar die binneste is minder onder bewustelike beheer. Die persoon wat tydens anale omgang aan die ontvangkant is, moet leer om die buitenste sowel as die binneste sluitspier te ontspan ten einde pyn tydens anale gemeenskap te vermy. Hoewel kunsmatige hulpmiddels hiervoor gebruik kan word, is dit waar van die meeste passiewe vennote in anale omgang dat die spiere albei ontspan wanneer hulle op hulle gemak is met hulle maat. Wanneer die penis verby die sluitspiere beweeg het, bereik dit die rektum, wat wyd is en nie pyn registreer nie. Stimulering van die prostaatklier lei tot 'n besonder intense en soms ook langdurige orgasme by die passiewe vennoot, oftewel die ontvanger.

Die gebruik van 'n kondoom tydens anale omgang is veral belangrik, omdat die wand van die anus makliker skeur as dié van die vagina. 'n Smeermiddel met 'n waterbasis moet gebruik word, aangesien dié met oliebasis die struktuur van 'n kondoom aftakel en tot die oordrag van seksueel oordraagbare siektes kan lei. Boonop is die slymwand van die anus hoogs absorberend en kan oliegebaseerde smeermiddels tot probleme lei.

Die algemene reël by anale omgang is om op te hou wanneer daar pyn óf bloed aanwesig is.

Besware daarteen om die passiewe vennoot in anale gemeenskap te wees, sluit die vrees van "onderwerping" en "vervrouliking" in, maar in gay verhoudings word die rolle gereeld omgeruil ("veelsydigheid" genoem in die populêre kultuur) sodat daar nie 'n oorheersende en 'n ondergeskikte rol kan ontwikkel nie en ook nie sielkundige stereotipering nie. Die beswaar teen pyn hang af van hoe goed die aktiewe vennoot bedeeld is, watter tegniek gebruik word en of die passiewe vennoot op sy of haar gemak is.

Diagram Group, "Man's Body – An Owner's Manual", Bantam Books, London et. al., 1983.



</doc>
<doc id="18304" url="https://af.wikipedia.org/wiki?curid=18304" title="William Shakespeare">
William Shakespeare

William Shakespeare (gedoop 26 April 1564 – oorlede 23 April 1616) was 'n Engelse digter en dramaturg en word geag as die belangrikste skrywer van die Engelse taal en die wêreld se vernaamste dramaturg. Hy het ongeveer 38 toneelstukke en 154 sonnette asook 'n verskeidenheid ander gedigte geskryf. Shakespeare was reeds 'n gewilde skrywer in sy eie leeftyd, maar na sy dood is hy steeds meer geprys en sy werk is deur die eeue heen toenemend vereer deur talle prominente kulturele figure. Hy word gereeld beskou as die nasionale digter van Engeland en daar word somtyds na hom verwys as die "Bard of Avon" (die Minnesanger van Avon), of eenvoudig net die "Bard", of die "Swaan van Avon".

Ortodokse geleerdes glo dat Shakespeare die meeste van sy werke tussen 1586 en 1612 geproduseer het, alhoewel die presiese datums en kronologie van die toneelstukke wat aan hom toegeken word aansienlik gedebatteer word, soos ook die outeurskap van sommige van sy werke. Hy word beskou as een van die min dramaturge wat uitblink in sowel komedie as tragedie en sy toneelstukke kombineer bekoring met komplekse karakterisering, digterlike prag en filosofiese diepte.

Shakespeare se werke is al in die mees-gebruikte, lewende tale vertaal en sy toneelstukke word voortdurend reg oor die wêreld opgevoer. Bowendien is Shakespeare die mees aangehaalde skrywer in die literatuur en geskiedenis van die Engels-sprekende wêreld, en baie van sy aanhalings en neologismes is nou deel van alledaagse Engels en ander tale. Oor die jare het baie mense gespekuleer oor Shakespeare se lewe en hardop gewonder oor sy seksualiteit en geloof.

William Shakespeare (ook gespel Shakspere, Shaksper, Shaxper, en Shake-speare, siende dat daar in die tyd nie vasgestelde spelreëls was nie) is in Stratford-upon-Avon gebore in April 1564. Sy ouers was John Shakespeare, 'n suksesvolle handskoenmaker en wethouer van Snitterfield, en Mary Arden, 'n dogter van lae adel. Daar word aangeneem dat sy geboorte by sy ouerhuis in Henley Straat plaasgevind het. Shakespeare se dooprekord dateer uit 26 April van daardie jaar. Aangesien babas destyds binne 'n paar dae van geboorte gedoop is het tradisie te ruste gekom op 23 April as Shakespeare se geboortedag. Hierdie datum verskaf 'n gerieflike simmetrie, aangesien Shakespeare op dieselfde dag oorlede is: 23 April (3 Mei op die Gregoriaanse kalender), 1616.

Shakespeare het waarskynlik die King Edward VI Laerskool bygewoon. Alhoewel die skole van daardie tyd gewissel het in kwaliteit, het dié skool waarskynlik 'n intensiewe Latyn, grammatika en literatuur opleiding voorsien. Daar word aanvaar dat Shakespeare hierdie skool bygewoon het aangesien hy, as die seun van 'n prominente dorpsamptenaar, dit verniet kon doen – sy bywoning kan ongelukkig nie bevestig word nie, aangesien die skool se rekords nie meer bestaan nie.

Op 28 November 1582 het 'n 18-jarige Shakespeare met 'n 26-jarige Anne Hathaway getrou. Een dokument identifiseer Hathaway as 'n burger "van Temple Grafton", naby Stratford, dus is dit moontlik dat die troue daar plaasgevind het. Twee van Hathaway se bure het 'n formele verklaring onderteken dat daar niks was wat die huwelik sou verhinder nie. Dit blyk dat die seremonie met haas georganiseer is – waarskynlik omdat Anne drie maande swanger was.

Shakespeare se eerste kind, Susanna, was op 26 Mei 1583, in Stratford gedoop. Twee kinders, 'n seun, Hamnet, en 'n dogter, Judith, was op 2 Februarie, 1585 gedoop. Hamnet is oorlede in 1596 en begrawe op 11 Augustus van daardie jaar.

Na sy troue het Shakespeare min spore in historiese dokumente gelaat tot sy verskyning op die Londense teaterverhoog. Die periode tussen 1585 (toe sy tweelingkinders gebore is) en 1592 (toe Robert Greene na hom verwys het as 'n "arrogante kraai") staan bekend as Shakespeare se "verlore jare", aangesien daar geen bewyse meer bestaan wat verklaar waar hy in hierdie tyd was of hoekom hy Stratford verlaat het en na Londen toe verhuis het nie. Daar is 'n aantal stories wat lig kan werp op hierdie tydperk, insluitende dat Shakespeare in die moeilikheid gekom het omdat hy takbokke gestroop het; dat hy gewerk het as 'n plattelandse onderwyser en dat hy teaterborge se perde opgepas het in Londen. Daar is egter geen direkte bewyse vir enige van hierdie stories nie en hulle blyk almal te voorskyn gekom het ná Shakespeare se dood.

Teen 1592 was Shakespeare al 'n toneelskrywer in Londen; sy reputasie was van so 'n aard dat Robert Greene hom gekritiseer het deur te sê: "'n arrogante kraai, met onse vere mooigemaak, en "sy Tierenhart in 'n Spelersvel omhul", veronderstel dat hy 'n kamtig hoogdrawende blanko versie net so goed as die beste van julle kan skep: en siende dat hy 'n absolute Johannesfaktotum is, is hy in sy eie verwaandheid die enigste "Shake"-toneel in die land." (Die skuinsgedrukte gedeelte is 'n woordspeling op die spreuk "O, tierenshart in vrouensvel omhul" (""Oh, tiger's heart wrapped in a woman's hide"", wat Shakespeare in Henry VI, deel 3, geskryf het.)

In die laaste maande van 1594 was Shakespeare 'n akteur, skrywer en gedeeltelike eienaar van 'n toneelvereniging bekend as die "Heer Chamberlain se Manne" ("Lord Chamberlain's Men"). Dit was 'n gewoonte in die tyd om die naam van jou groep te neem van dié van jou aristokratiese borg, in die geval Heer Chamberlain. Die groep was so gewild dat na die dood van Elizabeth I en die kroning van James I, die nuwe vorst die groep aangeneem het en hulle bekendgeword het as die "Koning se
Manne" ("King's Men"). Dit blyk ook uit Shakespeare se werke dat hy inderdaad 'n akteur was: daar is baie frases, woorde en verwysings na toneelspel, maar daar is nie die akademiese benadering na die kuns van toneelspel wat mens sal verwag nie.

In 1596 het Shakespeare reeds na die gemeente van St. Helen in Bishopsgate verhuis en teen 1598 het hy bo-aan die lys van akteurs verskyn in "Elke Man in Sy Humor" ("Every Man in His Humour") geskrewe deur Ben Johnson. Shakespeare se naam het ook in 1598 bo-op die titelbladsye van sy toneelstukke verskyn, waarskynlik as reklame.

Daar is tradisie dat Shakespeare, bo en behalwe die feit dat hy vele van sy toneelgroep se stukke self geskryf het en as mede-eienaar van die groep by die besigheids- en finansiële kant daarvan betrokke was, ook aangehou het om self toneel te speel in 'n verskeidenheid rolle, soos Adam, die spook van Hamlet se vader in "As You Like It" en in die koorgedeelte van "Henry V".

Dit blyk dat hy in ongeveer 1599 oor die Teems-rivier na Southwark verhuis het. Teen 1604 het hy egter weereens Noord van die rivier verhuis en saam met 'n Hugenootfamilie met die naam Mountjoy, net Noord van St. Paulus se katedraal gewoon het. Sy verblyf daar is van belang omdat hy die huwelik tussen die Mountjoys se dogter en hulle vakleerling, Stephen Bellot, help organiseer het. Bellot het later sy skoonpa gedagvaar omdat hy versuim het om 'n gedeelte van die bruidskat te betaal en Shakespeare moes as getuie verskyn.

Verskeie dokumente waarop wetlike sake en kommersiële handelinge vasgelê is verklap dat Shakespeare, terwyl hy in Londen gewoon het, ryk genoeg geword het om eiendom in Blackfriars in Londen te koop en hy dat hy die tweede grootste huis in Stratford, "New Place", besit het.

Dit blyk dat Shakespeare in 1613 afgetree het en terug na Stratford verhuis het. Hy is oorlede op 23 April 1616 op die ouderdom van 52. As oorlewering korrek is oor sy geboortedag is Shakespeare op sy verjaardag oorlede. Hy was tot sy dood getroud met Anne Hathaway en het sy twee kinders, Susanna en Judith agtergelaat. Sy seun, Hamnet, is oorlede in 1596. Susanna Shakespeare is getroud met Dr. John Hall, maar daar is vandag geen direkte afstammelinge van die digter en toneelskrywer nie.

Shakespeare is in die koorgedeelte van die "Holy Trinity Church" in Stratford-upon-Avon begrawe. Die eer was hom toegeken nie omdat hy 'n bekende literêre figuur was nie, maar omdat hy 'n aandeel vir 'n tiende van die kerk gekoop het vir £440 ('n aansienlike bedrag geld vir daardie tyd). 'n Monument op die muur naas sy graf (waarskynlik deur sy familie daar geplaas) is 'n afbeelding van 'n skrywende Shakespeare. Daar word elke jaar op Shakespeare se aanvaarde verjaardag 'n nuwe veerpen in die afbeelding se hand gesit.

Dit is moontlik dat Shakespeare sy eie epitaaf geskryf het:

'n Aantal van Shakespeare se werke word as die beste in die Engelse taal en Westerse letterkunde beskou. Hy het tragedies, komedies, historiese dramas en ook romans geskryf, waarvan die meeste in elke veelgesproke taal vertaal is en ook wêreldwyd opgevoer word.

In Shakespeare se tyd was dit algemeen om toneelstukke op ander toneelskrywers se werk te baseer; Shakespeare het dié norm gevolg en ook vroeëre verhale en geskiedkundige materiaal verwerk. "Hamlet" (circa 1600), byvoorbeeld, is waarskynlik 'n verwerking van 'n ouer verlore toneelstuk, die sogenaamde "Ur-Hamlet", en "King Lear" is 'n aangepasde weergawe van 'n vroeër toneelstuk, ook genaamd "King Lear". Vir sy historiese dramas het Shakespeare grotendeels vertrou op twee voorname tekste: Die meeste Romynse en Griekse toneelstukke is gebaseer op "Plutarch's Parallel Lives" (van die 1579 Engelse vertaling deur Sir Thomas North), terwyl die Engelse historiese dramas hul bestaan verskuldig is aan Raphael Holinshed se 1587 weergawe van "The Chronicles of England, Scotland, and Ireland" (wat ook inligting verskaf het vir "Macbeth" en "King Lear". Dit is ook moontlik dat Shakespeare stylistiese elemente van tydgenote soos Christopher Marlowe geleen het. Een van Shakespeare se mees oorspronklikste toneelstukke, beide in terme van skryfstyl, temas en toneel, was "The Tempest".

Shakespeare se werke word gewoonlik in drie stylistiese kategorieë gedeel:

Die vroeë toneelstukke strek van algemene komedie tot historiese nostalgie, terwyl die middelperiode se werke dieper in terme van temas is en kwessies soos verraad, moord, wellus, mag en ambisie verken. In kontras is sy latere werke gevul met karakters wat hulself wil verbeter en dubbelsinnige eindes, asook die gebruik van toorkrag en ander fantasie-elemente. Die grense tussen hierdie genres is egter nie baie helder nie.

Sommige van Shakespeare se werke is vir die eerste keer uitgegee as 'n reeks kwarto's, maar die meeste het ongepubliseerd gebly tot 1623, toe die Eerste folio postuum uitgegee is deur twee akteurs wat in Shakespeare se toneelgroep was: John Heminges en Henry Condell. Die tradisionele verdeling van Shakespeare se werk in tragedies, komedies en historiese dramas volg die logika van dié Eerste Folio.

Dit was op dié stadium wat verhooginstruksies, skryf- en leestekens en ook bedryfindelings in Shakespeare se werke begin verskyn het, wat toe ook die norm geword het in verdere toekomstige redaksionele besluite. Sommige van sy toneelstukke word deur moderne kritici as "probleem"-toneelstukke of tragedie-komedies bestempel, omdat hulle maklike kategorisering ontwyk of miskien aspris die destydse tradisionele gebruike vermy. Daar word ook verkies om na sy latere komedies as romantiese stukke te verwys.

Daar is baie omstredenheid aangaande die presiese kronologie van Shakespeare se toneelstukke. Om dinge verder te bemoeilik het Shakespeare in sy leeftyd nooit 'n offisiële, komplete weergawe van enige van sy werke gepubliseer nie. Om hierdie rede bestaan daar vir meerdere toneelstukke verskeie geskrewe weergawes. Dit het tot gevolg gehad dat vele redigeerders van moderne weergawes gesukkel het om te identifiseer wat presies deur Shakespeare geskryf is en wat nie. Teksfoute het ook ontstaan as gevolg van drukfoute deur die uitgewers, verkeerde lesings deur persone verantwoordelik vir die plasing van die letters (by die drukkery) en ook foute gemaak tydens die kopiëring van die bronmateriaal. In die tydperk was daar ook nie gestandaardiseerde spelreëls nie en Shakespeare het dikwels dieselfde woord op verskeie maniere gespel, wat dinge net meer deurmekaar gemaak het. Moderne akademici glo dat Shakespeare ook nog van sy toneelstukke mettertyd hersien het, wat somtyds tot gevolg gehad het dat daar twee weergawes van sekere toneelstukke bestaan.

Shakespeare se tydgenote, soos die toneelskrywer Ben Jonson, was vol lof vir sy werk, hoewel hulle hul lofbetuigings baie konvensioneel bewoord het. Dit het vir ŉ groot deel van die 17e eeu die geval bebly. Eers in die 18e eeu, toe tekskritiek meer aandag geniet het, het onder andere Nicholas Rowe (1674 – 1718) en Alexander Pope (1688 – 1744) Shakespeare-stukke gepubliseer wat van uitvoerige kritiese inleidings voorsien was. Sy werk is in die 18e eeu met talle besware in die Klassisistiese Frankryk begroet. 

Die Franse kritici het dit veral teen die vorm gehad (Shakespeare het hom nie gehou by die eenhede van tyd, plek en handeling nie). Die gevolg was dat sy werk eers taamlik laat ŉ vastrapplek gekry het. Eers gedurende die Romantiek het daar ŉ werklik goeie waardering vir sy werk ontwikkel, veral wat sy poësie betref. Die Engelse digter Samuel Taylor Coleridge (1771 – 1834) het daarop gewys dat die sogenaamde onreëlmatighede in Shakespeare se werk ŉ organiese geheel vorm. 

In Duitsland het Lessing die aandag vir die eerste keer onomwonde op Shakespeare se veelsydigheid gevestig. Hy is later deur Goethe gevolg. Ook in Frankryk het die mense nou die skoonheid van sy werk ingesien en het skrywers hulle deur sy stukke laat inspireer. In die 20e eeu het daar ŉ nuwe realistiese stroming in die Shakespeare-kritiek ontwikkel. Die Amerikaner Elmer Edgar Stoll (1874 – 1959) het Shakespeare en sy werk byvoorbeeld in hulle oorspronklike omgewing, naamlik die Elizabethaanse tydperk, geplaas. 

Die toenemende belangstelling in Freud se psigoanalise het in die loop van die 20e eeu nuwe stukrag verskaf vir die studie van Shakespeare-stukke, veral wat die interpretasie van die groot karakterrolle soos die van Hamlet, koning Lear, Macbeth en Othello betref. Ondanks die oortuigende aantal dokumente en getuienisse oor Shakespeare en sy toneelstukke, het mense al aan sy outeurskap getwyfel – veral omdat daar van die standpunt uitgegaan is dat iemand met so min literêre opleiding en agtergrond nie daartoe in staat sou wees om sulke geniale werk te skryf nie. 

In die 19e eeu was daar byvoorbeeld ŉ stroming, hoofsaaklik Amerikaans, wat aangevoer het dat Francis Bacon (1561 – 1626), ŉ geleerde tydgenoot van Shakespeare (wat ŉ groot belangstelling in die literatuur en die filosofie gehad het), die werklike skrywer was. Later is verskeie mense, onder andere Christopher Marlowe, as die eintlike skrywer voorgehou. Die boeke oor die identiteits-problematiek vorm egter maar ŉ klein deel van die omvangryke Shakespeare-kritiek. 

Vroeg in die 19e eeu is daar jaarlikse Shakespeare-feeste in Stratford-upon-Avon gereël. Die idee het vinnig versprei en tans word daar op verskillende plekke in die wêreld, onder meer in Verona, waar die verhaal van Romeo en Julia afgespeel het, soortgelyke feeste gehou. Shakespeare-stukke was ook vir talle komponiste ŉ bron van inspirasie. Verdi het byvoorbeeld die operas "Macbeth", "Otello" en "Falstaff" gekomponeer. Laasgenoemde is ŉ verwerking van "The merry wives of Windsor", ŉ stuk wat Otto Nicolai (1810 – 1849) ook gebruik het vir sy opera "Die lustigen Wieber von Windsor" (1849). 

Gounod, Berlioz, Bellini, Saint-Saëns en britten het ook operas geskryf met libretti wat op stukke van Shakespeare gegrond is. Orkesmusiek vir Shakespreare se werk is onder andere deur Berlioz, Balakiref, Liszt, Tsjaikofski, Prokofiëf, Richard Strauss en Mendelssohn-Bartholdy geskryf. 

Shakespeare se sonnette is 'n versameling van 154 gedigte met temas soos die liefde, skoonheid en sterflikheid. Al die gedigte – behalwe twee – het vir die eerste keer verskyn in 'n 1609 uitgawe genaamd "Shakespeare's Sonnets". Die twee wat nie in die boek verskyn het nie was sonnet nommer 138 en 144: die twee het vroeër in 'n 1599 digbundel met die naam "The Passionate Pilgrim" (Die Passievolle Pelgrim) verskyn. Die sonnette is oor 'n aantal jare geskryf, waarvan die eerste
waarskynlik aan die begin van die vroeë 1590's was.

Die voorwaarde waarop die sonnette uitgegee is, is nie duidelik nie. Die 1609 teks is opgedra aan 'n "Mnr. W.H.", wie beskryf word as "die enigste voortbrenger" van die gedigte (in die toewyding). Dit is nie bekend of die toewyding deur Shakespeare of miskien Thomas Thorpe, die uitgewer, geskryf is nie. Dit is ook nie bekend wie hierdie man was nie, alhoewel daar baie teorieë is. Sommige glo dat hy die jong man is wat in die sonnette verskyn. Dit is telkens ook nie bekend of Shakespeare
ooit toestemming gegee het dat sy sonnette uitgegee mag word nie.

Shakesepeare het ook drie langer gedigte geskryf: "Venus and Adonis", "The Rape of Lucrece" en "A Lover's Complaint". Hierdie gedigte is waarskynlik geskryf met die hoop om 'n ryk potensiële borg te beïndruk (algemeen vir die tyd), of op versoek van so 'n borg. "The Rape of Lucrece" en "Venus and Adonis" was altwee opgedra aan Shakespeare se borg, die derde Graaf van Southampton.

"Hamlet" was die eerste van Shakespeare se toneelstukke om in Afrikaans te verskyn. Die toneelstuk, geskryf in 1945, was vir die eerste keer in 1947 opgevoer en word gesien as 'n mylpaal in die geskiedenis van die Afrikaanse teaterwêreld. Die rol van Hamlet was deur die akteur, André Huguenet, vertolk; Huguenet het aan die einde van die vertoning sy gehoor toegespreek en gesê dat dit sy lewenslange ambisie was om een van die wêreld se beste tragedies in die wêreld se jongste taal op te voer. Sedert die verskyning van "Hamlet" in 1945 het nog 32 vertalings van Shakespeare se werke die lig gesien. Sommige van die vertalings is:

Shakespeare se werke was 'n groot invloed op die toneelwêreld. Hy het nie slegs van die mees bewonderste toneelstukke in die Westerse letterkunde geskryf nie, maar ook die Engelse teaterwêreld herskep deur verwagtinge betreffende karakterisering, plot, aksie, taal en genre te verhoog. Sy poëtiese kunssinnigheid het gehelp om die status van die teaterwêreld te verhoog, wat dit toegelaat het om bewonder te word deur die intellektuele toeskouers asook dié wat bloot op soek was na pure vermaak.

Die teaterwêreld was besig om veranderings te ondergaan toe Shakespeare in Londen gearriveer het tydens die laat 1580's of vroeë 1590's. Voor die tyd was die mees algemene toneelstukke Tudor-moraalstukke. Sulke stukke was 'n mengsel van vroomheid en vulgêre komedie. Die Tudor toneelstuk was 'n allegorie en die karakters daarin gepersonifiseer deur morele eienskappe en hulle het die voordele van 'n deugsame Goddelike lewe bevestig deur die hoofkarakter so 'n lewe te laat kies bo 'n bose een.

Die karakters en plotsituaties was simbolies eerder as realisties. Shakespeare sou 'n as 'n kind denkelik aan sulke toneelstukke blootgestel gewees het (asook raaisel- en wonderwerktoneelstukke).

Teen die laat-16e eeu het die Engelse Renaissance houvas begin kry en het die gewildheid van die soort moraalstukke gedaal. Toneelskrywers soos Thomas Kyd en Christopher Marlowe het die toneelwêreld fundamenteel verander. Hulle toneelstukke het die ou morele drama met akademiese toneelstukke gemeng en die resultaat was 'n nuwe wêreldse soort toneelstuk. Die nuwe dramas het die poëtiese kunssinnigheid en filosofiese diepte van akademiese werke met die vulgêre eenvoudigheid van die morele toneelstukke byeengebring. Die nuwe werke was egter meer dubbelsinnig en kompleks in betekenis en het minder gekonsentreer op eenvoudige morele allegorieë. Shakespeare was deur hierdie nuwe styl geïnspireer en het die veranderings tot 'n nuwe vlak geneem deur toneelstukke te skep wat nie alleen die gehoor op 'n emosionele vlak aangeraak het nie, maar ook die basiese elemente van menswees verken en debatteer het.


"Hierdie artikel is grotendeels 'n vertaling van die Engelse Wikipedia artikel, ."




</doc>
<doc id="18306" url="https://af.wikipedia.org/wiki?curid=18306" title="Vryheid, KwaZulu-Natal">
Vryheid, KwaZulu-Natal

Vryheid is 'n dorp in noordelike KwaZulu-Natal. Die grootste bedrywighede in die area is beesboerdery en die myn van steenkool. Die dorp is die grootste in die Zululand-distriksmunisipaliteit en is ook die setel van die Abaqulusi Plaaslike Munisipaliteit.

Grond en boerderyregte is aan die Britte- en Boerehuursoldate toegestaan langs die Mfolozi-rivier nadat hulle vir Dinuzulu gehelp het om sy teenstander Usibepu te verslaan as troonopvolger van die Zoeloes. 

Op 5 Augustus 1884 stig die huursoldate die Nieuwe Republiek (Nuwe Republiek) met Vryheid as die hoofstad. Dit word later saam met die Suid-Afrikaanse Republiek geïnkorporeer, maar teen die einde van die Tweede Vryheidsoorlog was die dorp en sy omliggende dele in Natal geabsorbeer. Vryheid is geleë langs die Transnet steenkoollyn. 

Boeregeneraal Lucas Johannes Meyer is in Vryheid begrawe. 

Die dorp het van 2016 tot 2017 watertekorte ondervind weens verwaarlosing van infrastruktuur. Waterpompe en pypleidings het onklaar geraak sodat baie dorpsbewoners hul water noodgedwonge by 15 gemeenskaplike watertenks moes aftap wat deur die munisipaliteit beskikbaar gestel is. In die naloop van die waterkrisis is maandeliks sowat 550 gevalle van diaree by die Bhekuzulu-kliniek aangemeld. Sekere eienaars het op groot persoonlike koste belê in boorgate, watertenks, pompe, filters en kragopwekkers. Drie rioolaanlegte het ook ophou funksioneer, waardeur die Besterspruit en Klipfonteindam besoedel is.




</doc>
<doc id="18307" url="https://af.wikipedia.org/wiki?curid=18307" title="Salem, Massachusetts">
Salem, Massachusetts

Salem [ˈseɪləm] is 'n stad in die noordooste van die Amerikaanse deelstaat Massachusetts (Nieu-Engeland), sowat 26 kilometer noordoos van Boston, met 40 922 inwoners (2007). Die stad, wat in 1626 gestig is, was een van die vroegste Europese nedersettings in die huidige VSA en het tot by die 18de eeu tot 'n belangrike hawestad ontwikkel.

Salem het egter uitsonderlike bekendheid verwerf met die berugte hekseprosesse van die jaar 1692 en die Amerikaanse skrywer Nathaniel Hawthorne se roman "House of the Seven Gables", wat in 1851 verskyn het.

In die jaar 1626 het 'n klein groep setlaars uit Cape Ann (die huidige Gloucester) onder die leiding van Roger Conant na 'n beskermde baai en riviermonding in die suide getrek, wat deur die plaaslike stamme van die Eerste Nasies "Naumkeag" of "Gerieflike Hawe" genoem is. Die koloniste het hulle nuwe nedersetting "Salem" genoem, 'n naam wat van die Hebreeuse woord vir "vrede", "sjalom", afgelei is. Landbou en vissery het sy ekonomiese basis gevorm.
Tot by die negentigerjare van die 17de eeu het die dorp 'n aansienlike groei getoon, maar nogtans het verdeeldheid ontstaan tussen die meer landelike Salem-Dorp en die stad Salem, wat as die sake- en regterlike sentrum van die distrik Essex gedien het. Aanvanklik is net drie dorpsvroue van heksery beskuldig, tog is as gevolg van die histerie, wat oor die volgende jaar uitgebars het, altesaam 185 inwoners van heksery aangekla. Hiervan is veertien vroue en ses mans ter dood veroordeel en tereggestel, terwyl vyf ander mense in aanhouding gesterf het. Die beskuldigdes is in 1711 deur die deelstaat Massachusetts van alle aanklagte vrygespreek.

In die loop van die 18de eeu het Salem tot 'n beduidende skeepsbou-, vissery- en handelsentrum ontwikkel, wat veral weens sy kabeljou-uitvoere na die Wes-Indiese Eilande en Europa welvarend geword het. Die belangrikste invoere was suiker en melasse van die Wes-Indiese Eilande, tee uit Sjina en peper uit Sumatra (Indonesië). Skepe uit Salem het ook na hawens in Afrika, Rusland, Japan en Australië geseil. Die stad se rykdom en sy groot vloot was 'n beslissende faktor in die Amerikaanse Rewolusionêre Oorlog teen die Britse heerskappy. Salem was in 1774 die gasheerstad van die Provinsiale Kongres, en sy handelskepe het later meer as 450 Britse skepe gekaap of gesink.

In die tydperk tussen die Rewolusie en die Oorlog van 1812 het sy invloed 'n hoogtepunt bereik, en in 1790 was Salem reeds die sesde grootste stad in die Verenigde State. Danksy die winsgewende handel met oorsese lande, veral die Verre Ooste en Sjina, het die plaaslike kapteins en koopmans hul statige huise in die kenmerkende Federale boustyl deur bekende argitekte soos Samuel McIntire (1757-1811) laat oprig.

Teen die middel van die 19de eeu moes Salem sy posisie as belangrike handelskeepvaartsentrum aan ander, meer geskikte diepwaterhawens soos Boston en New York Stad afstaan en het hom nou op nuwe nywerhede soos katoen, leer en skoene toegespits. Talle immigrante het hulle in die stad gevestig om in hierdie fabrieke te gaan werk.

Teen die begin van die 21ste eeu het die plaaslike ekonomie hoofsaaklik op toerisme en kleinhandel gesteun. Met sy museums, pragtige argitektuur, talle historiese plekke en sporthawe en danksy die ligging naby Boston het Salem tot 'n gewilde toeristebestemming met jaarliks meer as een miljoen besoekers ontwikkel. Sy reputasie as die "Heksestad" het ook aanhangers van esoteriese Nuwe Era-groeperings soos Wicca na Salem gelok.



</doc>
<doc id="18309" url="https://af.wikipedia.org/wiki?curid=18309" title="Leverkusen">
Leverkusen

Leverkusen is 'n stad in Noordryn-Wesfale in Duitsland wat veral bekend staan as die hoofkwartier van die chemiese maatskappy Bayer AG en die sokkerklub Bayer 04 Leverkusen. Die stad het 161 195 inwoners op 31 Desember 2011 gehad en het 'n oppervlakte van 78,85 km².



</doc>
<doc id="18312" url="https://af.wikipedia.org/wiki?curid=18312" title="Montagu">
Montagu

Montagu is 'n dorp in die Klein Karoo in die Wes-Kaap. Die dorp lê op die R62-roete en het ongeveer 15 000 inwoners. Die dorp is die hoofstad van die Langebergvallei. Die vallei is tussen die Langeberg (suid) en Waboomsberge (noord).

Daniel Stephanus van der Merwe het in 1850 erwe op die plaas Uitvlug deur die landmeter William Atmore laat uitlê en die eerstes is in 1851 verkoop. Nog erwe, deur die landmeter Kannemeyer uitgelê, is in 1854 verkoop en die huidige vorm van die dorp is geskep. Die dorp was aanvanklik as "Agter-Cogmanskloof" bekend, maar is later vernoem na John Montagu, die Koloniale sekretaris vir die Kaapkolonie. Die uitleg, tussen die Keisie- en Kignariviere, met waterkanale wat van die een rivier na die ander loop, is deur die jare behou. Die dorp wat 'n besondere mengsel van woon-, handels- en landelike gebiede het, is nou die ideale onderwerp vir argitektoniese studie.

Die belangrikste dryfveer agter die stigting van die dorp was landboubedrywighede op klein skaal: Groot plase het te duur geword en die ekonomies gangbare groot watererwe is eerste verkoop. Die kweek van druiwe en die maak van wyn was die belangrikste bedryf. Die eerste tydelike kerk is in 1852 gebou en in die volgende jaar is met 'n skool vir sestien kinders begin. Die skoenmakers, wamakers, grofsmede, slagters, leerlooiers, kleremakers en winkeliers het hul ook gou gevestig. Op Montagu staan nog twintig huise wat tussen 1850 en 1885 gebou is.

Montagu se munisipale raad het in 1968 'n wapenverlening van die Kaaplandse provinsiale administrateur verkry : "Skuinsregs gedeel van silwer en swart, die silwer belaai met 'n druiwetros gestengel en geblaar van natuurlike kleur en die swart met die kop en hals van 'n griffioen tussen 'n vlug, alles van goud, die vlug aan die onderkant belaai met drie rooi ruite, dwarsbalksgewys geplaas". Die helmteken was 'n halwe adelaar uitkomend uit 'n goue muurkroon, en die wapenspreuk was "Disputando me non mutando me". Die wapen is in 1972 by die Buro vir Heraldiek geregistreer.

Sommige weergawes van die wapen toon egter die wapenspreuk "Doen reg en vrees niks – Fear not while acting justly".

Die distrik is 2 543 km groot. Tesame met wyn word appels, pere, appelkose en perskes verbou. Vandag is Montagu veral bekend om sy minerale warmwaterbron.




</doc>
<doc id="18313" url="https://af.wikipedia.org/wiki?curid=18313" title="Vanwyksdorp">
Vanwyksdorp

Vanwyksdorp is 'n dorp in die Klein Karoo met ongeveer 700 inwoners, sowat 44 km vanaf Ladismith in die Wes-Kaap. Geen teerpad loop tot op die dorp nie. Die dorp is die hoofdorp in Kannaland.

Die dorp het ontwikkel as 'n kerkdorpie, nadat die NG gemeente Vanwyksdorp in 1904 gestig is en 'n kerkgebou op die plaas Buffelsfontein gebou is. Die dorp het sy naam gekry omdat daar destyds meer as 200 Van Wyks in die distrik gewoon het.

Die Neo-Gotiese kerkgebou is op 16 Februarie 1908 ingewy en word vandag nog deur die gemeente gebruik. 

Die Assegaaybosch-reservaat is sowat 10 km buite die dorp geleë.



</doc>
<doc id="18314" url="https://af.wikipedia.org/wiki?curid=18314" title="Delmenhorst">
Delmenhorst




</doc>
<doc id="18315" url="https://af.wikipedia.org/wiki?curid=18315" title="Wolfsburg">
Wolfsburg

Wolfsburg is die hoofkwartier van de Duitse motorvervaardiger Volkswagen AG en die Volkswagengroep: (Audi, Bentley, Bugatti, Lamborghini, Porsche, SEAT, Škoda en Volkswagen AG).





</doc>
<doc id="18338" url="https://af.wikipedia.org/wiki?curid=18338" title="Slag van Boomplaats">
Slag van Boomplaats

Die Slag van Boomplaats is 'n veldslag wat op 29 Augustus 1848 naby Jagersfontein tussen Voortrekkers onder Andries Pretorius en Britse magte van Harry Smith plaasgevind het. Pretorius was in bevel van ongeveer 300 man teenoor Smith se 1 200 man. Hoewel die Britte die slag gewen het en Pretorius se mag op die vlug moes slaan, het hy slegs sewe ongevalle gehad teenoor die twee-en-twintig (sestien volgens sommige bronne) aan die Britse kant. Die slag was die eerste gewapende stryd van die Boere teen Britse besetting van die gebied tussen die Oranje- en Vaalrivier. Die nasleep daarvan het ook gelei tot die eerste teregstelling van 'n Kaapse Rebel deur die Britse owerheid in die Kaap.

Harry Smith annekseer die gebied tussen die Oranje- en Vaalrivier op 3 Februarie 1848 as die Oranjerivier-Soewereiniteit. Pretorius wat reeds begin voel het dat gewelddadige teenstand teen die Britte moontlik die enigste weg na vryheid was, vaardig op 8 April 1848 "Een Algemene Oproeping" uit waarin hy die Voortrekkers daarop wys dat hulle nooit daarin sal slaag om hulself vry te trek of te vlug nie, maar die wapen sal moet opneem. Die Ohrigstadse Volksraad en A. H. Potgieter berus hulle egter by die Britse anneksasie van die gebied tussen die Oranje- en Vaalrivier. Potgieter belê op 15 Mei 1848 'n vergadering op Potchefstroom waar daar besluit word om die oorlogsplanne te laat vaar en Potgieter instem om die Britse owerheid te versoek om Winburg aan die republikeinse noorde af te staan. Pretorius bedank as Kommandant-generaal en gaan woon op sy plaas in die Magaliesberg. 
In Junie 1848 word Pretorius versoek om te help in die verset teen T. J. Biddulph wat deur die Britse owerheid as magistraat aangestel is in Winburg. Pretorius word op 20 Junie 1848 aan die Sandrivier as Kommandant-generaal verkies. 'n Protesveldtog word georganiseer om die Goewerneur van die Kaapkolonie te oortuig dat die meerderheid in die Oranjerivier-Soewereiniteit teen Britse heerskappy gekant is. Pretorius gaan Winburg op 12 Julie met 'n groot gewapende mag binne. In Bloemfontein dryf hy en 'n duisend sterk kommando majoor H. D. Warden uit. Vandaar vertrek hy na die Oranjerivier waar hy by Bothasdrif, teenoor Warden se kamp, sy laer trek. 
Pretorius pleit steeds die terugtrekking van Britse beheer oor die gebied noord van die Oranje. Smith se reaksie is egter om Pretorius op 22 Julie tot "rebel" te verklaar en 'n losprys van £1 000 op Pretorius se kop te plaas. Pretorius laat ook nie op hom wag nie en toon sy minagting vir Smith en sy proklamasie deur op 3 Augustus in Bloemfontein 'n plakkaat uit te vaardig onder die naam "Koning Andreas I, koning van die Immigrante van die noordelike gebiede van Suidelike Afrika" en 'n losprys van £3 000 sterling op Smith se kop te plaas. Warden het besef dat 'n gewapende konflik met die Boere verreikende gevolge kon hê en het Smith daarteen probeer waarsku, maar dié het hom gerusgestel met die woorde: "My dear fellow, pray bear in mind that the Boers are my children!". 

'n Britse mag word ook noordwaarts gestuur om die Britse bewind oor die Oranjerivier-Soewereiniteit te herstel. Pretorius wat gehoop het hy kon bloedvergieting vermy val op 16 Augustus 1848 terug in die rigting van Bloemfontein wat die Britse magte later in staat stel om die rivier onverhinderd oor te steek. Smith het Kolonel George Buller beveel om 'n mag te mobiliseer en na die Oranjerivier op te trek. Hulle bereik Colesberg op 21 Augustus waar hulle by ander eenhede aansluit. Sir Harry daag ook kort daarna uit Kaapstad op om die bevel oor te neem. 

Smith was in bevel van die twee Skuttersbrigade troepe en twee elk van die 45ste en die 91ste Regimente, 'n afdeling van die Kaaps Berede Skutters (Pandoere), drie sesponder-veldkanonne, en onder bevel van Lt. Dynely van die Koninklike Artillerie en 'n klein eenheid van Sappeurs en Mineurs. Verder het die Mediese Department bestaan uit Mnr. Hall, Dr. Atkinson en 'n Mnr. Power. Voorrade is met 'n kommissariaat van 117 waens onder beheer van 'n span Griekwas gekarwei. Daar was altesaam 1 200 soldate. 

Alhoewel die Boere nie beroepsoldate was nie was hulle formidabele teenstanders aangesien hulle uitstekende skuts was. Hul enigste kanon was Ou Grietjie, 'n brons skeepskanon - maar nie die een wat in die Slag van Bloedrivier gebruik is nie. Die Boere was egter almal berede wat hulle baie beweegbaar gemaak het.

Die Britte het die Oranjerivier onverhinderd oorgesteek en in die rigting van die plaas Boomplaats op pad na Bloemfontein begin beweeg. Op 29 Augustus het die Britte op die verlate plaas Touwfontein ontbyt geëet. Hier vind hulle uit dat Pretorius stelling ingeneem het in 'n reeks lae koppies omtrent twaalf myl weg regs van die pad na Boomplaats. Smith het die teiken vroeg in die namiddag bereik en onmiddellik tot aanval oorgegaan.

Die Kaapse Berede Skutters aan die linkerkant, die 45ste in die middel en die Skuttersbrigade aan die regterkant, met die 91ste wat as 'n reserwemag gereserveer is. Kaptein Murray het sy swaard getrek en die teken gegee om aan te val. Die 45ste het onder swaar vuur deurgeloop en kon slegs die Boere posisies handhaaf toe die 9lste ter ondersteuning opgekom het. Die Kaapse Berede Skutters het 'n Boere sy-aanval verslaan, wat gepoog het om die waens en agter die magte aan te val, en hulle doelwitte bereik. Die Skutters Brigade het ook in hulle doelwitte geslaag en Pretorius moes na drie ure op die vlug slaan en oor die Vaalrivier terug trek. 

Twee-en-twintig Britte waaronder twee Britse offisiere het in die slag omgekom en 38 gewond insluitend Sir Harry wat in die hakskeen gewond is. Sewe boere het omgekom en vyf is gewond.

Volgens F.A. Venter het een van die boere, Thomas Frederik Hermanus Dreyer (23), van Winburg, se perd in die slag weggehardloop wat die Britte in staat gestel het om hom krygsgevangene geneem. Hy is in Bloemfontein deur 'n krygshof as 'n "rebel" teen die Britse regering ter dood veroordeel en ondanks verskeie vertoë op 4 September 1848, saam met 'n Britse soldaat wat in die slag gedros het, Michael Quigley, op die paradegrond voor die Bloemfonteinse stadshuis deur 'n vuurpeloton doodgeskiet. Dreyer is hiermee die eerste persoon wat as 'n Kaapse Rebel tereggestel word. Frederich Peter Schnehage, 'n Winburgse immigrante sakeman uit Duitsland is ook tot dood veroordeel. Sy graf was reeds klaar buite Winburg gegrawe en hy is die dorp uitgelei om geskiet te word, maar die tussentrede van sekere persone van Winburg het daartoe gelei dat sy lewe gespaar is.

Smith het ook op verskeie plase van Boere wat by die slag betrokke was beslag gelê, op hulle wapens beslag gelê en hulle swaar beboet as gevolg van wat hy beskou het as hulle deelname aan die "rebellie".

Pretorius het na sy plaas by die Magaliesberge teruggekeer. Daar hoor hy dat sy vrou in sy afwesigheid oorlede en begrawe is. Hy is 'n jaar later met die negentienjarige Petronella de Lange getroud. Die nederlaag by Boomplaats het 'n ernstige knou gegee aan sy status as Voortrekkerleier. Hy speel egter wel nog 'n rol in die vereniging van die verskillende groepe noord van die Vaalrivier en hy speel 'n belangrike rol in die diplomatieke sukses by die Sandrivierkonvensie waar Brittanje vir die eerste keer 'n onafhanklike gebied vir die Voortrekkers of Boere erken.

Die Oranjerivier-Soewereiniteit self sou onder Britse beheer bly tot op 23 Februarie 1854 toe die Bloemfontein-konvensie geteken is waarna die gebied die Republiek van die Oranje-Vrystaat geword het. Pretorius het intussen in 1853 te sterwe gekom.

'n Monument is in Kaapstad ter ere van die Britse gesneuweldes in die slag opgerig. Die monument is egter ernstig deur vandale beskadig. Die kroonstuk van die obelisk van metaal is gesteel en slegs die voetstuk staan nog op die hoek van Waal- en Victoriastraat by die St. George-katedraal. Die gesneuweldes word ook in die katedraal met 'n uitbeelding gedenk. Daar is ook in 'n kerk in Plymouth, Engeland, 'n plaket ter ere van die Britse gesneuweldes. Op die terrein van die slag is daar 'n eenvoudige granietmonument vir die gesneuwelde Boere en in 'n begraafplasie vir die grafte van die Britse soldate.

Die digter Gilbert Gibson, 'n nasaat van F.P. Schnehage wat aan die slag deelgeneem het, het in 2006 'n digbundel met die naam Boomplaats uitgebring. In die bundel vorm die Boere se stryd teen die Britte vanaf die Slag van Boomplaats in 1848 tot die Tweede Vryheidsoorlog een van vier kontekste tot die gedigte. 


</doc>
<doc id="18350" url="https://af.wikipedia.org/wiki?curid=18350" title="Table View">
Table View

Table View is 'n groot voorstad van Kaapstad, wat strek vanaf die Rietvleidam weswaarts.

Een van die VOC se buiteposte aan die Kaap, die Rietvlei-buitepos, was vermoedelik op die terrein wat nou bebou is. Dié buitepos het reeds teen 1676 bestaan. Die Rietvlei-buitepos is van 1768 tot 1791 ook gebruik as 'n private melkery vir die Kaapse goewerneurs. Die held Wolraad Woltemade het daar gewerk.

Die maatskappy "Table View Township", oorspronklik ingelyf op 3 Oktober 1942, was die aanvanklike ontwikkelaar. Die maatskappy is op 5 Augustus 1959 oorgekoop deur die maatskappy "Milnerton Estates".

Sedertdien het Table View baie vinnig gegroei en die gebied sluit in buurte soos Bloubergrant, 'n bekende toeriste-area met baie restaurante en besighede in die vermaaklikheidsbedryf, die Flamingovlei-area langs die Rietvleireservaat met 'n groot verskeidenheid voëllewe, West Beach, Sunridge, Blouberg Sands, Parklands, Sunningdale en West Riding.



</doc>
<doc id="18357" url="https://af.wikipedia.org/wiki?curid=18357" title="Guangzhou">
Guangzhou

Guangzhou (Chinees: 廣州;) is 'n stad in die Volksrepubliek China met 6 458 299 inwoners. Die totale metropolitaanse gebied het 10 182 000 inwoners. Guangzhou is die hoofstad van die provinsie Guangdong in die suide van China.

Die stad is 'n belangrike hawestad – die hawe was in 2004 die sesde grootste ter wêreld. Guangzhou het 'n verbroederingsooreenkoms met Durban, Suid-Afrika.


</doc>
<doc id="18359" url="https://af.wikipedia.org/wiki?curid=18359" title="Kanton">
Kanton

Kanton kan verwys na:



</doc>
<doc id="18371" url="https://af.wikipedia.org/wiki?curid=18371" title="Andries Pretorius">
Andries Pretorius

Andries Wilhelmus Jacobus Pretorius (27 November 1798 Graaff-Reinet – 23 Julie 1853 Grootplaats, distrik Pretoria) was 'n Voortrekkerleier wat 'n belangrike rol gespeel het in die vestiging van die Zuid-Afrikaansche Republiek, sowel as die vroeëre, maar kortstondige Natalia Republiek in Suid-Afrika. Hy was ook 'n sleutelfiguur in die Slag van Bloedrivier. Die adminstratiewe hoofstad van Suid-Afrika, Pretoria, is na Andries Pretorius genoem. Sy seun, Marthinus Wessel Pretorius, was Staatspresident van die Zuid-Afrikaansche Republiek en die Oranje-Vrystaat.

Andries Pretorius was die oudste van die vyf kinders van Marthinus Wessel Pretorius en sy vrou Susanna Elizabeth Viljoen. Sy broers en suster was Johannes Lodewyk, Hercules, Susanna en Henning Petrus Nicolaas sowel as 'n aantal halfbroers en halfsusters uit sy vader se eerste huwelik. Pretorius was 'n nasaat van die vroegste Nederlandse setlaars in die Kaapkolonie. Hy was 'n vyfde geslag afstammeling van die stamvader, Johannes Pretorius. Johannes Pretorius het in 1666 in diens van die VOC uit Nederland in die Kaap aangekom. Hy is kort daarna na Mauritius, maar het in Desember 1669 permanent in die Kaap kom woon. Die Pretorius stamvader was die seun van ds. Wessel Scout van Nederland, wat sy name na die Latynse vorm Wesselius Praetorius (later Pretorius) verander het. Andries Pretorius het waarskynlik op sy vader se woonplaas Driekoppen, ongeveer vyf-en-twintig myl noordoos van Graaff-Reinet groot geword.

Pretorius is op 8 November 1818 in Tulbagh met Christina Petronella de Wit getroud. Die egpaar het sewe dogters en drie seuns gehad waarvan die oudste seun, Marthinus Wessel Pretorius, later Staatspresident van die Zuid-Afrikaansche Republiek en die Oranje-Vrystaat sou word. Terwyl hy in die Vrystaat was tydens die Slag van Boomplaats het sy eerste vrou in sy afwesigheid gesterf en is hy 'n jaar later met die negentienjarige Petronella de Lange getroud.

Tot 1838 boer hy in die Graaff-Reinetdistrik. Gedurende die Sesde Grensoorlog (1834–35) staan hy aan die hoof van 'n kommando van 800 Graaff-Reinetse burgers teen die Xhosa.

Op 11 Oktober 1837 vertrek Pretorius met 'n klein geselskap op 'n verkenningstog na die binneland en besoek Gerrit Maritz se laer by die Suikerbosrand (Heidelberg). Daar neem hy deel aan 'n strafkommando teen Mzilikazi waar hy en sy geselskap die waens op pas. Hulle besoek ook Piet Retief se laer aan die Tugelarivier op in Natal op 15 Desember 1837. In Port Natal koop hy die plaas Summer Hill by Thomas Garden. Oppad terug ontmoet hy Retief vir die laaste keer by Sekonyela. Hy kom weer op 18 Januarie 1838 in Graaff-Reinet aan.

Pretorius begin met sy terugkeer dadelik met voorbereiding vir die trek na Natal. Nuus oor terugslae wat die Trekkers in Natal ondervind wat die Kaapkolonie teen Maart 1838 bereik skrik hom nie af nie. Hy en sy geselskap verlaat die Kolonie dan ook op 31 Oktober 1838. Hy laat sy trek by die Modderrivier agter om na die Voortrekkers se hooflaer aan die Klein-Tugela te gaan. Hy kom op 22 November 1838 in Natal aan op 'n tydstip toe die trekkers daar sonder 'n erkende leier was. Pretorius word onmiddellik as Kommandant-Generaal gekies en stel gou 'n mag saam om die dood van Piet Retief en sy geselskap, wat die vorige Februarie deur die Zoeloekoning, Dingaan vermoor is, te wraak. Oppad na Zoeloeland sluit Karel Landman en sy geselskap by hom aan wat die kommando tot 470 man en vier-en-sestig waens vergroot. Op Sondag 9 Desember 1838 by die huidige Wasbankspruit lê Sarel Cilliers die gelofte af waarvolgens die dag en datum elke jaar as 'n dankdag soos 'n sabbat deurgebring sou word en 'n kerk gebou sou word as God die trekkers sou beskerm en 'n oorwinning verseker.

Op Saterdag 15 Desember 1838 word 'n tyding ontvang van 'n naderende Zoeloe mag en Pretorius beveel dat 'n laer op die wes-oewer van wat later die Bloedrivier gedoop sou word, in 'n hoek tussen die rivier en 'n diep sloot getrek word. Op Sondag 16 Desember vind die Slag van Bloedrivier plaas waarin Pretorius en sy 470 man daarin slaag om die herhaaldelike aanvalle van ongeveer 10 000 Zoeloekrygers af te weer. Pretorius stuur ook perderuiters agter die vlugtende Zoeloekrygers aan. In die proses doen hy self 'n assegaai wond op. Aan trekker kant is daar geen ongevalle nie en slegs drie gewondes terwyl meer as 3 000 Zoeloes in die slag sneuwel. Die slag vestig Pretorius se reputasie as 'n briljante strateeg en hy word byna oornag beroemd.

Pretorius se kommando staan na die slag as die "wenkommando" bekend. Na die slag tref Pretorius die Zoeloe se hoofstad Umgungundhlovo op 20 Desember 1838 verlate en aan die brand aan. Karel Landman se perdekommando word in 'n lokval gelei waarin vyf trekkers, Alexander Biggar en ongeveer sewentig van Pretorius se swart-krygsmanne omkom. Weens die swak toestand van sy perde word daar besluit om terug te keer na die hooflaer aan die Klein-Tugela.

In Januarie 1839 vertrek hy na Modderrivier om sy trek te gaan haal. Hy ontmoet met A. H. Potgieter en bemiddel daar Potgieter se grief met die Natalse Voortrekkers wat later sou lei tot die aansluiting van Winburg-Potchefstroom by Natal.

Pretorius en sy geselskap kom op 18 Maart 1839 in Pietermaritzburg aan. In Port Natal speel hy 'n leidende rol in vredesonderhandelinge met die Zoeloes wat deur Kaptein H. Jervis op 23 Maart 1839 bemiddel is. 'n Vredesooreenkoms word op 13 Mei 1839 met Dingaan gesluit. Dingaan hou hom egter nie by die bepalings van die ooreenkoms nie wat daartoe lei dat Pretorius met 'n kommando van 500 man die eis om skadevergoeding afdwing en 1 300 beeste, 'n paar skape, gewere en saals terug bring sowel as 'n belofte om die verdere 19 300 beeste volgens die ooreenkoms mettertyd te oorhandig. Toe daar na ses maande geen verdere skadevergoeding ontvang word nie, beveel die Natalse Volksraad Pretorius op 4 Januarie 1840 om 40 000 beeste met geweld van Dingaan af te neem. Hy kom met die Zoeloe-opperhoof Mpande ooreen dat die Dingaan met 'n leër van 4 000 man onder Nongalaza uit die suidooste sou aanval terwyl Pretorius met 350 man Dingaan uit die noordweste sou aanval. Nongalaza het Dingaan se leër by die Makonko-koppe verslaan twee dae voor Pretorius se kommando op 1 Februarie 1840 daar aangekom het. Dingaan het na Swaziland gevlug en by sy laer aan die Swart-Umfolozi het Pretorius op 10 Februarie 1840 vir Mpande tot koning van die Zoeloes kroon. Hy annekseer daarna ook die gebied tussen die Tugela en die Swart-Umfolozi op 14 Februarie.

In September 1840 kom daar 'n versoek uit Winburg-Potchefstroom vir onderhandeling met die Voortrekkers van Natal oor vereniging. Die Natalse Volksraad vaardig vir Pretorius en volksraadslid G. R. van Rooyen af om in Potchefstroom met A. H. Potgieter en sy raadslede te onderhandel. Op 16 Oktober 1840 word daar ooreengekom dat die twee gemeenskappe sou saamsmelt en dat die Winburg-Potchefstroom streek twaalf verteenwoordigers in die Natalse Volksraad in Pietermaritzburg sou verkry. Pretorius sou die 'bestierder' van die distrik Natal wees, terwyl A. H. Potgieter die 'bestierder' van die distrik Winburg-Potchefstroom wees. Albei sou hulle instruksies van die verenigde Volksraad in Pietermaritzburg ontvang. Die ooreenkoms is later deur die Natalse Volksraad goedgekeur.

Pretorius was ook die leier van die Natalse Boere in hulle opposisie teen die Britte. In 1842 besluit Brittanje om Port Natal weer te beset. Op 4 Mei 1842 kom kaptein T. C. Smith met 'n mag van 263 in Port Natal aan. Pretorius word aangesê om met Smith te onderhandel vir 'n vreedsame onttrekking van die Britse mag uit Natal. Pretorius vertrek met vyf-en-twintig man na Port Natal en kamp by Kongella, ongeveer drie kilometer van Smith se kamp op 7 Mei 1842. Die mag groei tot 264 man. Hy slaag nie daarin om die Britte se terugtrekking te onderhandel nie en die Volksraad beveel hom op 19 Mei om die besettingsmag met geweld uit Natal te verdryf. Smith voer egter 'n verrassingsaanval uit op 24 Mei. Pretorius weer die aanval af en in 'n slag waarin een van sy manne sneuwel. Sewentien Britte sneuwel en een-en-dertig word gewond. Drie Britte verdrink ook tydens hulle vlugtog. Pretorius omsingel Smith se troepe en beleër die kamp vir 'n hele maand. Dick King slaag daarin om te perd te ontsnap en hulp uit die Kaap te ontbied. Twee skepe met soldate onder bevel van luitenant-kolonel Josias Cloete kom in Port-Natal aan en na 'n geveg op 26 Junie 1842 val Pretorius terug na Pietermaritzburg. Later sou hy sy invloed gebruik om saam met Karel Landman en J. N. Boshof die Boere te oortuig om tot 'n vreedsame oplossing met die Britte in te stem. Op 15 Julie 1842 besluit die Volksraad om hulle aan die Britse gesag te onderwerp. Pretorius se samewerking met Cloete lei daartoe dat hy ook amnestie verkry nadat hy aanvanklik op 'n lys van ses wat nie sou amnestie kry vir die gebeure in Port Natal nie.

Hy het in Natal aangebly as 'n Britse onderdaan en is in 1847 deur die Boere gekies om hulle griewe aan die Goewerneur van die Kaapkolonie voor te lê. Die Boere se ongelukkigheid het voortgespruit uit voortdurende invloei van plaaslike bevolking in gebiede wat onder die Boere se grondaanspraak geval het. Pretorius het na Grahamstad vertrek om 'n oudiënsie met die goewerneur Sir Henry Pottinger te verkry. Die het egter geweier om hom te woord te staan of met hom te kommunikeer. Pretorius het na Natal terug gekeer met die voorneme om sy plaas te verlaat en onder Britse invloed uit te trek.

Pretorius was op pad om met 'n beduidende gevolg die Drakensberge te oorkruis en Natal te verlaat toe Sir Harry Smith, die nuutaangestelde goewerneur van die Kaap, die trekkers se kamp by die Tugelarivier in Januarie 1848 bereik. Smith belowe dat die boere beskerming sou kry en oortuig baie in die geselskap om aan te bly. Pretorius vertrek egter en met die uitvaardiging van Britse soewereiniteit tot by die Vaalrivier. Hy gaan woon in die Magaliesberg, noord van die rivier. Hy word deur die "burgers" aan beide oewers van die Vaal as hulle kommandant-generaal gekies. Op die versoek van die Boere by Winburg, oorkruis Pretorius die Vaalrivier in Julie en lei 'n anti-Britise geselskap in 'n "vryheidsoorlog". Bloemfontein word op 20 Julie beset. In Augustus word hy egter in die Slag van Boomplaats deur Smith verslaan en val hy terug tot noord van die Vaalrivier. Daar word hy die leier van een van die grootste groepe van die verdeelde trans-Vaal Boere en kommandant-generaal van Potchefstroom en Rustenburg. Sy hoof mededinger in die opsig was kommandant-generaal A. H. Potgieter.

In 1851 word hy deur ontevrede Boere in die Oranjerivier-Soewereiniteit en deur die Basotho hoofman Moshoeshoe om bystand versoek en hy kondig sy voorneme om die Vaalrivier te oorkruis om "orde te herstel" in die Soewereiniteit. Sy doelstelling was egter eerder om erkenning van die onafhanklikheid van die Transvaalse Boere van die Britte te verkry. Die Britse kabinet, wat besluit het op 'n beleid van afstanddoening, het die voorstel van Pretorius oorweeg en die losprys van 2000 pond wat tydens die Boomplaats voorval ingestel is op sy kop teruggetrek. Pretorius het met die Britse kommissarisse by 'n plaas naby die Sandrivier ontmoet en op 17 Januarie 1852 is die Sandrivierkonvensie geteken waarvolgens die onafhanklikheid van die Transvaalse Boere deur Brittanje erken is.

Pretorius het die Vaalrivier weer op 16 Maart oorkruis waar hy met Potgieter by Rustenburg versoen is. Die volgelinge van beide leiers het die konvensie goedgekeur, al was die Potgieter party nie verteenwoordig nie. In dieselfde jaar het Pretorius besoek afgelê in Durban met die oog op die oopstel van handel tussen die nuwe republiek en Natal. In 1852 het hy gepoog om die pad deur die binneland deur Betsjoeanaland toe te maak en het hy 'n kommando gestuur na die westelike grens teen Sechele. Tydens die tog is David Livingstone se huis by Kolobeng geplunder.

In Junie 1853 besoek Pretorius Potchefstroom om die nuwe predikant uit Nederland, ds. Dirk van der Hoff, te verwelkom. Hy woon op 20 Junie 1853 die laaste keer 'n krygsraadsvergadering by. Sy gesondheid gaan hierna vinnig agteruit en hy sterf op 55-jarige ouderdom op sy plaas Grootplaats in Magaliesberg aan borswater en word daar begrawe. In 1855 is 'n nuwe distrik en dorp uit die distrikte Potchefstroom en Rustenburg deur sy seun Marthinus Wessel Pretorius gevorm en Pretoria genoem ter ere van die ontslape kommandant-generaal. Op 13 Mei 1891 is sy stoflike oorskot in die Ou Kerkhof in Pretoria met eerbetoon herbegrawe. Marthinus Wessel Pretorius was ook die eerste president van die Zuid-Afrikaansche Republiek in die Transvaal.




</doc>
<doc id="18377" url="https://af.wikipedia.org/wiki?curid=18377" title="Natalia Republiek">
Natalia Republiek

Die Natalia Republiek was 'n Boererepubliek met 'n kortstondige bestaan. Dit is in 1839 deur Natalse Voortrekkers gestig kort na die beroemde Slag van Bloedrivier. Die republiek was geleë aan die kus van die Indiese Oseaan, oos van die Oos-Kaap en is te vore Natalia gedoop deur Portugese seevaarders. Die republiek is in 1843 deur Brittanje beset en geannekseer. 
Die Britte het die Voortrekkers as hulle onderdane beskou en was gekant teen die idee dat hulle onderdane kon wegtrek na grondgebied wat buite hulle beheer was. Na die Britse anneksasie van die Natalia Republiek het meeste van die Voortrekker Boere noord na die "Transoranje" en Transvaal getrek. Die gebied tussen die Oranje- en Vaalrivier is later ook deur Brittanje geannekseer as die Oranjerivier-Soewereiniteit voordat dit later omskep is in die Oranje-Vrystaat republiek en die Zuid-Afrikaansche Republiek in die Transvaal gevestig is.



</doc>
<doc id="18380" url="https://af.wikipedia.org/wiki?curid=18380" title="Parow">
Parow

Parow is 'n groot voorstad noord van Kaapstad tussen Bellville en Goodwood.

Parow is genoem na kaptein Johann Heinrich Ferdinand Parow van Pruise, wie se skip, die Kehrwieder, in 1865 aan die kus van Tafelbaai gestrand het. Parow het spoedig besef dat die Tygervallei groot moontlikhede inhou en hy het hom landwaarts gewend en aanvanklik met grootvee handelgedryf. Hy het later met grond begin spekuleer en in 1886 die eienaar geword van die plase Tygervallei, Rustenburg en ander eiendomme in die omgewing waarop die dorpsgebied Parow later uitgelê is.

Ten tyde van ongeëwenaarde grondspekulasie en groot welvaart het kapt. Parow saam met ene kapt. Scharmberg en mnre. Wrensch en Weimar die Parow-landgoed-sindikaat gestig en die Parow-dorpsgebied uitgelê. Strate in die dorp is na hierdie stigters genoem. Kapt. Parow het die plaas Tygervallei later aan mnre. Joyce en McGregor verkoop. Die dorpsgebied Tyger Valley (nou Parowvallei), wat in 1944 by die munisipaliteit ingesluit is, is op hierdie plaas geleë. Kapt. Scharmberg het later die eienaar geword van Fairfield, wat nou deel van die munisipale gebied is.

Kapt. Parow se teleskoop word steeds in die voorportaal van die raadsaal van Parow bewaar.

Die NG gemeente Parow-Goodwood, wat vroeër wyke van die NG gemeente Durbanville was, het op 16 November 1917 afgestig en tien jaar later, in 1927, het die NG gemeente Parow onafhanklik geword. Parow het in September 1939 munisipale status gekry, maar is in 2000 weer ingelyf by die Kaapstadse Metro.

Parow se munisipale raad het in 1939 'n wapen aangeneem : "In rooi, 'n goue paal belaai met drie fleurs de lis van blou". Die wapen is deur W.H. Armstrong ontwerp. Nadat dit in 1955 deur Ivan Mitford-Barberton hersien is, is dit by die Kaapse Provinsiale Administrasie geregistreer. Die kleure is verander : die skild van rooi na goud, die paal van goud na blou en die fleurs de lis van blou na silwer.

Die wapen is in 1967 deur die provinsiale administreur aan die raad verleen en in 1969 by die Buro vir Heraldiek geregistreer.



</doc>
<doc id="18382" url="https://af.wikipedia.org/wiki?curid=18382" title="Johann Parow">
Johann Parow

Johann Heinrich Ferdinand Parow is op 1 Maart 1833 in Born am Darss in die provinsie Pommere, Pruise (vandag deel van Duitsland), gebore.

Tydens 'n groot storm in Tafelbaai in 1865 het 19 skepe aan die kus gestrand, waaronder kaptein Parow se skoener, die "Kehrwieder". Nadat hy skipbreuk gely het, het kaptein Parow besluit om hom hier te vestig en hy het oor 'n kusvaarder tussen Tafelbaai en die Weskus bevel gevoer. Hy is kort daarna getroud met Johanna Wilhelmina Timmerman, die dogter van die familie wat hulp aangebied het nadat hy skipbreuk gely het. Kaptein Parow het spoedig besef dat die Tygervallei groot moontlikhede inhou en hy het hom landwaarts gewend en aanvanklik met grootvee handel gedryf. Hy het later met grond begin spekuleer in die omgewing waarop die dorpsgebied van Parow later uitgelê is en het groot welvaart opgebou. 

Parow, 'n voorstad van Kaapstad, is na hom vernoem. Kapt. Parow is op 4 Desember 1910 in sy woning, Cassibelle, in Maitland oorlede. Sy vrou is tien jaar vantevore reeds oorlede en die huwelik was kinderloos.


</doc>
<doc id="18390" url="https://af.wikipedia.org/wiki?curid=18390" title="Goodwood">
Goodwood

Goodwood is 'n voorstad noord van Kaapstad. Die woord "Goodwood" beteken "plek van vriend van God". 

Die eerste huise in Goodwood is ongeveer in 1900 tot 1905 opgerig en amptelik bestaan Goodwood sedert 1905, toe besluit is om 'n Kaapse woonbuurt te stig rondom 'n perderenbaan. Dié L-vormige baan het van die noordekant van die Hoërskool J.G. Meiring af tot verby die Laerskool Goodwoodpark gestrek, maar slegs een byeenkoms is ooit daarop gehou. Die woonbuurt is genoem na die beroemde renbaan in Sussex in Suidoos-Engeland wat deur 'n kleinseun van Karel II aangelê is. Dit is ook die gebied waar Goodwood House geleë is. 

Goodwood het vinnig gegroei en het in 1938 munisipale status gekry. Tussen 1944 en 1946 is die dorpsgebiede Elsiesrivier en Monte Vista by Goodwood ingesluit. Edgemead het gevolg in 1969. Die eerste spoorweg stasie is gebou in 1905; vandag het Goodwood drie stasies: Goodwood, Vasco en Elsiesrivier, almal op die Kaapstad-Johannesburg hooflyn.

Munisipaliteit (1) — Die munisipale raad het in 1939 'n skynheraldiese "wapen" in gebruik geneem, wat 'n vliegtuig, 'n ossewa, 'n perd wat oor 'n hekkie spring, en 'n ketting uitbeeld.

Munisipaliteit (2) — 'n Behoorlike wapen is in 1959 ontwerp en by die Kaapse Provinsiale Administrasie geregistreer. Dit is in 1993 by die Buro vir Heraldiek geregistreer : "In silwer, 'n rooi faas belaai met 'n gaande luiperd van silwer en swart, in die skildhoof vergesel van vier bome, elk met ses blare, en in die skildvoet van drie stake, alles swart, oor die middelste staak heen 'n tandrat van die een in die ander". Die helmteken was 'n palomino eenhoring met 'n rooi skyf tussen sy voorbene wat uit 'n goue muurkroon uitkom, en die wapenspreuk was "Procedo". Ivan Mitford-Barberton het die wapen ontwerp.

Die Grandwest Kasino is in Goodwood gevestig.


</doc>
<doc id="18420" url="https://af.wikipedia.org/wiki?curid=18420" title="Pol De Mont">
Pol De Mont

Pol De Mont of Charles Polydore de Mont (15 April 1857 – 29 Junie 1931) was 'n Vlaamse skrywer en digter.

Pol De Mont is in Wambeek, naby Brussel gebore. Na sy sekondêre onderwys in Frans in Ninove, woon hy die Klein Seminarie in Mechelen by. Hier skryf hy sy eerste gedigte en in 1875 word sy eerste digbundel "Klimoprankske" uitgegee. Twee jaar later studeer hy regte aan die universiteit van Leuven. Saam met Albrecht Rodenbach stig hy hier "Het Pennoen". In 1880 word hy met die Vyfjaarlijkse Staatsprys vir Vlaamse Letterkunde bekroon vir sy gedigte wat in die bundel "Gedichten" gepubliseer is.

Pol De Mont begin sy loopbaan as leerkrag aan die atheneum in Antwerp. In 1904 word hy benoem tot direkteur van die Museum vir Skone Kunste in Antwerp. 'n Jaar later word hy een van die stigters van die tydskrif "De Vlaamse Gids", maar bedank in 1919 as direkteur nadat hy in die pers beskuldig is van aktivisme. Hy word daarna die hoofredakteur van die Vlaamsgesinde koerant "De Schelde", waar van sy medewerkers Paul Van Ostaijen en Alice Nahon ingesluit het.




</doc>
<doc id="18460" url="https://af.wikipedia.org/wiki?curid=18460" title="Cetshwayo">
Cetshwayo

Cetshwayo kaMpande (circa 1826 – 8 Februarie 1884) was die koning van die Zoeloenasie van 1872 tot 1879 en die leier van die Zoeloes tydens die Anglo-Zoeloe-oorlog. Sy naam is ook getranslitereer as Cetawayo, Cetewayo, Cetywajo en Ketchwayo en is Zoeloe vir "die belasterde een". Cetshwayo word beskou as die laaste koning van 'n onafhanklike Zoeloenasie. Tydens die Anglo-Zoeloe-oorlog van 1879 het die Britse Ryk 'n vernederende nederlaag in die Slag van Isandlwana gelei en is die reputasie van die Zoeloes as krygers wêreldwyd gevestig. Die Britte se uiteindelike oorwinning oor die Zoeloes later daardie jaar by Ulundi het egter in praktyk ook 'n einde gebring aan enige werklike weerstand teen wit oorheersing in Suid-Afrika. Cetshwayo is na Kaapstad verban. Kort voor sy dood is hy toegelaat om na sy geboortegrond terug te keer.

Cetshwayo is gebore as die seun van Zoeloeprins Mpande in emLambongwenya, Suidoos-Zoeloeland. Sy vader was 'n halfbroer van die Zoeloekoning Dingaan. Dingaan het hul ander halfbroer, Shaka, vermoor om die rol as Zoeloekoning oor te neem, aangesien Shaka geen seuns gehad het wat hom kon opvolg nie. Dingaan het egter self geen seuns gehad nie en dus was sy halfbroer, Mpande, en dié se seuns die enigste moontlike opvolgers en het Mpande dus die leisels oorgeneem na Dingaan se dood. Mpande het sy opvolger op ongewoon vroeë ouderdom aangekondig en het selfs in 1839 sy seun Cetshwayo na die Boerevolksraad in Pietermaritzburg geneem, om hom daar voor te stel. Die Natalse Boere het met Mpande saamgewerk in sy offensief teen Dingaan en die aanwys van 'n opvolger het meer kredietwaardigheid aan volgehoue goeie verhoudinge tussen die Boere en die Zoeloenasie verleen.

Soos Mpande ouer geword het, het hy egter bekommerd begin raak dat Cetshwayo te veel invloed begin kry het. Mpande het gevolglik Cetshwayo se broer, Mbuyazi, aangemoedig oor die moontlikheid van troonopvolging. In die somer van 1852 en 1853 het droogte en hongersnood die Zoeloekoninkryk getref en het verskeie faksies burgeroorlog gesien as 'n geleentheid om beeste te wen. Soos die situsasie versleg het, het Mpande sy ondersteuning vir Mbuyazi duidelik gemaak. In November 1856 het Mpande 'n groot stuk grond aan Mbuyazi toegeken in Suidoos-Zoeloeland. Terselfdertyd het hy geweier om met Cetshwayo te ontmoet om die opvolgingsvraagstuk te bespreek. Konflik het onvermydelik geraak toe Mbuyazi en sy ondersteuners, die iziGqoza, in die gebied net noord van die Thukelarivier beset het en ontslae geraak het van al Cetshwayo se ondersteuners.

Cetswayo het sy magte, wat as die uSuthu bekend gestaan het, teen Mbuyazi gemobiliseer. Die twee faksies het naby die grens van Natal by die Thukela slaags geraak. Koloniale handelaars in die omgewing was bekommerd oor die dreigende konflik en het hulp ontbied van die Natalse owerheid. John Dunn het hom met 35 grenspolisiemanne en 'n honderd swart jagters na die toneel gehaas. John Dunn se mag, wat as die iziNqobo, "die verpletteraars", bekend gestaan het, het beoog om onderhandelinge tussen Cetswayo en Mbuyazi te bemiddel. Dunn was egter gemotiveer deur persoonlike gewin en het sy swaar gewapende magte aan Mbuyazi aangebied.

Ondanks die voordeel wat die vuurwapens van John Dunn se iziNqobo gebied het, het die getalle oormag van die uSuthu (tussen 15 000 en 20 000 soldate) verkry en in die geveg wat op 2 Desember 1856 plaasgevind is Mbuyazi se iziGqoza na die Thukela-rivier verdryf. Slegs 2000 van Mbuyazi se 7000 soldate het die kruising oorleef met soortgelyke verliese onder vrouens en kinders wat die vlug moes meemaak.

In 1857 het Cetshwayo en Mpande oorgeengekom dat Cetshwayo as effektiewelike heerser van die Zoeloenasie sal oorneem, alhoewel Mpande die opperste gesag en titel van koning sal behou. Cetshwayo het ook 'n ander broer gehad, Umtonga wat steeds 'n moontlike mededinger was. In 1861 het Umtonga na die Boere se kant van die grens gevlug en Cetshwayo moes ooreenkomste met die Boere aangaan om hom terug te kry. In 1865 het Umtonga weer oor die grens gevlug wat oënskynlik daartoe gelei het dat Cetshwayo gedink het dat Umtonga sou kon probeer om hom te vervang op soortgelyke wyse as wat sy vader dié se voorganger, Dingaan, in 'n alliansie met die Boere vervang het.

Mpande het in 1873 gesterf en Cetshwayo is op 22 Oktober 1873 by 'n byeenkoms te kwaNodwengu gekroon as die nuwe koning. Die kroning is gesien as 'n belangrike skuif waardeur Cetshwayo sy onafhanklike heerskappy oor die Zoeloenasie wou behou. Sir Theophilus Shepstone, die koloniale administrateur en sekretaris van binnelandse sake, het laat weet dat, as deel van die Britse ondersteuning vir Cetshwayo, hy die kroning tydens 'n amptelike seremonie in alle prag en praal sou uitvoer. Shepstone en sy gevolg het dus na oNdini op die Mahlabathini-vlakte gereis vir die amptelike seremonie op 1 September 1873 waar hy onstoke was toe hy te hore kom van die vroeëre kroning deur die izikhulu. Soos die gebruik was het Cetshwayo 'n nuwe hoofstad vir die nasie geskep en dit Ulundi ("die hoë plek") genoem. Hy het sy leër uitgebrei en baie van die metodes van Shaka weer ingestel. Hy het ook sy impi's met muskette toegerus en het die Europese sendelinge uit sy gebied verwyder. Hy het moontlik ander inheemse stamme aangemoedig om teen die Boere in die Transvaal te rebelleer.

In 1877 is Sir Henry Bartle Frere as Britse Hoëkommissaris vir Suid-Afrika aangestel deur lord Carnarvon wat gehoop het dat Frere binne twee jaar die goewerneur van 'n Suid-Afrikaanse dominion sou wees. Frere moes uitvoering geen aan 'n nuwe Britse beleid teenoor suidelike Afrika, genaamd "Confederation", waarvolgens die gebied se uiteenlopende Britse besittings, Boererepublieke en Swart-koninkryke byeengebring sou word onder een sentrale Britse owerheid. Die beleid is gemotiveer deur die begeerte om Britse beheer oor die minerale rykdom in Suid-Afrika te verkry na die ontdekking van goud en diamante in die gebied. Frere was oortuig dat die Zoeloekoninkryk in die pad van die beoogde Konfederasie gestaan het en hy wou daarvan ontslae raak as deel van 'n breër program van onderdrukking van swart weerstand. In 1878 gebruik hy 'n aantal grensskendings en 'n ou grensgeskil met die Transvaal, wat Brittanje kort te vore as deel van dieselfde program geannekseer het, om die Zoeloekoning, Cetshwayo kaMpande, in Desember 1878 'n ultimatum te gee. Die ultimatum het vereis dat Cetshwayo die stelsel beëindig waarvolgens die koning militêre en sosiale diensplig van sy jong manlike onderdane kon opeis, en dat hy praktiese outoriteit aan 'n Britse amptenaar oorhandig. Dit was 'n eis waaraan geen onafhanklike heerser met enige selfrespek sou kon voldoen nie – wat presies is wat Frere in gedagte gehad het.

Op 11 Januarie 1879 het die ultimatum verstryk en het Britse troepe onder Luitenant Generaal Lord Chelmsford Zoeloeland binne gegaan. Drie kolonne Britse troepe het Zoeloeland ingeval. Die veldtog het byna onmiddellik vir die Britte skeefgeloop. Op 22 Januarie is die sentrale kolon, onder Lord Chelmsford se persoonlike bevel, in die Slag van Isandlwana verslaan. In een van die ergste rampe van die Britse koloniale era het meer as 1 300 Britse troepe en hulle swart bondgenote gesterf. In die nasleep van Isandlwana het die Zoeloereserwes 'n aanval op die Britse grenspos by Rorke's Drift geloods wat deur slegs 145 man bewaak is. Na tien ure se hewige gevegte in die Slag van Rorke's Drift is die Zoeloes weggedryf. Elf van die Rorke's Drift verdedigers is die Victoriakruis toegeken.

Na aanvanklike teëspoed het die Britte die oorhand begin kry. Teen die middel van April het versterkings Natal bereik en kon Chelmsford sy magte herorganiseer. Voor hulle finaal sou sukses behaal, sou een van die Britse ongevalle egter skokgolwe deur Europa stuur. Die aangewese opvolger tot die Franse troon, Prins Napoléon Eugène Louis Bonaparte, wat op vrywillige grondslag in die Britse leër gedien het, het op 1 Junie 1879 gesterf toe 'n verkenningsgeselskap deur Zoeloes aangeval is. Dit het 'n einde gebring aan enige gedagtes vir 'n dinastiese restourasie van die Bonapartes tot die Franse troon.

Cetshwayo se hoofstad, Ulundi, is ingeneem en afgebrand op 4 Julie. Alhoewel Cetshwayo van Ulundi ontsnap het, is hy kort daarna op 28 Augustus in die Ngomewoud deur Britse dragonders gevang. Hy is deur Shepstone ingelig dat hy uit die koninkryk verban sou word en dat die nasie in 13 aparte hoofmanskappe onder Britse outoriteit verdeel sou word.

Op 15 September 1879 is Cetshwayo na Kaapstad gestuur waar hy in die Kasteel as krygsgevangene aangehou is tot Februarie 1881 toe hy verplaas is na Oude Molen, 'n plaas op die Kaapse vlakte.

In 1882 is Cetshwayo toegelaat om na Engeland te reis vir 'n oudiënsie met Koningin Victoria. Daar het hy 'n pleidooi gelewer vir sy terugkeer na Zoeloeland as heerser. Hy was gewild onder die Londense gemeenskap en het 'n gunsteling onder die publiek geword.

Cetshwayo is in geheim na Zoeloeland teruggebring op 10 Januarie 1883. Hy is by Port Durnford deur Sir Theophilus Shepstone (wat uit aftrede teruggeroep is vir die aangeleentheid) ontvang. Shepstone het die detail van Cetshwayo se restourasie op 29 Januarie gereël. Hy is nie toegelaat om weer 'n leër te hê om sy nasie te verdedig nie. Die nasie is ook effens verklein aangesien die reëlings bepaal het dat die noorde van Zoeloeland onder die beheer van Zibhebhu kaMaphitha geplaas is.

Teen 1882 het verskille tussen twee Zoeloefaksies – pro-Cetshwayo "uSsutus" en drie wedywerende hoofmanne UZibhebhu – uitgebreek in bloedvetes en burgeroorlog. In 1883 het die Britte gepoog om Cetshwayo te herinstalleer om ten minste oor 'n deel van sy vorige gebied te heers, maar die poging het misluk. Hoofman UZibhebhu het 'n opvolgingsoorlog begin – met bystand van berede Boerehuursoldate – en op 22 Julie 1883 het hy Cetshwayo se nuwe kraal in Ulundi aangeval. Cetshwayo is gewond maar het na Nkandlawoud gevlug. Na pleidooie van die Resident Kommissaris, Sir Melmoth Osborn, het die koning na Eshowe geskuif waar hy 'n paar maande later oorlede is, oënskynlik van 'n hartaanval, maar moontlik as gevolg van vergiftiging. Sy liggaam is suid van die woud naby die Nkunzanerivier begrawe. Die oorblyfsles van die wa wat sy lyk na die terrein gedra het is op die graf geplaas en die oorblyfsels daarvan kan by die Ondini Museum naby Ulundi besigtig word.

Cetshwayo het in Februarie 1884 as die laaste koning van 'n onafhanklike Zoeloe nasie gesterf. Sy seun Dinuzulu is as troonopvolger op 20 Mei 1884 tot koning verklaar.



</doc>
<doc id="18462" url="https://af.wikipedia.org/wiki?curid=18462" title="Julius de Geyter">
Julius de Geyter

Julius de Geyter (25 April 1830, Lede – 18 Februarie 1905, Antwerpen) was 'n Vlaamse skrywer en digter wat 'n belangrike rol gespeel het in die Vlaamse Beweging.

Hy het sy loopbaan as onderwyser en joernalis begin. In 1874 word hy direkteur van die "Bank van Lening" te Antwerpen. Hy stig saam met J.F.J. Heremans en E. Zetternam die literêre tydskrif "De Vlaamsche School" (1855–1862). Saam met sy vriend Julius Vuylsteke behoort hy tot van die belangrikste politieke digters van sy tyd en was hy een van die leiersfigure in die Vlaamse Beweging. Hy speel ook 'n belangrike rol in die ontstaan van die Eerste Boerenbeweging in Vlaams-België met die uitbreek van die Eerste Vryheidsoorlog 1880–1881) in Suid-Afrika. Hy vertoon baie belangstelling in die Boere in Suid-Afrika met wie se taalstryd hy erg verbonde voel vanuit sy algemeen-Nederlandse oortuiginge.

De Geyter het talle romantiese gedigte geskryf, asook tekste van verskeie kantates van Peter Benoit, onder andere van die Rubenscantate (1877). Hy herdig ook "Reinaert de Vos" (1874).

Julius de Geyter is op 18 Februarie 1905 in Antwerpen oorlede.


</doc>
<doc id="18463" url="https://af.wikipedia.org/wiki?curid=18463" title="Afrikaans.be">
Afrikaans.be

afrikaans.be is 'n webblad vir die gebruik, bevordering en uitbreiding van Afrikaans in België en Nederland.

Die blad was op 2008/04/20 in die vorm van 'n "blog". Gebruikers kan op die werf lees wat ander gebruikers voel oor sake wat Afrikaanssprekendes direk of indirek raak.



</doc>
<doc id="18473" url="https://af.wikipedia.org/wiki?curid=18473" title="Olivier">
Olivier

Olivier kan verwys na enige van die volgende:




</doc>
<doc id="18475" url="https://af.wikipedia.org/wiki?curid=18475" title="Bruin">
Bruin

Bruin is 'n kleur wat bestaan uit 'n vermenging van rooi, swart en geel/oranje.

Volgens verskeie kleurskemas word bruin as volg voorgestel:



</doc>
<doc id="18491" url="https://af.wikipedia.org/wiki?curid=18491" title="Henry James">
Henry James

Henry James (15 April 1843 – 28 Februarie 1916) was 'n Amerikaans-gebore skrywer en literêre kritikus tydens die laat 19de en vroeë 20ste eeue. Hy was die seun van teoloog Henry James sr. en broer van die filosoof en psigoloog William James en ook van dagboekskryfster Alice James. Hy het 'n groot deel van sy lewe in Europa deurgebring en het kort voor sy dood 'n Britse staatsburger geword. Hy is meestal bekend vir sy romans, novellas en kortverhale gebaseer op temas soos bewustheid en moraliteit.

James was 'n veelbetekende bydraer tot die kritisering van fiksie, veral in sy aandrang dat skrywers die grootste moontlike vryheid toegestaan word om hulle siening van die wêreld aan te bied. Sy verbeeldingryke gebruik van perspektief, innerlike monoloë en moontlik onbetroubare vertellers in sy eie werke het 'n nuwe diepte en belangstelling aan verhalende fiksie gebring.

Henry James is in New York gebore aan 'n ryk en intellektuele familie. Sy pa, Henry James Sr., was geïnteresseerd in verskeie Godsdiens- en letterkundige vakke. In sy jeug het James saam met sy familie heen en weer tussen Europa en Amerika gereis. Hy het onder onderwysers in Genève, Londen, Parys en Bonn gestudeer. Op die ouderdom van 19 het hy vir 'n kort periode aan die Harvardse Regskool gestudeer, maar het dit meer geniet om fiksie te lees en te skryf as om regte te studeer.

James het al van 'n jong ouderdom af die klassieke werke van Engelse (insluitende Amerikaanse), Franse, Italiaanse en (vertaalde) Russiese letterkunde gelees, gekritiseer en vanuit geleer. Hy het in 1864 sy eerste kortverhaal, "A Tragedy of Error", anoniem gepubliseer en van toe af homself heeltemal aan letterkunde gewy. Deur sy loopbaan het hy reëlmatig bydrae gelewer aan tydskrifte soos "The Nation", "The Atlantic Monthly", "Harper's Magazine" en "Scriber's Magazine". Vanaf 1875 tot en met sy dood in 1916 het hy 'n inspannende skedule met betreffing tot boekuitgawe in verskeie genres gehandhaaf: romans, kortverhaalversamelings, literêre kritiek, reisboeke, biografieë en outobiografieë.

In totaal het hy 22 romans geskryf, waarvan twee nog onvoltooid was met sy dood en 112 verhale van variërende lengte asook vele toneelstukke en groot aantal nie-fiksie essays en boeke. Van die skrywers wat die grootste invloed op James se fiksie gehad het was Nathaniel Hawthorne, met sy nadruk op die dubbelsinnigheid van die menslike keuse en die universilateit van skuld, Honoré de Balzac, met sy noukeurige aandag vir detail en realistiese aanbieding van karakter, en Ivan Turgenev, wie 'n hekel aan oorgekompliseerde verhale gehad het.

James het nooit getrou nie en dit is 'n onopgeloste (en miskien onoplosbare) vraag of hy ooit 'n seksuele verhouding gehad het. Baie van sy briewe is gevul met betuigings van gehegtheid aan mans én vroue, maar daar is niks wat bewys dat hy ooit fisies op hierdie gevoelens gereageer het nie. Vir sy verfynde vriend Howard Overing Sturgis, byvoorbeeld, het James geskryf: "Ek herhaal, tot die punt van onkuisheid, dat ek met jou kan saamlewe. In die tussentyd kan ek net probeer om sonder jou te lewe." Hy het in 'n soortgelyke wyse vir sy jarelange vriendin en medeskrywer Lucy Clifford geskryf: "Liefste Lucy! Wat sal ek sê? As ek jou so baie, baie lief het en jou nege keer sien vir elke een keer wat ek Ander sien! Daarom dink ek – as jy dit op die gemiddelste intelligensievlak wil duidelik gemaak hê – ek het jou liewer as wat ek Ander lief het." In nog 'n voorbeeld van James se somtyds emotionele skryfstyl, skryf hy vir sy New Yorkse vriendin, Mary Cadwalader Jones:

Liefste Mary Cadwalader. Ek smag oor jou, maar ek smag tevergeefs; & jou lang stilte breek my hart, dit is vir my 'n raaisel, maak my depressief en laat my amper skrik, tot die punt toe dat ek wonder of arme onbewuste & dwepende ou Célimare [Jones se bynaam vir James] enige iets "gedoen" het in enige donker slaapwandeling van die gees, wat jou 'n... slegte oomblik, of 'n verkeerde indruk, of 'n "kleurvolle voorwendsel" gegee het... Hoe dit ook al mag sy, hy is nog steed net so teer lief vir jou soos altyd; niks, tot die einde van tyd, sal hom ooit van jou skei nie, & hy sal daardie intieme, vroeë-oggend Eleventh Str. ure, daardie telefoniese middagvoorstellings onthou as die mees romantiese tyd van sy lewe...

James het dit geniet om sosiaal te verkeer met sy baie vriende en kennisse, maar dit blyk dat hy 'n bepaalde afstand tussen hom en ander mense gehou het. Sy lang vriendskap met die Amerikaanse skryfster Constance Fenimore Woolson – in wie se huis hy in Italië vir 'n aantal weke in 1887 gewoon het – en sy skok en verdriet oor haar (aangenome) selfmoord in 1894, word in detail bespreek in Leon Edel se biografie en speel 'n hoofrol in die meer onlangse biografie deur Lyndall Gordon. (Sien die voetnotas vir verdere details oor al die beskikbare biografieë oor James.) Weereens is hierdie verhouding se ware natuur onbekend en die moontlikheid bestaan dat dit nooit opgeklaar sal word nie. Vele moderne kritici en biografieskrywers het al gespekuleer dat James heel waarskynlik 'n onderdrukte homoseksueel was, soos skrywer Terry Eagleton dit stel: "...soos die gay kritici debatteer presies hoe onderdruk sy (waarskynlike) homoseksualiteit was..." Die bronne in die voetnotas wys dat James se seksualiteit 'n betwiste onderwerp bly met geen sekerheid tussen enige van die kritici of biografieskrywers – dit verduidelik dan ook die kwalifiserende "waarskynlike" in Eagleton se opinie.
Na 'n kort poging om in Parys te woon het James permanent na Engeland verhuis in 1876. Hy het hom eers in 'n Londense woonstel gevestig en toe, vanaf 1897, in "Lamb House", 'n historiese woning in Rye, Oos-Sussex. In 1899, toe James 56 was, het hy die 27-jarige beelhouer Hendrik Christian Andersen in Rome ontmoet en het klaarblyklik op hom verlief geword. Sy briewe aan Anderson was emotioneel en soms eroties: "Ek hou jou, liefste jonge, in my innerlikste liefde, & reken daarop dat jy my sal voel – in elke klop van jou siel";"Ek plaas, my liewe jonge, my arm om jou, & voel die pulsasie, daardeur, als't ware, van ons uitstekende toekoms & jou bewonderenswaardige gawe". Weereens is die ware natuur van hierdie verhouding vir ons onbekend en sal dit moontlik vir ewig so bly.

James het Amerika op meerdere geleenthede besoek, in besonder in 1904-05. Die uitbreking van die Eerste Wêreldoorlog was 'n diep skok vir James en in 1915 het hy 'n Britse staatsburger geword en daardeur sy lojaliteit aan sy aangenome land bewys asook sy protes teen Amerika se weiering om die oorlog namens Brittanje binne te tree. Op 2 Desember 1915, terwyl hy in Londen is, kry James 'n beroerte en sterf drie maande daarna.

James is een van die belangrikste figure van trans-Atlantiese letterkunde. Sy werk voeg gereeld karakters van verskillende wêrelde saam – Die Ou Wêreld (Europa), terselfdertyd kunssinnig, korrup en aanloklik; en die Nuwe Wêreld (die Verenigde State), waar mense gereeld vrypostig, oop en selfversekerd is – en verken hoe die botsing van persoonlikhede en kulture beide wêrelde geaffekteer het.

Hy het interne psigologiese drama verkies en sy werk bevat gereeld konflikte tussen verbeeldingryke hoofkarakters en hulle moeilike omgewings. Sy sekretaresse, Theodora Bosanquet, het die volgende opgemerk in haar opstel "Henry James at Work":

Wanneer hy uit die toevlug van sy studeerkamer geloop het en die wêreld binne getree het en om hom gekyk het, het hy 'n plek van kwelling gesien; waar roofskepsels aanhoudend hulle kloue in die bibberende vlees van verdoeme, weerlose kinders van die lig ingeslaan het... Sy romans is 'n herhalende ontmaskering van hierdie boosheid, 'n herhaalde en passievolle smeekbede vir die volste vryheid van ontwikkeling, veilig van die gevaar van roekelose en barbaarse domheid.

James se vroeë werk word beskou as realisties danksy die noukeurig beskryfde details van sy karakters se fisiese omgewings. Hy het egter deur die loop van sy lang loopbaan 'n sterk belangstelling gehad in 'n verskeidenheid kunssinnige effekte en bewegings. Sy werk het gaandeweg meer metafories en simbolies geword soos hy al hoe dieper in die psige van sy karakters in beweeg het. In die intense fokus op die bewussyn van sy hoofkarakters het James se latere werke aanduiding gegee van die uitgebreide ontwikkelings wat 20ste eeuse fiksie sou ondergaan.

Henry James het ietwat gestotter; hy het dit oorwin deur homself die gewoonte aan te leer om baie stadig en doelbewus te praat. James het geglo het dat goeie skryfwerk soos die gesprek van 'n intelligente heer moet lyk. Aangesien hy naderhand sy werk aan sy sekretaresse begin dikteer het, kan dit die resulterende verskuiwing van direkte sinne na sinne met 'n meer geselsagtige trant verduidelik. Sy vriendin, Edith Wharton, wat hom baie bewonder het, het gesê dat daar stukke in sy werke was wat allesbehalwe verstaanbaar was. Sy korter verhale, soos "The Aspern Papers" en "The Turn of the Screw", word gereeld beskou as meer "leesbaar" as sy langer romans en sy vroeë werke as meer toeganklik dan sy latere werke.

"The Turn of the Screw" is egter een van James se latere werke. Veralgemenings oor die "toeganklikheid" van James se werke is dus moeilik. Vele van sy latere kortverhale – "Europe", "Paste" en "Mrs. Medwin", byvoorbeeld – is korter en meer eenvoudig wat styl aanbetref dan van die verhale van sy vroeër jare.

Vir die grootste deel van sy lewe was James 'n immigrant, 'n buitestander wat Europa gewoon het. 'n Groot deel van "The Portrait of a Lady" was geskryf terwyl hy in Venesië gewoon het; James het die stad se skoonheid afleidend gevind en was meer tevrede met die klein dorpie Rye in Engeland. Hierdie gevoel van 'n Amerikaner in Europa het keer op keer as 'n tema in sy boeke te voorskyn gekom, waar hy Amerikaanse onskuldigheid (of tekort aan verfyning) met Europese verfyning (of verderflikheid) vergelyk het – sien, byvoorbeeld, "The Portrait of a Lady", "The Ambassadors" en "The Golden Bowl".

As 'n skrywer het hy 'n nedederige inkomste gehad, maar was dikwels 'n huisgas van die rykes. James het groot geword as deel van 'n welgestelde familie en dit het hom die vermoë gegee om hierdie die wêreld van die welvarendes te besoek vir vele van die indrukke en waarnemings wat hy later in sy fiksie sou gebruik. (Hy het self erken dat hy sommige van sy beste idees gekry het deur na die geskindery om die eettaffel te luister.) Hy was 'n man wie se seksualiteit onseker was en wie se smaak en belangstellings, volgens die heersende Victoriaanse Anglo-Amerikaanse kultuur, taamlik verfynd was. William Faulkner het een keer na James verwys as "die aangenaamste ou dame wat ek ooit ontmoet het". In 'n soortgelyke trant het Thomas Hardy James en Robert Louis Stevenson beskryf as "sedige vroue" na hy hulle ongunstige opmerkings oor sy boek, Tess of the d'Ubervilles, gelees het in Percy Lubbock se 1920 versameling van James se briewe. Theodore Roosevelt het James ook gekritiseer oor sy veronderstelde gebrek aan manlikheid. Tydens 'n toer van Amerika in 1904-05 het James Roosevelt ontmoet en hom die bynaam "Theodore Rex" gegee en hom ook 'n "gevaarlike en onheilspellende chauvinis" genoem – en dit tydens 'n dinee by die Wit Huis. Snaaks genoeg het die twee mans gedurig en aanhoudend met mekaar gesels asof hulle beste vriende was.

Dit word dikwels beweer dat James se rol as permanente buitestaander op soveel maniere hom wel kon help in sy gedetailleerde psigologiese analises van situasies – een van die sterkste eienskappe van sy werk. (Sien "The Princess Casamassima", veral die Prinses se aanmerking dat Hyacinth verdoem is om deur 'n glasplaat na die wêreld te kyk.) Edmund Wilson het in sy resensie van Van Wyck Brooks se "The Pilgrimage of Henry James" 'n opmerking gemaak oor James se buitestandersperspektief en het 'n verassende vergelyking getref:

Mens sou in 'n beter posisie wees om James te waardeer as mens hom vergelyk met die dramaturge van die sewentiende eeu – Racine en Molière, wie hy op lyk, beide in skryfstyl en in oogpunt, en selfs Shakespeare as mens toelatings maak vir die uiterste verskille in onderwerp en styl. Hierdie digters is nie, soos Dickens en Hardy, skrywers van melodrama nie – of dit nou humoristies of pessimisties is – hy is ook nie soos sekretarisse van die samelewing soos Balzac nie, ook nie soos profete soos Tolstoi nie: hulle hou hulself slegs doenig met die aanbieding van morele karakter konflik, maar hulle probeer nie die konflik versag of afwend nie. Hulle beskuldig nie die samelewing vir hierdie situasies nie: hulle beskou dit as universeel en onvermydelik. Hulle blameer selfs nie eens vir God dat hy hierdie konflik situasies toelaat nie: hulle aanvaar dit as omstandighede van die lewe.

Dit is moontlik om baie van James se verhale as psigologiese gedagte-eksperimente te sien. "The Portrait of a Lady" kan 'n eksperiment wees om te sien wat sal gebeur as 'n idealistiese jong vrou skielik baie ryk word; aan die ander kant is daar voorgestel dat die storielyn geïnspireer was deur Charles Darwin se teorie van seksuele seleksie. Die novelle "The Turn of the Screw" beskryf die psigologiese geskiedenis van 'n ongetroude (en, volgens sommige kritici, 'n onderdrukte en moontlik onstabiele) jong goewernante. Die anonieme goewernante vind haarself eensklaps in skrikaanjaende, dubbelsinnige situasie behelsende haar waarneming van die spoke van 'n onlangs-oorlede paartjie – haar voorganger, Mejuffrou Jessel en Mejuffrou Jessel se minnaar, Peter Quint.

Enige versameling van "belangrike" boeke deur James hang onvermydelik af van die versamelaar se persoonlike voorkeur, maar die boeke in hierdie afdeling word as voornaam beskou deur die kritici.

Die eerste periode van James se fiksie (wat 'n klimaks bereik het in "The Portrait of a Lady") het gekonsentreer op die verskille tussen Europa en Amerika. Die algemene eenvoudige styl van hierdie romans was binne die norm van 19de eeuse fiksie, al was hulle gekenmerk deur persoonlike karakterisering. "Roderick Hudson" (1875) is 'n "Künstlerroman" wat die ontwikkeling van die titelkarakter, 'n besonders begaafde beeldhouer, volg. Die boek toon tekens van onrypheid, - dit was James se eerste ernstige poging om 'n vollengte boek te skryf – maar het tog gunstige kommentaar uitgelok aangesien die drie hoofkarakters so duidelik verwesenlik is. Die karakters was Roderick Hudson, hoogsbegaaf, maar onstabiel en onbetroubaar; Rowland Mallet, Roderick se nougesette, maar baie meer volwasse vriend en beskermheer en Christina Light, een van James se mees hartverowerendste dog ergerlikste femmes fatales. Daar word veronderstel dat die Hudson-Mallet paartjie die twee helftes van James se eie persoonlikheid voorstel: die dolle, verbeeldingryke kunstenaar en die ongeruste, gewetensvolle raadgewer.

"Roderick Hudson" het meestal Amerikaanse karakters in 'n Europese omgewing uitgebeeld, maar die Europa-Amerika kontras was steeds sterker in sy volgende boek. Om die waarheid te sê, kan dié kontras as die hooftema in "The American" (1877) beskou word. Die boek is 'n kombinasie van sosiale komedie en melodrama oor die avonture en teëspoed van ene Christopher Newman, 'n goedhartige, maar vrypostige Amerikaanse besigheidsman op sy eerste toer deur Europa. Newman is op soek na 'n ander wêreld dan die eenvoudige, kras realiteite van 19de-eeuse Amerikaanse besigheid. Hy ontdek beide die skoonheid en lelikheid van Europa en leer om nie een van die twee as vanselfsprekend aan te neem nie.

James se boeke het nie almal in Europa afgespeel of slegs op die kontras tussen die Nuwe en Ou wêrelde gekonsentreer nie. "Washington Square" (1880) speel af in New York en is 'n bedrieglik eenvoudige tragedie/komedie wat die verhouding tussen 'n vervelige, maar liewe dogter en haar briljante, dominerende pa verhaal. Die boek word gereeld met Jane Austen se werk vergelyk betreffende die duidelikheid en grasie van die prosa en die intense fokus op familieverhoudings. James was self nie baie entoesiasties oor Austen se werk nie, so dit is dus moontlik dat hy hierdie vergelyking nie as 'n kompliment beskou het nie. James was eintlik self nie besonders entoesiasties oor "Washington Square" nie. Hy het dit probeer lees tydens die opstel van 'n lys boeke vir die "New York Edition" van hierdie werke, maar het besluit om hierdie titel uit te sluit na hy nie eers die boek kon klaar lees nie. Ander lesers het die boek egter so veel geniet dat dit vandag een van die meer gewilde titels van sy werk is.

In "The Portrait of a Lady" (1881) het James die eerste fase van sy loopbaan afgesluit met 'n boek wat tot vandag toe sy mees gewildste langverhaal is, volgens Amazon se verkoopsgetalle. Hierdie indrukwekkende prestasie is die storie van 'n geesdriftige jong Amerikaanse vrou, Isabel Archer, wie "haar noodlot beledig" en dit oorweldigend vind. Sy erf 'n groot aantal geld en word vervolgens die slagoffer van twee Amerikaanse emigrante se sluwe planne. Die verhaal speel hoofsaaklik in Europa af – veral in Engeland en Italië. "Portrait of a Lady" word algemeen aanvaar as the meesterstuk van James se eerste fase en is nie slegs 'n weerspieëling van sy belangstelling in die verskille tussen die Ou en Nuwe wêrelde nie, maar ook 'n diepsinnige peinsing oor temas soos persoonlike vryheid, verantwoordelikheid, verraad en seksualiteit.

James het in die 1880's nuwe areas van belangstelling begin ontdek: sy werk was nou in besonder gevul met politieke temas. "The Bostonians" (1886) is 'n bittersoet tragedie/komedie wat fokus op 'n vreemde karakterdriehoek: Basil Ransom, 'n onbuigsame politiese en konserwatiewe man van Mississippi; Olive Chancellor, Ransom se niggie en 'n ywerige Bostonse feminis en Verena Tarrant, Olive se mooi beskermling in die feministiese beweging. Die storie behels die kompetisie tussen Ransom en Olive vir Verena se lojaliteit en aanhanklikheid, alhoewel die roman ook 'n wye panorama van politieke aktiviste, koerant-mense en eksentrieke karakters bevat.

Die politieke tema het ietsie donkerder geword in "The Princess Casamassima" (1886), die verhaal van 'n intelligente, maar verwarde jong Londense boekbinder, Hyacinth Robinson, wie betrek word by linkse politiek en 'n terroristiese sluipmoord komplot. Die boek is enig in sy soort (onder James se werke) in dat die onderwerp so polities geweldadig is. "The Princess Casamassima" word egter gereeld met "The Bostonians" gepaar, wat fokus op politieke kwessies in 'n minder tragiese manier.

Aan die begin van James se uiteindelik rampsalige poging om die verhoog te verower, het hy "The Tragic Muse" (1890) geskryf. Hierdie roman bied 'n wye, opgewekte panorama van Engelse lewe en volg die lot van twee aspirant kunstenaars: Nick Dormer, wie nie kan besluit tussen 'n politieke loopbaan en sy hoop om 'n kunstenaar te word nie en Miriam Rooth, 'n aktrise wat strewe na kunssinnige en kommersiële sukses. 'n Geweldige rolverdeling van ondersteunende karakters help of verhinder hulle ambisies. Die boek weerspieël James se verorberende belangstelling in die teater en word dikwels beskou as die kenmerk van die einde van die tweede- of middelfase van sy loopbaan.

Na die mislukking van sy "dramatiese eksperiment" het James na sy fiksie teruggekeer met 'n dieper, skerper benadering. Hy het begin om met meer insig in sy karakters se bewussyn te grawe, 'n deurskemering hiervan is te sien in dele soos hoofstuk 42 in "The Portrait of a Lady". Sy styl het ook meer kompleks geword om die diepte van sy analises te weerspieël. "The Spoils of Poynton" (1897) word beskou as die eerste voorbeeld van hierdie laaste fase en is 'n half-lengte roman wat die worsteling beskryf tussen ene Mrs. Gereth, 'n weduwee met uitstekende smaak en 'n ysere wil, en haar seun Owen oor 'n huis vol waardevolle antieke meubels. Die verhaal word grotendeels uit die oogpunt van Fleda Vetch vertel: Fleda is 'n jong vrou wat verlief is op Owen, maar simpatie het met Mrs. Gereth se vrees dat sy die antieke meubels was sy so geduldig versamel het sal verloor.

James het met hierdie meer-betrokke, psigologiese benadering tot sy werk aangehou met "What Maisie Knew" (1897), die verhaal van 'n sensitiewe dogter van geskeide en onverantwoordelike ouers. Die roman het ook 'n hedendaagse rol met sy vasberade uiteensetting van 'n woes disfunksionele familie. Die boek is 'n ook 'n merkwaarde tegniese prestasie deur James, siende dat die titelkarakter van haar jeug tot vroegrype volwassenheid gevolg word.

Die derde periode van James se loopbaan het sy belangrikste prestasie bereik met drie romans wat net na die eeuwisseling uitgegee is. Kritikus F. O. Matthiessen noem hierdie "trilogie" James se hooffase en dit is so dat hierdie boeke wel intensief en kritiekgerig bestudeer word. "The Wings of the Dove" (1902) is eerste uitgee, maar tweede geskryf van die drie boeke. Die roman vertel die verhaal van Milly Theale, 'n Amerikaanse erfgenaam wat getref is deur 'n ernstige siekte en die impak wat sy op die mense om haar gehad het. Van hierdie mense het uit die goedheid van hulle harte met Milly vriende geword, terwyl ander meer baatsugtig was. James het in sy outobiografieë gesê dat Milly gebaseerd was op Milly Temple, sy geliefde niggie wie op 'n jong ouderdom aan tuberkulose gesterf het. Hy het gesê dat hy met die boek probeer het om haar nagedagtenis in die "skoonheid en waardigheid van kuns" toe te draai.

The volgende van die drie boeke wat uitgegee was, was "The Ambassadors" (1903), 'n donker komedie wat die reis van hoofkarakter Lewis Lambert Strether na Europa verhaal. Streth is beslote om sy verloofde, 'n weduwee, se koppige jong seun te gaan haal en hom terug na Amerika en die familiebesigheid toe te bring, maar hy struikel egter oor 'n paar onverwagte verwikkelings. Die verhaal is in die derde persoon – slegs uit Strether se oogpunt. In die voorwoord van die "New York Edition" van die roman het James dié verhaal bo-aan die lys van sy prestasies geplaas, tot die onenigheid van die kritici. "The Golden Bowl" (1904) is 'n komplekse, intensiewe bestudering van die huwelik en owerspel en ook die laaste boek in die sogenaamde "belangrike fase" van James se loopbaan en ook sy laaste vollengte roman. Die boek verken die warboel assosiasies tussen 'n pa en sy dogter en hulle respektiewelike eggenote. Die roman se intense fokus rus amper uitsluitend op die sentrale karakters, met somtyds obsessiewe detail en kragtige insig.

James was besonders geïnteresseerd in wat hy "pragtige en geseënde "nouvelle"" genoem het – die langer vorm van kortverhale. Hy het egter 'n aantal baie kort verhale geskryf waarin hy somtyds komplekse onderwerpe merkwaardig saamgepers het. Die volgende verhale verteenwoordig James se prestasies in korter vorme van fiksie.

Net soos die kontras tussen Europa en Amerika 'n deurlopende tema in James se vroeër werke was, het baie van sy eerste korter verhale ook die botsings tussen die Ou en Nuwe wêrelde beskryf. In "A Passionate Pilgrim" (1871), die vroegste skryfstuk wat James by sy "New York Edition"-lys van boeke gevoeg het, bars die verskille tussen Amerika en Europa in ope konflik uit. Die storie se tegniek lyk ietwat onervare aangesien gedeeltes wat die plaaslike kulture se dialekte en gewoontes beskryf hier en daar die vloei van die verhaal onderbreek. James het dit egter reggekry om 'n interessante en geloofwaardige voorbeeld van 'n "Amerikaans-Europese legende" (soos hy dit sou noem) te skep.

Daar is vele van James se werke uitgegee voor hy sy grootste sukses in sy leeftyd behaal het met "Daisy Miller" (1878). Die verhaal beskryf die deurmekaar hofmaking van die titelkarakter, 'n individualistiese Amerikaanse meisie, deur Winterbourne, 'n landgenoot met veel meer verfyning. Sy pogings om Daisy se hart te wen word belemmer deur haar eie kokketterigheid wat die afkeuring kry van ander landgenote wat hulle in Switserland en Italië ontmoet. Haar onvermoë om die waardes van 'n samelewing waaraan sy bittergraag wil behoort te verstaan, lei op die einde tot tragedie.

James het nie alleen die Amerika-Europa kontras en die Amerikaanse meisie in sy vollengte romans agter gelaat nie; sy korter werke het ook nuwe onderwerpe tydens die 1880's verken. "The Aspern Papers" (1888) is een van James se mees bekende en mees geprysde langer kortverhale. Die verhaal is gebaseerd op 'n staaltjie wat James gehoor het oor 'n aanhanger van die digter Percy Bysshe Shelley wie probeer het om 'n paar kosbare briewe wat deur die digter geskryf is in die hande te kry. Die verhaal speel af in Venesië en spog met 'n briljante beskrywing van die stad, asook James se bekwaamheid om byna onuitstaanbare spanning te skep sonder om die ontwikkeling van sy karakters af te skeep. Nog 'n goeie voorbeeld van die middelfase van James se loopbaan in die korter verhaal is "The Pupil" (1891), die storie van 'n vroegrype jong seun wat in 'n onbetroubare en oneerlike familie groot word. Hy raak bevriend met sy onderwyser, die enigste volwassene in sy lewe wat hy kan vertrou. James hanteer hulle verhouding met simpatie en insig en die verhaal bereik wat sommige beskou het as die status van 'n klassieke tragedie.

"The Altar of the Dead" was vir die eerste keer uitgegee in 'n versameling van James se werke genaamd "Terminations" (1895) en is 'n fabel oor die lewe en dood: Die hoofkarakter probeer om die nagedagtenis van sy oorlede vriende aan die lewe te hou, sodat hulle nie vergeet word in die dolle gejaag van die alledaagse lewe nie. Hy ontmoet 'n vrou met dieselfde ideaal, maar ontdek dat die verlede 'n onoorkombare hindernis tussen hulle geplaas het. Alhoewel James geensins gelowig was nie, was daar iets spiritueels aan die manier waarop hy sterfelikheid en die onsterfelike krag van onselfsugtige liefde uitgebeeld het.

Die finale fase van James se kortverhale besit dieselfe eienskappe van die finale fase van sy romans: 'n meer betrokke styl, 'n dieper psigologiese benadering en 'n skerper fokus op die sentrale karakters. "The Turn of the Screw" (1898), seker sy mees gewildste kortverhaal onder moderne lesers, is 'n spookstorie wat sukselvolle bewerkings in die rolprent- en operawêreld geniet het. Die verhaal, met sy moontlik dubbelsinnige inhoud en kragtige verhalende tegniek, daag die leser uit om self oor die hoofkarakter, 'n anonieme goewernante, te oordeel: rapporteer sy die gebeurtenisse korrek, of is sy 'n onbetroubare neurotiese vrou met 'n oorwerkte verbeelding? Om dinge verder te verwar word die verhaal, in die boek self, jare later by 'n Kersfeëspartytjie vertel deur iemand wat beweer dat hy haar geken het.

"The Beast in the Jungle" (1903) word algemeen beskou as een van James se beste kortverhale en word dikwels vergelyk met "The Ambassadors", siende dat beide peins oor ervaring en die gebrek daaraan. "The Beast in the Jungle" behandel ook ander algemene temas: eensaamheid, die noodlot, die liefde en die dood. Die gelykenis van John Marcher en sy vreemde lot sal tot enige iemand spreek wat al gewonder het oor die waarde en betekenis van die lewe. Ook tussen sy laaste pogings in kortverhale is "The Jolly Corner" (1908), 'n verhaal wat beskou word as een van James se beste spookstories. Die verhaal beskryf die avonture van Spencer Brydon wat besig is om rond te sluip in die leë New Yorkse huis waarin hy groot geword het. In die verhaal ervaar Brydon 'n "sensasie meer ingewikkeld as een wat ooit gelykstaande aan 'n gesonde verstand was".

Bo en behalwe sy fiksie, was James een van die meer belangrike literêre kritikuste in die geskiedenis van die roman. In sy klassieke opstel "The Art of Fiction" (1884), betoog hy teen die streng voorskrywings aangaande die skrywer se keuse van onderwerp en die behandeling daarvan. Hy het volgehou dat die wydste moontlike vryheid in inhoud en benadering sou help om die aangehoude bestaan van verhalende fiksie te verseker. James het baie waardevolle kritiese artikels oor ander outeurs geskryf; 'n tipiese voorbeels is sy boek-lengte bestudering van sy Amerikaanse voorganger Nathaniel Hawthorne. Na hy die "New York Edition" weergawes van sy werke versamel het, het James 'n reeks voorwoorde daarvoor geskryf wat sy eie werk aan dieselfde soekende, somtydse kras kritiek blootgestel het.

James het vir die grootste deel van sy lewe gedroom om 'n suksesvolle toneelskrywer te wees. Hy het sy roman "The American" in 'n toneelstuk omgesit en die toneelstuk het matige sukses geniet in die vroeë 1890's. In totaal het hy omtrent 'n dosyn toneelstukke geskryf, die meeste daarvan is egter nooit opgevoer nie. Sy toneelstuk "Guy Domville" was 'n rampsalige mislukking met die eerste voorstelling in 1895. James het hierna sy drome as toneelskrywer grotendeels laat vaar en het na sy fiksie teruggekeer. In sy "Notebooks" hou hy vol dat sy teatereksperiment tot voordeel van sy boeke was, aangesien dit hom gehelp het om sy karakters se gedagtes en emosies te dramatiseer. James het 'n klein, maar kosbare versameling kritiese werke voortgegebring, insluitende gevoelige evaluasies van Henrik Ibsen.

Sy vele kunssinnige belangstellings het daartoe gelei dat James ook soms oor die visuele kunste geskryf het. Sy waardevolste bydrae was miskien sy goedgunstige evaluasie van mede-emigrant John Singer Sargent, 'n skilder wie se kritiese waardering die afgelope dekades aansienlik gegroei het. James het ook soms betowerende, soms peinsende artikels geskryf oor plekke wat hy besoek het of waar hy gewoon het. Twee van sy bekendste reisboeke is "The Italian Hours" ('n voorbeeld van die betowerende benadering) en "The American Scene" (definitief ernstig en peinsend).

James was een van die groter briefskrywers van enige era. Meer as tienduisend persoonlike briewe, alles deur James geskrewe, bestaan vandag nog en oor drieduisend daarvan is al uitgegee in 'n groot aantal uitgawes. In 2006 is die begin van 'n volledige versameling van James se briewe uitgegee in die vorm van twee volumes wat die jare 1855 tot 1872 dek. James se penvriende het beroemde tydgenote soos Robert Louis Stevenson, Edith Warton en Joseph Conrad ingesluit, asook baie ander vriende en kennisse. Die briewe wissel van die "pure vriendelike gekletsery" tot ernstige besprekings oor kuns, sosiale en persoonlike sake. James het baie laat in sy lewe 'n reeks outobiografiese werke begin skryf: "A Small Boy and Others", "Notes of a Son and Brother", en die onvolledige "The Middle Years". Hierdie boeke beeld die ontwikkeling van 'n klassieke waarnemer uit wat passievol belang gestel het in die kreatiewe kunste, maar te sku was om ten volle aan die lewe om hom deel te neem.

James se kritiese reputasie het 'n knou gekry in die jare direk na sy dood. Sekere Amerikaanse kritici, soos Van Wyck Brooks, was vyandig gesind teenoor James oor sy emigrasie en eventuele naturalisasie as 'n Britse staatsburger. Ander kritici, soos E.M. Forster, het gekla oor – soos hulle dit beskou het – James se aanstellerigheid teenoor seks en ander moontlik omstrede materiaal, of hulle het sy styl as moeilik en duister afgewys, omdat hy uiters lang sinne gebruik het en die oorgrote meerderheid van sy woorde van Latynse oorsprong was. ('n Voorbeeld van 'n woord van Latynse oorsprong is "author" ("outeur"), terwyl dieselfde woord van Germaanse oorsprong "writer" ("skrywer") is.)

Alhoewel hierdie kritiek geensins heeltemal verdwyn het nie, word James tans gewaardeer vir sy meesterlike skepping van situasies en storielyne wat sy karakters se diepste motiverings openbaar, sy droë, maar speelse humor en sy versekerde beheersing van die Engelse taal. In "The Novels of Henry James" (1983), bied kritikus Edward Wagenknecht 'n uiters positiewe nabespreking in woorde wat dié van Theodora Bosanquet eggo:

Henry James het in 'n vroeë resensensie geskryf dat 'Om heeltemal geweldig te wees moet 'n kunswerk die hart lig,' en sy eie werke doen juis dit op voortreflike wyse... Meer as sestig jaar na sy dood staan hierdie geweldige outeur – wie met tye beweer het dat hy geen opinies het nie – dapper in die middel van die geweldige Christelike humanistiese en demokratiese tradisie. Die mans en vrouens wie, tydens die hoogtepunt van die Tweede Wêreldoorlog, die tweedehandse winkels oorval het op soek na van sy boeke wat nie meer gedruk word nie – hulle het geweet waaroor daardie boeke gaan. Want geen skrywer het ooit 'n dapperder banier gehys waaraan almal wie vryheid lief het mag vaskleef nie.

Die standaard biografie oor James is Leon Edel se massiewe vyf-volume werk wat van 1953 tot 1972 uitgegee is. Edel het ook 'n aantal bygewerkte en verkorte weergawe van die biografie voor sy dood in 1997 voortgebring. Ander skrywers, soos Sheldon Novick, Lyndall Gordon, Fred Kaplan en Philip Horne het ook biografieë gepubliseer wat nie altyd eens is met Edel se intrepretasies en gevolgtrekkings nie. Colm Tóibín het 'n uitgebreide lys biografieë van James en lede van sy familie gebruik vir sy 2004 roman, "The Master", 'n derdepersoonsverhaal met James as die sentrale karakter wat handel oor spesifieke episodes in James se lewe tussen 1895 en 1899. In die selfde jaar het "Author, Author" deur David Lodge te voorskyn gekom. Dié boek was gebaseer op James se pogings om die verhoog in die 1890's te verower. In 2002 het "Felony: The Private History of the Aspern Papers" deur Emma Tenant die lig gesien, 'n roman wat 'n fiktiewe weergawe van die verhouding tussen James en die Amerikaanse skryfster Constance Fenimore Woolson weergegee het, asook die moontlike invloed van die verhouding op "The Aspern Papers".

Die uitgegewe kritiek oor James se werk het enorme proporsies bereik. Die aantal kritiek oor net "The Turn of the Screw" is uiters groot vir so 'n kort stukkie werk. "The Henry James Review" word drie keer per jaar uitgegee en bied kritiek oor James se hele reeks werke asook ander geskrewe werke en boek-lengte bestuderings. Sommige gidse tot hierdie uitgebreide veld kan onder by die eksterne skakels gevind word.

Die prominentste voorbeeld in onlangse jare van James se erfenis is miskien al die verfilmings van sy werke. Drie van James se romans is deur die span van Ismail Merchand en James Ivory verfilm: "The Europeans" (1978), "The Bostonians" (1984) en "The Golden Bowl)" (2000). Iain Softley was die regisseur van "The Wings of the Dove" (1997) en die rolprent was suksesvol onder beide die kritici en die filmgangers. Die rolprent het ook 'n Oscar aan Helena Bonham Carter besorg vir haar rol as Kate Croy. Jane Campion het ook 'n poging aangewend met "The Portrait of a Lady" (1996), maar was minder suksesvol. In vroeër jare het Jack Clayton "The Turn of the Screw" na die silwerdoek gebring met sy rolprentweergawe "The Innocents" (1961) en William Wyler het dieselfde vir "Washington Square" gedoen met sy rolprent "The Heiress" (1949).

James het ook sy medeskrywers beïnvloed. Daar was ook onlangs 'n reeks "James boeke", soos bo genoem. Skrywers so uiteenlopend soos Joyce Carol Oates met "Accursed Inhabitants of the House of Bly" (1994), Louis Auchincloss met "The Ambassadress" (1950), en Tom Stoppard met "The Real Thing" (1982) was almal direk deur James se werke beïnvloed. James was definitief nie in sy element wat musiek betref nie, maar Benjamin Britten se operaweergawe van "The Turn of the Screw" het een van die komponis se gewildste werke geword. William Tucket het op sy beurt weer die verhaal omgesit in 'n ballet in 1999.

Selfs wanneer sy invloed nie so voor die hand liggend is nie, sien ons James se teenwoordigheid in onverwagste plekke. In 1954 was die skrywer Ernest Hemingway besig om die stryd met depressiwiteit te verloor en het hy 'n brief geskryf waarin hy homself probeer kalmeer soos hy gedink het James dit sou doen: "Ek moet [die brief] binnekort weggooi, so ek beter probeer om kalm te wees soos Henry James. Het jy al ooit Henry James gelees? Hy was 'n geweldige skrywer wat na Venesië toe gekom het en uit sy venster gekyk het en sy sigaar gerook het en gedink het." Die vreemde, moontlik onbewuste of per ongelukke sinspeling op "The Aspern Papers" is opvallend. Daar is ook ander eienaardighede, soos 'n Rolls-Royce advertensie wat Strether se beroemde woorde gebruik: "Lewe so veel soos jy kan; dit is 'n fout om dit nie te doen nie". Ironies, as mens "The Ambassadors" se siniese beoordeling oor die "geweldige nuwe krag" van reklame in ag neem.





</doc>
<doc id="18494" url="https://af.wikipedia.org/wiki?curid=18494" title="Tadamichi Kuribayashi">
Tadamichi Kuribayashi

Tadamichi Kuribayashi (Japannees: 栗林忠道 "Kuribayashi Tadamichi"; 7 Julie 1891 - ca. 26 Maart 1945) is gebore in die Nagano-prefektuur in Japan. Kuribayashi was 'n Luitenant-Generaal in die Keiserlike Japannese Weermag en was meestal bekend as die hoof van die keiserlike garnisoen op die eiland van Iwo Jima gedurende die Tweede Wêreldoorlog.

Kuribayashi was aangestel deur die eerste minister Hideki Tojo om Iwo Jim te verdedig. Hy het 20 000 soldate onder sy beheer gehad met geen lugmag of vloot nie en dit teen 'n Amerikaanse mag van 100 000 soldate. Gedurende die oorlog het slegs 296 Japannese soldate oorgegee. Kuribayashi het vele briewe aan sy familie geskryf wat 'n goeie historiese perspektief oor die Slag van Iwo Jima geskep het.

Kuribayashi was van samoerai-afkoms en ook 'n aristokraat. Hy was 'n gedidukeerde familie man en het ook baie briewe aan sy vrou, seun en dogter geskryf gedurende sy reise. Kuribayashi het skoolonderrig in Kanada gekry en in 1928 het hy twee jaar as 'Adjunk militêre attache' in Washington, D.C. gedien. Gedurende hierdie tyd het hy deur die Verenigde State getoer en baie oor Amerikaanse produksie geleer en dit het net sy oortuiging versterk dat Japan nooit in 'n oorlog met Amerika betrokke moet raak nie. Ten spyte van sy kontroversiële standpunt was hy een van die min soldate wat 'n afspraak met keiser Hirohito gehad het.

Kuribayashi is gespeel deur Ken Watanabe in Letters from Iwo Jima, 'n film geskep deur Clint Eastwood oor die Slag van Iwo Jima deur die Japannese se perspektief.


</doc>
<doc id="18495" url="https://af.wikipedia.org/wiki?curid=18495" title="Olivier (voornaam)">
Olivier (voornaam)

Olivier is die Normandies-Franse, Nederlandse en Afrikaanse vorm van 'n oorspronklik Germaanse manlike voornaam wat in Oudnoors as "Anleifr" of "Olafr" bestaan het en sy etimologiese wortels in Oudnoors "an"* "voorvaders" en "leifr" "oorblyfsel; seun" het. Die voornaam sou dus "seun van die voorvaders" beteken. Die vroulike ekwivalente van die voornaam is Olivia en Olly.

'n Ander afleiding verwys na die Latynse "oliva" "olyf(boom), olyftak" en "olivarius" "olyfboomplanter". Aangesien die olyfboom in die antieke tydperk as 'n simbool van vrede beskou is, sou die Latynse betekenis van die naam "olyfdraer" of "vredebrenger" wees.

Die voornaam het onder die invloed van die Karolingiese epiek, veral die Karelromans en die beroemde Rolandslied, waarin Olivier een van Roland se paladyne is, reeds vroeg in die Middeleeue baie gewild geraak. Ouers het dikwels twee van hulle seuns "Roland" en "Olivier" genoem.

Die voornaam word deesdae in Nederland, Vlaandere, Suid-Afrika en Namibië min gebruik, maar is nog steeds gewild in Franstalige gebiede soos Frankryk, Wallonië, Wes-Switserland en Québec. 

Die Duitse vorm "Oliver" is in Duitsland ná die Tweede Wêreldoorlog gebruik, terwyl die Engelse "Oliver" wél in William Shakespeare se komedie "As You Like It" voorkom, maar later moontlik onder die invloed van Oliver Cromwell nouliks aan kinders gegee is en eers in die 19de eeu met Charles Dickens se "Oliver Twist" weer opgekom het.

In Shetland, wat eeue lank onder Skandinawiese invloed gestaan het, het die naam "Olaf" versmelt 
met "Oliver". In Skotland is "Oliver" in 2008 24ste gelys in die land se ranglys van die 100 gewildste voorname vir seuns.




</doc>
<doc id="18498" url="https://af.wikipedia.org/wiki?curid=18498" title="Desjima">
Desjima

Desjima (ook Dejima of Decima; op ou prente word die eiland soms Schisma genoem) was 'n klein kunsmatige eilandjie in die hawe van Nagasaki in Japan. Die eilandjie was van 1641 tot 1859 'n Nederlandse handelspos wat onder leiding van 'n opperhoof van die Verenigde Oos-Indiese Kompanjie gestaan het. 

Alhoewel daar al sedert 1600 kontak was tussen die Nederlanders en Japan, het die handelsverhouding teen 1641 gedreig om ten gronde te gaan. Die shogun het nie die opdringerigheid van die Europeërs vertrou nie, waarvan sommige, by name die Portugese, al langer in Japan aanwesig was. Die pogings van die Jesuïete, gesteun deur Spanjaarde en Portugese, om die Japannese te bekeer, was veral vir hom 'n doring in die vlees, aangesien die bekeerde daimyo's versetgebiede gevorm het. Hy was veral bevrees oor die feit dat hulle 'n ander (wêreldse) 'leier' as hulle opperhoof beskou het: die hoof van die Vatikaan, die pous.

Hy het daarom aan alle buitelanders die bevel gegee om hulle eie huise aan die brand te steek. Die Nederlanders het dit sonder teëspraak gedoen (die enigstes) en het hom vriendelik by die rokende puinhope ingewag met die vraag hoe hulle dan nou die naderende winter moes deurkom. As gevolg van hierdie optrede was hulle die enigste buitelanders wat hy toegelaat het om te bly. Verder het hulle ook 'n rol gespeel in die stryd van die shogun teen die Japannese Christene. Daar was wel streng beperkings: Die Nederlanders moes op Desjima gaan woon, en hulle kontak met die Japannese is tot die noodsaaklike minimum beperk.

In die hele tydperk tot 1853 was Desjima die enigste punt van kontak van die keiserryk met die buitewêreld. Daar is altyd slegs 'n beperkte aantal (20) Nederlanders op die eiland toegelaat en behalwe een jaarlikse besoek aan die shogun in Edo (vandag Tokio) mag hulle nie die eilandjie verlaat het nie. Bowendien het daar ongeveer 200 sogenoemde "dwarskijkers" op die eiland gewoon, mense wat die gevaarlike barbare in hulle gate moes hou. 

Hoewel die Nederlandse handelspos met sy handelsmonopolie vir die VOC besonder winsgewend was, is Japan ook baie aan Desjima verskuldig. Die Nederlandse skepe het boeke en ander inligting na Japan gebring wat die land in staat gestel het om meer oor die buitewêreld, en in die besonder die ontwikkelende Europese wetenskap, te leer. Die Japanners, waarvan sowat 70% tot 80% geletterd was, het ywerig Rangaku beoefen, 'n soort 'Nederlandkunde' waarvolgens duisende Nederlandse boeke vertaal en versprei is. Die vertaalde boeke het gretig aftrek in die geïsoleerde Japan gekry.

Die aanwesigheid van die Nederlanders het ook die plaaslike kultuur beïnvloed. In straatfeeste in die stad Nagasaki word afbeeldings van die Nederlandse skepe, kompleet met rooi-wit-blou, rondgedra. Verder het Nagasaki 'n pretpark, Huis ten Bosch, met Nederland as onderwerp.

Met verloop van tyd het die oorspronklike Desjima byna geheel en al verdwyn; deur drooglegging is dit al lank nie meer 'n eilandjie nie en die ou geboue is grotendeels gesloop. Na aanleiding van die herdenking van die 400 jaar oue betrekkinge tussen Nederland en Japan in die jaar 2000 is daar egter 'n projek van stapel gestuur om die eiland weer in geheel na sy ou staat te restoureer. Inmiddels is enkele van die geboue op ware skaal gerekonstrueer en dien tans as museums. 





</doc>
<doc id="18500" url="https://af.wikipedia.org/wiki?curid=18500" title="Zoliswa Nkonyana">
Zoliswa Nkonyana

Zoliswa Nkonyana († 4 Februarie 2006, Kaapse Metro) was 'n jong Suid-Afrikaanse vrou wat vanweë haar seksuele oriëntering wreedaardig deur 'n Swart gepeupel vermoor is.

Nkonyana, 'n 19-jarige vrou uit die Swart dorpsgebied Khayelitsha, was saam met haar vriendin op pad huis toe toe hulle deur 'n skoolmeisie as "tomboys" gesmaad is wat graag "verkrag" sou wou word. Die twee jong vroue is daarna deur 'n gepeupel van jong Swartmans omsingel. Terwyl Nkonyana se vriendin kon ontvlug, is Nkonyana met gholfstokke geslaan, met bakstene bestook en met messe gesteek. Sy is kort daarna in 'n hospitaal oorlede. Sowat vierhonderd mense het haar begrafnis bygewoon, en die Swart dorpsgebied Gugulethu se eerste "gay pride"-betoging het op 19 Februarie ter ere van Zoliswa plaasgevind. Volgens plaaslike nuusberigte is ses mans in hegtenis geneem en van moord aangekla.

Die moord het skerp reaksie in veral die Verenigde State uitgelok. Die menseregte-organisasie "Human Rights Watch" het 'n beroep gedoen op die Suid-Afrikaanse regering om teen die skuldiges op te tree. Alhoewel die land se nuwe grondwet die eerste wêreldwyd was wat mense teen seksuele diskriminasie beskerm, word volgens mensereg-aktiviste veral Swart en Bruin lesbiese vroue in Suid-Afrika slagoffers van seksistiese geweldpleging soos verkragting.



</doc>
<doc id="18514" url="https://af.wikipedia.org/wiki?curid=18514" title="Abraham van Riebeeck">
Abraham van Riebeeck

Abraham van Riebeeck (Kaapkolonie, 18 Oktober 1653 - Batavia, 17 November 1713) was die Goewerneur-Generaal van Nederlands-Indië. Hy is in die Kaap in Suid-Afrika gebore as die seun van Jan van Riebeeck en Maria van Riebeeck. Na voltooiing van sy studies in Nederland in 1676 sluit hy by die VOC as koopman.

Van 1709 tot sy dood in 1713, was hy goewerneur-generaal van Nederlands-Indië. Hy was een gretige ontdekkingsreisiger wat enkele lang en kort reise in Nederlands-Indië onderneem het.


</doc>
<doc id="18516" url="https://af.wikipedia.org/wiki?curid=18516" title="Eva Krotoa">
Eva Krotoa

Eva Krotoa (ca. 1641 – 29 Julie 1674) was 'n Khoi-vrou wat as jong meisie deur Jan en Maria van Riebeeck in hulle huis in die Kaap opgeneem is as speelmaat en kinderoppasser vir die Van Riebeeck-kinders. Sy was 'n broerskind van Herrie die Strandloper (Autshumato). Haar Khoi naam was Krotoa, maar sy is deur Maria van Riebeeck na Eva hernoem. Krotoa kon Nederlands en Portugees praat en het as tolk vir die Nederlanders aan die Kaap gewerk.

Op 3 Mei 1662 is Eva in die ou fort gedoop. 'n Paar dae later, op 7 Mei 1662, verlaat haar aangenome familie, die Van Riebeecks, die Kaap. Op 12 April 1664 is sy, weer eens in die fort in die Kaap, met Pieter van Meerhof uit Kopenhagen, Denemarke getroud. Van Meerhof het in 1659 as soldaat na die Kaap gekom. Van Meerhof is in Mei 1665 aangestel as superintendent van die gevangenis op Robbeneiland. Meerhof sterf in 1668 tydens 'n ekspedisie na Madagaskar. Die egpaar het drie kinders gehad, Jacobus, Salamon en Pieternella. Eva keer in Februarie 1668 terug na die Kaapse vasteland.

Ná haar man se afsterwe raak Eva aan drank verslaaf en begin sy 'n losbandige lewe lei. Reeds in Februarie 1669 besluit die kerk om haar en Pieter van Meerhof se kinders uit haar sorg weg te neem en tydelik by ene Jan Reynierszoon en sy vrou te plaas. Op 1 Maart 1669 is die kinders by Barbara Geems geplaas, wat blykbaar 'n bordeel in die Kaap bedryf het. Eva het later nog twee kinders, Jeronimus en Anthonij, gehad. As gevolg van die toenemende verleentheid wat sy vir die Kompanjie en die Nederlanders aan die Kaap geword het, is sy na Robbeneiland verban waar sy op 29 Julie 1674 oorlede is. Sy is volgens Christen-gebruik in die Nuwe Kasteel in die Kaap begrawe.

Twee van Eva en Pieter Meerhof se kinders, Pieternella en Salamon, is in 1677 toegeken aan Bartholomeus Borns, wat in dieselfde jaar na Mauritius verhuis het. Pieternella is op 'n jeugdige ouderdom getroud met Daniel Zaaiman van Vlissingen, Nederland. Agt kinders is uit die huwelik gebore. In 1709 het die Zaaiman-gesin uit Mauritius teruggekeer na die Kaap.

Eva is 'n vroeë nie-Europese voorouer van sommige Afrikaner-families. Bekende Afrikaners van wie sy 'n stammoeder is, sluit in Paul Kruger, Jan Christian Smuts en Frederik Willem de Klerk.


</doc>
<doc id="18517" url="https://af.wikipedia.org/wiki?curid=18517" title="Kaapprovinsie">
Kaapprovinsie

Die Provinsie van die Kaap die Goeie Hoop, beter bekend as die Kaapprovinsie (of kortweg "die Kaap" of "Kaapland") het op 31 Mei 1910 ontstaan toe die Unie van Suid-Afrika gestig is. Die Kaapkolonie het op daardie datum in sy geheel formeel die Kaapprovinsie geword, met Kaapstad as provinsiale hoofstad.

Die Parlementsgebou van die Kaapkolonie in Kaapstad het die tuiste geword van die Unie-Parlement en die provinsie se eie wetgewer is die Kaapse Provinsiale Raad genoem. Die raad het ’n Administrateur aan die hoof gehad, wat bygestaan is deur ’n Uitvoerende Komitee, waarvan die lede verkose lede moes wees van die Provinsiale Raad. Die provinsiale staatsdiens het bekend gestaan as die Kaapse Provinsiale Administrasie (KPA), met verskeie afdelingsrade reg oor die provinsie versprei. 

Sedert Januarie 1921 is Walvisbaai deur die Kaaprovinsie geadministreer (met 'n onderbreking tussen 1 Oktober 1922 en 30 Augustus 1977 toe dit deur Suidwes-Afrika geadministreer is, alhoewel dit ingevolge internasionale reg steeds 'n mandaatgebied van die Kaapprovinsie gebly het).

Ná die onafhanklikheid van Namibië in 1990 is Walvisbaai op 1 Maart 1994 aan Namibië oorhandig.

Die Kaapprovinsie het stam-trustgebiede in sy oostelike dele en in die verre noorde ingesluit, wat onder die beleid van apartheid uitgemerk is vir “tuislande” of “Bantoestans” en wat in die laat 1970's en vroeë 1980's “onafhanklike” state geword het – hulle het ’n status bereik wat deur Suid-Afrika erken is, maar deur geen ander land nie.


Die einde van apartheid in 1994 het ook die einde van die Kaapprovinsie beteken en dit is in vier dele verdeel: Wes-Kaap (hoofstad Kaapstad) en Noord-Kaap (hoofstad Kimberley), wat nie deur “tuislande” geaffekteer is nie, en Oos-Kaap (hoofstad Bhisho), en die Provinsie Noordwes, wat deels of in hulle geheel die drie “onafhanklike” state wat vroeër uit Kaapland gesny is, ingesluit het.



</doc>
<doc id="18519" url="https://af.wikipedia.org/wiki?curid=18519" title="Luciano Floridi">
Luciano Floridi

Luciano Floridi is op 16 November 1964 in Rome gebore. Hy het filosofie aan die Universiteit van Rome "La Sapienza" studeer en het sy doktorsgraad in filosofie behaal aan die Universiteit van Warwick.
Hy is professor in filosofie aan die Oxford Universiteit en Bari Universiteit. 





</doc>
<doc id="18530" url="https://af.wikipedia.org/wiki?curid=18530" title="Ryk Tulbagh">
Ryk Tulbagh

Ryk Tulbagh (Utrecht, 14 Mei 1699 – Kaapstad, 11 Augustus 1771) was die goewerneur van die Kaap de Goede Hoop van 27 Februarie 1751 tot 11 Augustus 1771.

Ryk Tulbagh was die oudste seun van Dirk Tulbagh en Catharina Cattepoel. Dirk Tulbagh was in diens van die State-Generaal in Utrecht maar is in 1704 na Bergen op Zoom verplaas. Ryk Tulbagh het sy opleiding daar ontvang en op sestienjarige ouderdom in Dordrecht voltooi. 

Terwyl hy steeds slegs sestien jaar oud was is hy in 1715 deur die VOC in diens geneem en op die skip "Terhorst" na die Kaapkolonie gestuur vir 'n vyf jaar kontrak waar hy aangewend kon word waarvoor ook al die kompanjie hom sou benodig. Goewerneur De Chavonnes het die jong man se vermoë raakgesien en hom bevorder tot assistentklerk van die Sekretaris van die Politieke Raad waarmee hy sy loopbaan as administratiewe amptenaar begin het. 

Tulbagh het snelle opgang gemaak en sy swaer Hendrik Swellengrebel as hoofklerk van die Politieke Raad opgevolg. In April 1739 het hy Sekunde en Senior Handelaar geword en in het hy Hendrik Swellengrebel in 1751 as Goewerneur opgevolg, 'n pos wat hy vir 20 jaar tot met sy afsterwe in 1771 sou beklee.

Ryk Tulbagh is op 26 Augustus 1725 met Elisabeth Swellengrebel, die suster van Hendrik Swellengrebel getroud. Tulbagh se enigste 2 kinders is vroeg oorlede en sy vrou is in 1753 dood. Tydens sy bewind het hy talle bekende besoekers in die Kasteel onthaal, onder wie sterrekundiges soos Abbé Nicolas Louis de la Caille, Charles Mason en Jeremiah Dixon, skrywers soos Bernardin de St. Pierre en die Engelse ontdekkingsreisiger James Cook.

Tulbagh word onder andere onthou vir sy aanpassing van die sogenaamde weeldewette uit Batavia wat daarop gemik was om oordadigheid (Prag en Praal) onder die amptenary te beperk. Sy wet van 1755 het bepaal dat slegs die goewerneur sy koets met 'n wapenskild mag versier en dat slegs hy en lede van die Politieke Raad hulle koetsiers in livrei mag geklee het. 

Laer amptenare en hulle vrouens is verbied om sambrele te dra. Vroue mag ook nie mantels gedra het wat met sy of fluweel geborduurd was nie. Die toenmalige mode van japonne met 'n sleep is verbied en alle oorbodige vertoon by begrafnisse moes vermy word.

Tulbagh was ook verantwoordelik vir die kodifisering van die slawewette van die kolonie in die sogenaamde Tulbagh Kode wat in 1754 gepubliseer is. Die Tulbagh Kode was 'n stel reëls oor die beheer van slawe in die Kaap.

Ryk Tulbagh het met die bekende botanikus Carolus Linnaeus gekorrespondeer en in 1763 meer as 200 plantmonsters, verskeie goed bewaarde voëls, 'n versameling bolle en 50 sade gestuur. 

Tulbagh het heelwat gedoen om die gevolge van die pokke-epidemieë van 1755 en 1767 te temper. Uit waardering vir sy welwillendheid het hy onder die Kaapse bevolking die erenaam Vader Tulbagh gekry. 

Hy het 'n groot belangstelling in plant en dierkunde getoon en die Kaap se tuine en dieretuin het groot lot van besoekers uit die Ooste en Europa ontvang. Die Wes-Kaapse dorp Tulbagh en die plant genus Tulbaghia, wilde knoffel, is na Ryk Tulbagh vernoem. Ook is "Aeropetes tulbaghia" of Bergnooientjie na die goewerneur vernoem. Dit is 'n skoenlapper wat deel was van 'n versameling wat hy na Carolus Linnaeus in Europa gestuur het.

In 1761 is die eerste biblioteek in die Kaap opgerig met ŉ boekery wat deur Joachom von Dessin, sekretaris van die Weeskamer, aan die Kaapse Kerkraad geskenk is. Die Kaap is tydens Tulbagh se bewind deur 2 groot pokke-epidemies getref (1755 en 1767), en in albei gevalle het die bestryding van die gevreesde siekte, wat byna die hele Khoi-bevolking uitgewis het, sy persoonlike aandag geniet. 

Die eerste epidemie was die ergste en die Blanke bevolking het ten spyte van die hoë natuurlike aanwas van 6 110 na 5 123 verminder. Die tol onder die slawe was meer as 500. Die tweede epidemie het in totaal meer as 500 lewens geëis en was eers teen 1770 heeltemal uitgewoed. Tulbagh het die lewensomstandighede aan die Kaap veraangenaam deur die instelling van openbare dienste soos die skoonmaak en herstel van strate, brandbestrydingsmaatreëls, burger- en ratelwagte en regulasies ten opsigte van slawe en hul bewegings. 

Die slawewetgewing van 1754 was in hoofsaak 'n samevoeging en rasionalisering van reeds bestaande slawewette, maar het ook in baie opsigte die lot van die slawe verbeter. Die doodstraf is net toegepas op slawe wat hul meesters vermoor of liggaamlik aangerand het, terwyl ander oortredings met lyfstraf of harde arbeid gestraf is. Slawe is toegelaat om 'n ambag te beoefen en diegene wat genoeg geld gespaar het, kon hulle vryheid en die van hul naastes koop. 

Vrygestelde slawe (bekend as Vryswartes) is op gelyke voet met die Blankes geplaas. Die bekendste wetgewing van Tulbagh se bewind was die sogenaamde prag- en praalwette, wat in 1755 uitgevaardig is. Die wetgewing het geskied op versoek van Jacob Mossel, goewerneur-generaal van Batavia, wat 'n einde wou maak aan die uitspattigheid van die VOC se amptenare in die Ooste. 'n Afskrif van die 124 bepalings wat in Batavia toegepas is, is na die Kaap gestuur met die versoek dat dit by die Kaapse omstandighede aangepas word. 

Tulbagh het in die tyd al sy persoonlike aandag aan die bestryding van die pokke-epidemie bestee en die prag- en praalwette was hoofsaaklik die werk van 'n kommissie van ondersoek wat deur hom aangestel is. Vanweë die groot verskille in klimaat, afstande en woonomstandighede is die meeste van Batavia se bepalings ten opsigte van klere en rytuie nie aan die Kaap toegepas nie. Die Kaapse prag- en praalwette het onder meer die gebruik van ŉ statussimbool soos die sonsambreel (kiepersol) tot amptenare bo ŉ sekere rang en hul vroue beperk. 

Alle vroue is belet om die nuwe mode (sleeptabberds) te dra, terwyl net die vroue en dogters van onderkoopmans en hoër toegelaat is om sy- en fluweelmantels te dra. Slegs die goewerneur en hoë amptenare is toegelaat om in versierde koetse te ry en hul slawe in livrei te klee. Slawe moes stemmig gekleed wees, en vertoon by begrafnisse is aan bande gelê. Nadat hy goewerneur geword het, het Tulbagh nie meer self in die binneland gereis nie, maar hy het elke geleentheid aangegryp om kennis oor die binneland en die binnelandse bewoners te bekom. 

'n Ekspedisie wat in 1752 noordooswaarts gestuur is, was die grootste sedert Simon van der Stel se ekspedisie van 1685. Die ekspedisie het deur Temboe- en Xhosaland tot by die Qorarivier gereis en eers na 8 maande teruggekeer. Later het ŉ ekspedisie onder leiding van kaptein Hendrik Hop noordwaarts tot ver anderkant die Grootrivier gereis. Die soort ekspedisies was onder meer noodsaaklik om vas te stel tot hoe diep in die binneland die veeboere al getrek het. 

In 1770 het Tulbagh bepaal dat die Gamtoosrivier die oosgrens van die Swellendamdistrik moet wees en die Swartberge die noordgrens moet vorm. Hy kon egter nie daarin slaag om die grensbepalings te handhaaf nie. Weens sy wyse administrasie en sin vir regverdigheid, het Tulbagh onder die Kaapse bevolking as "Vader Tulbagh" bekend geword. Hy is op 11 Augustus 1771 na 'n lang siekbed oorlede en is in die Groote Kerk begrawe.




</doc>
<doc id="18545" url="https://af.wikipedia.org/wiki?curid=18545" title="Waikiki">
Waikiki

Waikiki lê in die suidooste van Honolulu en strek van die Ala Wai-kanaal (wat gegrawe is om die vroeëre moerasgebiede droog te lê) in die weste en noorde tot by die bergspits Diamond Head in die ooste. Die naam beteken in Hawaiiaans letterlik "Spuitende Water" en verwys na die bronne en stroompies, wat vroeër in die moerasgebiede uitgemond en Waikiki van die binneland geskei het.

Waikiki, die bekendste toeristeoord van Hawaii, het al eeue lank as 'n ontspanningsplek gedien en is veral deur die Hawaiiaanse koninklike gesin as 'n rusplek gebruik. Vandag word die buurt met sy talle wolkekrabber-hotelle (waaronder die "Hilton Hawaiian Village", die "Halekulani", die "Hyatt Regency Waikiki" en die "Sheraton Waikiki", asook historiese hotelle uit die vroeë 20ste eeu soos die" Moana Surfrider Hotel" en die "Royal Hawaiian Hotel") as die sentrum van Hawaii se toerismebedryf beskou. Die buurt beskik naas sy luukse hotelle ook oor 'n dieretuin, 'n akwarium en talle winkels.

Waikiki-strand is een van die mees bekendes ter wêreld en spog sedert 2001 met gratis rolprent-vertonings op 'n 30-voet-skerm (""Sunset on the Beach"").

Waikiki was oorspronklik net 'n smal strepie land, wat deur moerasgebiede, visdamme en rys- en tarovelde gekenmerk was. Met die bou van die Ala Wai-kanaal is die moerasgebiede in 1922 drooggelê, en die gebied het vinnig tot Hawaii se belangrikste toeristeoord ontwikkel.

Klein herberge het reeds teen die einde van die 19de eeu ontstaan, en in 1901 is die eerste groot hotel, die "Moana", geopen. Die historiese houtgebou huisves tans die "Sheraton Moana Surfrider"-hotel. Later is die "Royal Hawaiian" bygevoeg (wat weens sy pienk fasade ook die "Pink Palace" genoem word), en Waikiki het daarna dekades lank 'n bestemming vir welgesteldes gebly. Waikiki se vermaaklikhede was beperk tot hula-dansopvoerings en seuns, wat op die strand hulle ukuleles gespeel het.

Die massatoerisme het tot die oprigting van talle wolkekrabbers met hotelle en woonstelle gelei, en Waikiki bied nou meer as 30 000 hotelbeddens (per nag) vir sowat twee miljoen besoekers per jaar aan. In 1988 is die gebied gedeeltelik herbou; die Kalakaua-laan is verbreed en palms is aangeplant om die buurt se voorkoms te verfraai.



</doc>
<doc id="18548" url="https://af.wikipedia.org/wiki?curid=18548" title="Grosse-Île">
Grosse-Île

Grosse-Île of Île de Quarantaine ("Kwarantyn-eiland") is 'n eiland in die Sint-Laurensrivier sowat 46 kilometer van Quebecstad (Kanada) af. Die eiland met 'n lengte van 2,9 kilometer en 'n wydte van een kilometer is in 1832 in 'n kwarantynkamp omskep om die uitbreiding van 'n cholera-epidemie te bekamp, wat volgens die owerhede deur immigrante na Kanada oorgedra is. Meer as 50 000 immigrante-kandidate uit Ierland en Groot-Brittanje het hier 'n mediese ondersoek ondergaan voordat hulle uiteindelik aanvaar is. Ondanks die owerherde se maatreëls het die epidemie egter uitgebrei en in die jare 1833 en 1834 3 800 slagoffers in Quebec en 1 900 in Montréal geëis.

Ierse immigrante is ook in 1847, tydens die groot Ierse aartappelhongersnood, in Quebec verwelkom, ten spyte van 'n tifus-epidemie in Ierland. Immigrante het onder onmenslike omstandighede aan boord van 441 skepe in Kanada aangekom, ná 'n seereis van tussen ses en nege weke. Die mense was reeds deur die hongersnood verswak, toe hulle as gevolg van die onhigiëniese toestande en swak sanitasie die siekte opgedoen het. Meer as 5 000 het op see gesterf, en hulle lyke is oorboord gegooi. 2 200 oorledenes is op die skepe gevind nadat hulle in Québec aangekom het. In daardie jaar is altesaam meer as 90 000 immigrante op Grosse-Île ondersoek, terwyl 5 400 mense hier oorlede is.

'n Aantal immigranteskepe is na Pointe Saint-Charles in Montreal gestuur, waar 'n verdere 6 000 Iere aan tifus beswyk het. In Quebec en Montreal het veral geneeskundiges, ander mediese personeel, seemanne, priesters en nonne die siekte opgedoen en gesterf.

Die kamp is ná sowat eenhonderd jaar in 1937 gesluit. Geheime bakteriologiese ondersoeke het in 1947 begin, en die eiland was vir 'n lang tydperk nie toeganklik vir die publiek nie. In 1984 is Grosse-Île tot nasionale monument verklaar en staan nou oop vir besoekers. Die ou lasaret van 1847 en 'n monument ter ere van die lasaret-artse, wat in 1853 opgerig is, getuig vandag nog van die tragiese gebeurtenisse op die eiland.



</doc>
<doc id="18560" url="https://af.wikipedia.org/wiki?curid=18560" title="Joachim van Plettenberg">
Joachim van Plettenberg

Joachim Ammena van Plettenberg (8 Maart 1739, Leeuwarden, Nederland – 18 Augustus 1793, Zwolle, Nederland) was die goewerneur van die Kaap de Goede Hoop van 11 Augustus 1771 tot 14 Februarie 1785. Hy het Ryk Tulbagh opgevolg as waarnemende goewerneur na dié se afsterwe. Op 18 Mei 1774 is hy permanent aangestel in die posisie.

Van Plettenberg is in 1739 in Leeuwarden, die hoofstad van Friesland in Nederland gebore. Hy kom uit 'n aristokratiese familie en sy ouers was stoere Oranje-manne. Sy vader was 'n kolonel in die sterk Oranje-garnisoen wat in Leeuwarden onderhou is. Na voltooiing van sy skoolopleiding het hy gaan studeer en 'n graad in regte ontvang en is hy tot die State-Generaal verkies. Sy eerste amptelike pos was in Batavia waar hy regsondervinding opgedoen het as 'n junior regsoffisier of adjunk-fiskaal vit twee jaar van 1765. Op 28-jarige ouderdom is hy in 1767 aangestel as die eerste onafhanklike fiskaal in Kaapstad.

In 1774 word hy in waarnemende hoedanigheid as goewerneur aangestel toe goewerneur Tulbagh te sterwe kom. Op 18 Mei 1774 is hy permanent aangestel in die posisie. Tydens sy ampstermyn het hy 'n drie maande lange reis onderneem waarin hy al 47 buiteposte in die Kaapkolonie besoek het. Tydens die reis kom hy op 5 November 1778 op Plettenbergbaai aan en op 6 November rig hy die historiese bakenklip van die VOC, wat as die Van Plettenbergbaken bekend staan op. Die heldedaad van Wolraad Woltemade het tydens sy ampstermyn plaasgevind.

Van Plettenberg is na 'n reeks petisies van die Kaapbewoners in 1785 eervol uit sy pos ontslaan. Hy keer na sy vaderland terug en is by Huis Windesheim in Zwolle oorlede in 1793.

Plettenbergbaai is deur homself vernoem.

Die grensbepalings wat deur Tulbagh en sy voorgangers gemaak is, kon weens die gebrek aan beheer oor die lang afstande nie gehandhaaf word nie. Die veeboere het steeds verder ooswaarts getrek op soek na beter weiveld. Reeds in 1772 het die bestuur aan die Kaap die regulasies van die VOC veronagsaam en leenplase aan die oostekant van die Gamtoosrivier (die oosgrens) uitgereik. 

Die optrede was die gevolg van 'n droogte wat die boere verplig het om te verskuif. In 1775 het die Politieke Raad die Boesmans- en die Visrivier as die oosgrens van die Kaap vasgestel. Ten einde die binneland en die boere beter te leer ken, het Van Plettenberg in September 1778 op ŉ reis na die grensdistrikte vertrek. Tydens die reis het hy die grense van die Kaap opnuut bepaal. Met die hulp van kaptein Robert Gordon, wat Xhosa goed gepraat het, het hy 'n paar Xhosakapteins ontmoet en met hulle ooreengekom dat die Visrivier as die oosgrens beskou sou word. 

Die kapteins het onderneem om hulle na die oostekant van die Visrivier terug te trek sodra hulle hul oes ingesamel het. Van Plettenberg en Gordon het egter nie beset dat die kapteins met wie hulle onderhandel het, ondergeskikte kapteins was nie en dat hulle nie bevoeg was om ooreenkomste namens die Xhosa-volk aan te gaan nie. Die Xhosas het in groot getalle duskant die Visrivier bly woon en in 1779 het die gespanne betrekkinge tussen hulle en die veeboere breekpunt bereik met die uitbreek van die Eerste Grensoorlog. Die oorlog is eers in 1781 beëindig. 

Die bestuur aan die Kaap, waarin die vryburgers feitlik geen se gehad het nie, het tydens die VOC se hele bewindstydperk weinig verander. Die vryburgers se eie inisiatief is ook op ekonomiese en handelsgebied sterk aan bande gelê deur die merkantilistiese beleid, waarvan die VOC nooit afgewyk het nie. Die Kaap is beskou as 'n besitting waaruit maksimale wins gehaal moes word. Die burgers is verbied om buite die Kaap handel te dryf en moes met die beperkte mark in die Kaap as enigste afsetgebied tevrede wees. 

Produkte kon slegs met die VOC as tussenganger in- en uitgevoer word. Die monopoliestelsel het meegebring dat toestande aan die Kaap aan die einde van die 18e eeu dieselfde was as in die tyd van W.A. van der Stel. Amptenare en uitgetrede amptenare het hulle ten koste van die vryburgers verryk. Hulle het hul bevoorregte posisies misbruik om vir hulself 'n voorkeurhandel op te bou, dikwels ten koste van die VOC se eie belange, en hulle het die Kaapse samelewing ook op maatskaplike en kulturele gebied oorheers. 

Om die ekonomiese toestande aan die Kaap te verander, was dit vir die burgers nodig om groter politieke regte te verkry. Hulle strewe na 'n meer demokratiese bestuursvorm is gestimuleer deur die revolusionêre denkbeelde van die skrywers van die Verligting (onder andere Jean-Jacques Rousseau en Charles Montesquieu), asook deur die voorbeeld van die Noord-Amerikaanse kolonies, wat 'n lang stryd met Brittanje aangeknoop en uiteindelik teen die moederland oorlog gemaak het (1776). 

Naamlose geskrifte wat daarop gemik was om 'n politieke bewussyn by die Kaapse burgers te kweek, was in 1778 reeds in om loop. Die burgers wat hulle vir meer politieke regte beywer het, het hulle die Kaapse Patriotte genoem, na aanleiding van die Patriotparty in Nederland, wat teen die stadhouer, prins Willem V, se Britsgesinde Oranjeparty gekant-was en 'n bondgenootskap met Frankryk voorgestaan het. In Mei 1779 het die Kaapse Patriotte 'n afvaardiging bestaande uit Jacobus van Reenen, Barend Artoys, Nicolaas Heyns en Tieleman Roos met 'n versoekskrif na Nederland gestuur. 

Die versoekskrif, wat deur 404 Kaapse burgers onderteken is, is in Oktober 1779 aan die Here XVII voorgelê en het uit 4 hoofdele bestaan. In die eerste deel is die moeilike omstandighede van die burgers aan die Kaap uiteengesit, met besondere klem op die beperkte mark, die lae pryse en die onregverdige mededinging deur die amptenare. In die tweede deel is op die amptenare se wanpraktyke gewys. Die derde deel het die Patriotte se politieke eise bevat: hulle het byvoorbeeld groter verteenwoordiging in die Politieke Raad en die Raad van Justisie gevra, aangedring op vrye verkiesings van die burgerkolleges, die reg om na Nederland te appelleer en nie na Batavia nie, en dat lede van die Politieke Raad nie ook sitting in die Raad van Justisie mag hê nie (dit wil sê skeiding van die regspleging). 

Hulle het beswaar gemaak teen die amptenare se willekeurige optrede teen die burgers en versoek dat die VOC-wette gepubliseer word. Die vierde deel van die petisie het ekonomiese versoeke bevat. Die burgers het gevra dat die amptenare verbied word om grond te besit, dat die boere toegelaat word om regstreeks met die skepe handel te dryf en ook toegelaat word om hul eie skepe toe te rus, dat geen nuwe belastings gehef word nie en dat meer skole en kerke op die platteland opgerig word. 

Hulle het ook versoek dat amptenare wat uit die diens van die VOC tree, verplig word om hulle na 6 weke as 'n vryburger te registreer en die pligte van 'n vryburger te aanvaar. Die Here XVII het gesloer met sy reaksie op die versoekskrif en Van Plettenberg het sy bedanking ingedien. Weens die uitbreek van die Vierde See-oorlog teen Brittanje (1780) is hy egter versoek om langer aan te bly. In sy skriftelike verweer teen die aantygings van die Kaapse Patriotte het hy beweer dat die meerderheid van die Kaapse burgers tevrede was met die toedrag van sake en hy het daarop gewys dat die Kaap nie kwynend was, soos wat deur die Patriotte beweer is nie. 

Die Vierde See-oorlog, wat eintlik 'n onderdeel was van die Amerikaanse Vryheidsoorlog waarin Nederland saam met Frankryk die Amerikaanse kolonies teen Brittanje gesteun het, het inderdaad ŉ tydperk van voorspoed vir die Kaap ingelui. Die Kaap was van groot strategiese belang en uit vrees vir ŉ Britse aanval is 'n Franse vloot onder admiraal Pierre Andre de Suffren gestuur om die Kaap te verdedig (1781). De Suffren het net 3 maande aan die Kaap vertoef, maar het met sy vertrek 'n groot garnisoen agtergelaat, wat tot in 1784 in die Kaap gebly het. 

Die teenwoordigheid van die Franse soldate het 'n groot oplewing in die mark teweeggebring en ŉ ongekende welvaart aan die Kaap besorg. Die groter afset en die baie papiergeld wat in omloop was, het die burgers daartoe in staat gestel om baie Franse produkte en weeldeartikels te koop. Die lewe aan die Kaap was so swierig dat die Kaap spottenderwys "Klein Parys" genoem is. Die Patriotte het nogtans hulle stryd voortgesit en in April 1782 ŉ sogenaamde Nadere Memorie opgestel wat aan die Here XVII gestuur is. 

Die Here XVII het eers in 1783 op die eerste klagskrif gereageer. Amptenare is weereens verbied om grond te besit of te huur en die burgers het gelyke verteenwoordiging met die amptenare in die Raad van Justisie verkry. Die gehate amp van fiskaal is egter nie afgeskaf nie en die sekunde het die voorsitter van die Raad van Justisie gebly. In 1785, nadat Van Plettenberg reeds die Kaap verlaat het, is verdere versoekskrifte voorgelê, maar die keer aan die State-Generaal. 

In die daaropvolgende jaar is 'n afvaardiging onder leiding van M.A. Bergh, die gewese landdros van Stellenbosch, na Nederland gestuur om die burgers se saak by die State-Generaal te bepleit. Die State-Generaal wou hom nie in die VOC se sake inmeng nie, en al wat die Patriotte bereik het, was die tydelike afskaffing van die amp van fiskaal. Van Plettenberg het sy amp as goewerneurvan die Kaap op 14 Februarie 1785 neergelê en is opgevolg deur C.J. van de Graaff. Hy het na Nederland teruggekeer, waar hy op 18 Augustus 1793 oorlede is.




</doc>
<doc id="18573" url="https://af.wikipedia.org/wiki?curid=18573" title="Hendrik Swellengrebel">
Hendrik Swellengrebel

Hendrik Swellengrebel (Kaapstad, 20 September 1700 – Utrecht, 26 Desember 1760) was die eerste en enigste VOC-goewerneur van die Kaapkolonie wat plaaslik gebore is.

Swellengrebel was die oudste seun van Johanna Cruse (5 Februarie 1682, Kaapstad – 19 Mei 1713, Kaapstad) en Johannes Swellengrebel (geb. 17 Mei 1671, Moskou, Rusland). Hy het twee broers, Hieronimus en Johannes Balthasar, en twee susters, Elisabeth en Johanna Catharina gehad. Hy is op 15 Julie 1727 in die Kaap met Helena Wilhelmina ten Damme getroud.

Swellengrebel was goewerneur van 1739 tot 1750. Die dorp Swellendam in die Wes-Kaap is na hom en sy vrou, Helena Wilhelmina ten Damme (1706–1746) genoem. Swellengrebel en Helena Wilhelmina het drie dogters, Johanna, Helena, en Claudia Constantia (geb. 1739), en 'n seun, Ertman Balthasar (geb. 1742), gehad. Tydens die terugreis vanaf die Kaap na Texel hou die twee oudste dogters 'n dagboek wat sover bekend die enigste dagboek van 'n reis tussen die Kaap en Nederland was ten tye van de VOC (1602–1795) wat deur vroue geskryf is en bewaar is gebly het. Ná Helena Wilhelmina ten Damme se aftwerwe op redelik jong ouderdom, is Swellengrebel ná sy verhuising na Nederland weer getroud, met Helena van Ruyven.

In 1750 is hy as goewerneur opgevolg deur Ryk Tulbagh, wat getroud was met Hendrik se suster Elizabeth. Nog 'n suster, Johanna, was getroud met ds. Fanciscus le Seuer, Kaapse predikant van 1729 tot 1746.




</doc>
<doc id="18576" url="https://af.wikipedia.org/wiki?curid=18576" title="George W. Bush">
George W. Bush

George Walker Bush (gebore op 6 Julie 1946) was die 43ste president van die Verenigde State, wat vir die eerste keer op 20 Januarie 2001 en vir sy tweede ampstermyn op 20 Januarie 2005 ingehuldig is. Hy is die seun van oudpres. George H.W. Bush.

Bush is vir die eerste keer in 2000 verkies, met een van die kleinste en mees omstrede voorspronge in die Amerikaanse geskiedenis. Ná 'n maand se hertelling van stembriewe en die betwistings van die verkiesingsuitslae in Florida se geregshowe het die Amerikaanse Hooggeregshof uiteindelik George W. Bush as wenner van die presidentsverkiesing verklaar.

Ag maande ná Bush se inhuldiging as President van die Verenigde State in 2001 het negentien kapers, wat by die terreurorganisasie Al-Kaïda betrokke was, die terreuraanvalle van 11 September 2001 uitgevoer. Bush het in reaksie hierop 'n oorlog teen terrorisme verklaar, wat later dié sentrale kwessie van sy presidentskap geword het. Teen die begin van Oktober 2001 het hy die bevel vir die Amerikaanse inval in Afghanistan gegee om sodoende die Taliban-régime omver te gooi en al-Qaeda te probeer vernietig.

In Maart 2003 het Bush die bevel vir die inval in Irak gegee, nadat hy verklaar het dat Irak die bepalings van Resolusie 1441 van die Verenigde Nasies se Veiligheidsraad aangaande Irak se wapens van massavernietiging nie nagekom het nie. Ná die inval in Irak het Bush sy beleid van demokratisering van die Midde-Ooste bekragtig, wat vir die eerste keer in Afghanistan en Irak toegepas is.

In 2004 het hy in sy tweede verkiesingsveldtog getrek as self-verklaarde "oorlogspresident" en uiteindelik teen die Demokratiese Senator John Kerry gewen. Die verkiesingsveldtog se belangrikste temas was – naas morele waardes en ekonomiese vraagstukke – President Bush se handhawing van die "oorlog teen terrorisme" en die oorlog in Irak.

Kwessies rondom die "oorlog teen terrorisme", Irak, die Amerikaanse gevangenekamp Guantanamobaai op die eiland Kuba, die marteling en misbruik van gevangenes in die Irakse gevangenis Abu Ghraib het net soos die geheimediens NSA se praktyke en federale noodhulpmaatreëls in verband met die Orkaan Katrina omstrede onderwerpe gedurende sy tweede ampstermyn geword.

Bush is as die eersteling-seun van George H.W. Bush en sy vrou Barbara Bush in New Haven (Connecticut) gebore. Sy vaderlike voorouers was afkomstig uit Somerset in die West Country (Engeland) en het in die 17de eeu na Amerika geëmigreer. Bush se ouers het van Connecticut na Texas verhuis toe hy twee jaar oud was. Hy is met sy drie broers Jeb, Neil en Marvin en sy suster Dorothy in Midland en Houston opgevoed. Sy tweede jonger suster, Robin, is in 1953 op die ouderdom van drie aan leukemie oorlede. Bush se oupa Prescott Bush was 'n Senator van Connecticut, en sy vader het tussen 1989 en 1993 as President van die VSA gedien.

Bush het by die Phillips Academy in Andover (Massachusetts) skoolgegaan en is net soos sy vader ook deur die Yale-universiteit aanvaar, waar hy in 1968 'n B.A.-graad in Geskiedenis behaal het. Hy het tegelykertyd aan 'n aantal Republikeinse verkiesingsveldtogte deelgeneem, waaronder ook dié van sy vader as senatorskandidaat in Texas in die jare 1964 en 1970. As 'n "college senior" het Bush lid geword van die geheime vereniging Skull and Bones. Bush was, volgens sy eie beskrywing, 'n middelmatige student.
In Mei 1968 is Bush op die hoogtepunt van die Viëtnamoorlog deur die lugeenheid van die Texaanse Nasionale Wag aanvaar en het ná sy opleiding diens in Houston gedoen. Tydens sy politieke loopbaan is die toedeling en duur van Bush se diensplig herhaaldelik gekritiseer. Daar word beweer dat Bush weens die politieke pos van sy vader 'n voorkeurbehandeling geniet en sy dienspligte onreëlmatig uitgevoer het. Bush het in 1972 vir 'n verplasing na die lugeenheid van Alabama se Nasionale Wag gevra om aan die verkiesingsveldtog van 'n plaaslike Republikeinse senatorskandidaat deel te neem en in 1974 verlof gekry om sy diensplig van ses jaar met ses maande te verkort sodat hy sy studies aan die Harvard Business School betyds kon begin. Hy is toegelaat om sy militêre loopbaan nogtans op 'n eervolle manier te beëindig.
'n Aantal verslae aangaande dwelmmisbruik en ander wanordelike gedrag dateer uit hierdie tydperk. Bush het erken dat hy gedurende daardie jare "te veel" gedrink het en dié periode van sy lewe as die "nomadiese" tydperk van sy "onverantwoordelike jeug" genoem. Op 4 September 1976 is Bush op 30-jarige leeftyd in hegtenis geneem nadat hy in die buurt van die Bush-gesin se somerhuis in Kennebunkport (Maine) dronk bestuur het. Hy het skuldig gepleit, is 'n geldboete van VSA-$ 150 opgelê en sy bestuurderslisensie is tot by die jaar 1978 ingetrek in Maine.

Nadat hy 'n meestersgraad in bedryfsbestuur aan die Harvard-universiteit behaal het (hy is die enigste President van die VSA met 'n MBA-graad), het Bush sy loopbaan in die Texaanse olienywerheid begin. In 1977 is hy deur vriende aan Laura Welch, 'n onderwyseres en bibliotekaresse, bekendgestel. Drie maande later het hy met Laura getrou, en die egpaar het hulle in Midland gevestig. Hulle tweelingdogters, Jenna en Barbara, is in 1981 gebore.

In 1978 is Bush in Texas se 19de Kongres-kiesdistrik as Republikeinse kandidaat vir die Huis van Verteenwoordigers genomineer en het gedurende sy verkiesingsveldtog die klemtoon op sy groot ervaring in die energiebedryf en sy konserwatiewe waardes gelê. Hy is uiteindelik deur die Demokratiese kandidaat Kent Hance met 'n meerderheid van 6 000 van die uitgebragte stemme verslaan, nadat die meeste kiesers Hance se eie konserwatiewe standpunte, sy afkeuring van strenger wapenbeheer en sy nouer verbondenheid met die landelike Texas gewaardeer het. Hance het later na die Republikeinse Party oorgeloop en Bush se verkiesingsveldtog as goewerneurskandidaat met 'n donasie gesteun.

Bush het sy loopbaan in die plaaslike olienywerheid voortgesit, wat in die 1980's as gevolg van 'n skerp prysdaling in moeilikhede beland het. Omtrent 1986 het Bush 'n geheelonthouer geword, Christelike filosofie begin studeer en begin om aan kerklike en gemeenskapsstudiegroepe deel te neem. Volgens sy eie woorde het Bush ná 'n persoonlike ontmoeting en gesprek met Eerwaarde Billy Graham 'n wedergebore Christen geword.

In 1988 het Bush met sy gesin na Washington, D.C. verhuis om die presidensiële verkiesingsveldtog van sy vader te ondersteun. Saam met sy kollegas Lee Atwater en Doug Wead was hy by die ontwikkeling en koördinering van 'n politieke strategie betrokke, wat veral op konserwatiewe en evangeliese Christene gemik was, aangesien hulle as die beslissende faktor vir die nominasie en verkiesing beskou is.

Ná sy terugkeer na Texas het hy in April 1989 'n aandeel in die konsessiesaak van die Texas Rangers-bofbalspan gekoop en vyf jaar lank as besturende vennoot gedien. Later het hy sy aandeel van oorspronklik VSA-$ 800 000 vir meer as $ 15 miljoen verkoop.

In 1994 is Bush as die Republikeine se goewerneurskandidaat vir Texas genomineer, ten spyte van sy gebrek aan politieke ervaring en die gewildheid van die destydse Demokratiese goewerneur Ann Richards, wat as algehele gunsteling van die kiesers in Texas beskou is.

Bush se verkiesingsveldtog is deur 'n aantal eersterangse politieke raadgewers gekoördineer en het veral goewerneur Ann Richards se swak rekord van handhawing van wet en orde, haar politieke benoemings en haar steun vir liberale politieke eise aangespreek. Bush het van homself 'n positiewe beeld geskep met onderwerpe soos "persoonlike verantwoordelikheid" en "morele leierskap" en het 'n aantal belangrike vraagstukke soos onderwys, misdaad, deregulering van die ekonomie en hervorming van die regstelsel aangespreek. Sy veldtog is gekritiseer vir die manier waarop Ann Richards neergehaal is, maar desondanks het Bush se gewildheid as gevolg van sy indrukwekkende debatsvoering toegeneem. Uiteindelik het hy Richards met 52 persent van die uitgebragte stemme geklop.

As goewerneur het Bush met sukses wetgewing ingedien waardeur die regstelsel hervorm is, die befondsing van onderwys verhoog, hoër standaarde in Texas se skole daargestel en die kriminele regstelsel hervorm is. Onder sy leierskap het Texas 152 gevangenes tereggestel – meer as onder enige ander goewerneur in die moderne geskiedenis van Amerika. Kritiese stemme soos Helen Prejean het egter geredeneer dat Bush nie ernstig was om aansoeke om grasieverlening te oorweeg nie.

Skoolbefondsing is destyds deur die politici en media as 'n politiek gevoelige saak beskou. Die deelstaat Texas het sy onderwysstelsel deur eiendomsbelasting gefinansieer. Bush het gepoog om die hoë belastingtariewe ten gunste van huiseienaars te verlaag en gelyktydig die algemene befondsing van onderwys te verhoog en nuwe belasting op maatskappye in te voer. Maar hy het sterk opposisie van sy eie party en die privaatsektor gekry. Nadat geen konsensus oor hierdie saak bereik is nie, het Bush 'n oorskot op die begroting gebruik om 'n belastingverlaging van VSA-$ 2 miljard toe te staan – die hoogste in Texas se geskiedenis. Hierdie besluit het sy openbare beeld van 'n fiskalies konserwatiewe politikus en beskermer van besigheidsbelange gevestig.

Bush het ook 'n pioniersrol by die instelling van godsdiensgebaseerde welsynsprogramme gespeel en die regering se steun en befondsing van nie-staatlike, godsdienstige organisasies verhoog, wat sosiale dienste soos opvoeding en onderwys, voorkoming van dwelm- en drankmisbruik en vermindering van huislike geweld verskaf. Goewerneur Bush het op 17 April 2000 'n memorandum geteken waarmee 10 Junie in Texas tot "Jesus-dag" verklaar en alle Texaners aangespoor is om hulp aan noodlydendes te verleen.

Alhoewel Bush vir sy skending van die konstitusionele skeiding van staat en kerk (""Congress shall make no law respecting an establishment of religion, or prohibiting the free exercise thereof..."") gekritiseer is, het die meeste Texaners, veral godsdienstige en sosiaal-konserwatiewes, sy inisiatief gesteun.

In 1998 het Bush 'n beslissende oorwinning in die goewerneursverkiesing behaal met naastenby 69 persent van die uitgebragte stemme en sodoende die eerste Texaanse goewerneur geword wat vir twee opeenvolgende ampstermyne van vier jaar elk verkies is (voor 1975 was die goewerneur se ampstermyn net twee jaar).

Tydens sy verkiesingsveldtog het Bush homself as 'n "medelydende konserwatiewe" (""compassionate conservative"") voorgedoen – volgens 'n nuwe politieke term, wat deur die onafhanklike televisiepersoonlikheid en kommentator Michael Savage gemunt is – en belowe dat hy die "eer en waardigheid van die Wit Huis" sou herstel.

Bush se verkiesingsveldtog is deur 'n aantal politieke vennote uit Texas beheer, en hy is deur 'n meerderheid van Republikeinse verteenwoordigers in die parlemente van 38 deelstate ondersteun. Maar nadat Bush die koukus in Iowa gewen het, het Senator John McCain uit Arizona 'n verrassende oorwinning in die voorverkiesing van New Hampshire behaal. Bush is onder meer gekritiseer vir die besoek wat hy by die omstrede Bob Jones-universiteit afgelê het, 'n instelling wat vir sy anti-Katolieke houding en sy verbod op gemengde verhoudings bekend gestaan het.

Maar Bush het vervolgens daarin geslaag om die voorverkiesing in Suid-Carolina te win, en McCain het sy momentum begin verloor. Nogtans het hy die voorverkiesing in Michigan gewen. Met sy kritiek op Pat Robertson en Jerry Falwell net voor die verkiesing in Virginië het McCain egter godsdienstige konserwatiewes woedend gemaak. Bush het in Virginië en 'n week later op "Super-Dinsdag" in nege van dertien voorverkiesings gewen en sodoende sy nominasie as Republikeinse kandidaat verseker. In 'n televisiedebat op 13 Desember 1999 in Des Moines (Iowa) het Bush in teenstelling met die ander kandidate nie 'n politieke figuur as sy voorbeeld genoem nie, maar Jesus Christus. Bush se gewildheid onder godsdienstige kiesers is as een van die beslissende faktore in die verkiesingsveldtog aangevoer. Weeklikse kerkgangers het volgens 'n Gallup-meningsopname in die 2000-verkiesing met 56 persent vir Bush gestem (en in die 2004-verkiesing selfs met 63 persent).

Bush het Dick Cheney, 'n voormalige lid van die Huis van Verteenwoordigers en Minister van Verdediging as sy visepresidentskandidaat of "running mate" gekies, en sy veldtog is deur prominente Republikeine soos Donald Rumsfeld en Colin Powell ondersteun, wat as raadgewers oor kwessies in verband met nasionale veiligheid en buitelandse betrekkinge gefungeer het. Terwyl Bush sy suksesvolle beleid as goewerneur van Texas beklemtoon het, het hy in sy veldtog die Demokratiese presidentskandidaat en destydse visepresident Al Gore veral vanweë die Demokratiese beleid ten opsigte van wapenbeheer en belasting aangeval. Bush het ook Gore se steun vir die Kyoto-protokol gekritiseer (alhoewel die Senaat in 1998 met 95 teen 0 stemme die Amerikaanse deelname aan die protokol verwerp het) en gelyktydig op die agteruitgang van nywerhede in die Midweste, soos byvoorbeeld in Wes-Virginië, en die daarmee gepaardgaande ekonomiese en sosiale vraagstukke gewys.

Op die verkiesingsdag (7 November 2000) het Bush 'n aantal sleutelstate in die Midweste gewen, soos byvoorbeeld Ohio, Missouri en Arkansas. Hy het ook 'n oorwinning in Gore se tuisstaat Tennessee, in New Hampshire en in die voormalige Demokratiese vesting Wes-Virginië behaal. Die televisienetwerke het aanvanklik Gore as die wenner in die deelstaat Florida verklaar, maar moes hierdie aankondiging later herroep en uiteindelik Bush tot wenner in sowel Florida asook op nasionale vlak verklaar. Aangesien Bush Florida net naelskraap gewen het, was daar sprake van onreëlmatighede by die stemtelling. Volgens Florida se wetgewing het 'n tweede telling ten opsigte van stemmasjiene plaasgevind. Bush se voorsprong het kleiner geword, maar hy was nogtans die wenner. Die Hooggeregshof van Florida het op 8 Desember bepaal dat distrikte met moontlike onreëlmatighede per hand hertel moes word.

Die Hooggeregshof van die Verenigde State het hierdie beslissing egter op 9 Desember herroep en die sodoende 'n einde aan hierdie hertelling van stemme gemaak. Die hertelling van stemmasjiene het getoon dat Bush die deelstaat Florida met 'n meerderheid van 537 van die totale ses miljoen stemme gewen het – dit was die dertigste deelstaat waar Bush 'n oorwinning behaal het. Alhoewel Bush op nasionale vlak 'n halfmiljoen stemme minder as Gore gekry het, het hy nogtans 271 stemme in die presidensiële kieskollege behaal – teenoor Gore se 266. Dit het van George W. Bush die eerste president sedert Benjamin Harrison in 1888 gemaak, wat nie deur 'n meerderheid van die kiesers verkies is nie.

Bush het Andrew Card as die stafhoof van die Wit Huis, Karl Rove as sy politieke raadgewer en Karen Hughes as direkteur van kommunikasie in die Wit Huis benoem. Colin Powell is benoem as Minister van Buitelandse Sake, Paul O'Neill as Minister van Finansies en Donald Rumsfeld as Minister van Verdediging.

Sy benoeming van die vroeëre Senator John Ashcroft as Prokureur-Generaal het skerp kritiek van Demokrate uitgelok, aangesien Ashcroft gekant was teen aborsie in die Verenigde State en verregse standpunte ten opsigte van burgerregte vir lesbiese en gay Amerikaners en die doodstraf ingeneem het.

Bush se voorneme om vir 'n tweede ampstermyn te dien is in die Republikeinse Party wyd gesteun, en geen ander Republikeinse kandidaat het hom in die voorverkiesing uitgedaag nie. Bush het Kenneth Mehlman as bestuurder van sy verkiesingsveldtog benoem, terwyl die politieke strategie deur Karl Rove uitgewerk is. Bush het hom in sy agenda vir 2004 verbind tot die oorloë in Irak en Afghanistan, 'n hernuwing van die "USA PATRIOT"-wet, die permanente deurvoering van die belastingverlagings van die jare 2001 en 2003, die halvering van die begrotingstekort, die bevordering van onderwys, asook hervormings ten opsigte van die regstelsel, die VSA se Sosiale Sekerheid en nasionale belasting.

Vir Bush se verkiesingsveldtog is landswyd gebruik gemaak van televisie- en radioadvertensies teen Demokratiese kandidate, waaronder Bush se hoofteenstander, Senator John Kerry uit Massachusetts. Kerry en ander Demokrate het Bush oor die oorlogvoering in Irak, die toepassing van die "USA PATRIOT"-wet en sy beweerde onvermoë om ekonomiese groei en die skepping van nuwe werkgeleenthede te bevorder aangeval, maar ook Bush se diensplig in die Nasionale Garde het geblyk om baie omstrede te wees. In Bush se veldtog is Kerry as 'n egte Amerikaanse liberaal beskrywe, wat belastingtariewe sou verhoog en die regering vergroot. Bush se veldtog het ook herhaaldelik Kerry se beweerde weersprekende verklarings ten opsigte van die oorlog in Irak gekritiseer en beweer dat Kerry nie oor die deursettingsvermoë en visie sou beskik om 'n oorwinning in die oorlog teen terrorisme te behaal. Bush het 31 van 50 deelstate en altesame 286 stemme in die VSA se kieskollege gewen.

Met sy oorwinning in die 2004-verkiesing was Bush die eerste presidentskandidaat in sestien jaar wat met 'n absolute meerderheid van uitgebragte stemme gewen het (sedert sy vader se verkiesing in 1986).

Nadat die Senaat ny sy toestemming tot die benoeming van die omstrede John R. Bolton as die VSA se ambassadeur by die Verenigde Nasies verleen het nie, het Bush hom tydens die Senaat se reses in Augustus 2005 aangestel. Die leier van die Demokratiese opposisie in die Senaat, Harry Reid, het hierdie optrede as 'n misbruik van die president se gesag gekritiseer.

In 2001 het Bush belastingkortings van meer as VSA-$ 1 300 miljard voorgestel. Bush en sy raadgewers het geargumenteer dat begrotingsfondse, wat deur die federale regering nie bestee kon word nie, aan belastingbetalers teruggebetaal moet word. Weens die sterk opposisie in die Kongres en waarskuwings deur die voorsitter van die Amerikaanse Federale Reserwebank, Alan Greenspan, dat daar 'n risiko van ressesie in die VSA was, het Bush die Amerikaanse publiek met 'n groot aantal publieke toesprake probeer oortuig dat die voorgestelde belastingkortings die ekonomie sou stimuleer en nuwe werkgeleenthede sou skep. En uiteindelik het vyf Demokratiese verteenwoordigers saam met die Republikeine ten gunste van die kortings gestem, wat tot die grootstes in die geskiedenis van die VSA behoort.

Werkloosheidsyfers het onder die Bush-regering hul hoogtepunt van 6,2 persent in Junie 2003 bereik en later tot net 4,4 persent gedaal. Die ekonomie het baie goed presteer, die Amerikaanse aandele-indeks "Dow Jones Industrial Average" het nuwe rekordvlakke bereik, en ook die bruto geografiese produk (BGP) het bestendige groei aangeteken. Kritiese stemme verwys egter op die feit dat veral welgesteldes voordeel uit die ekonomiese groei getrek het, terwyl die meerderheid van middelklas- en onderklasburgers niks by Bush se ekonomiese beleid gebaat het nie.

Kort nadat Bush in 2001 die presidentskap van die VSA oorgeneem het, het hy die land se steun vir die Kyoto-protokol onttrek. Dié wysiging van die Verenigde Nasies se Konvensie oor Klimaatverandering het gebiedende bepalings vir die vermindering van kweekhuisgasse (veral koolstofdioksied, wat by die verbranding van fossielbrandstowwe vrygestel word) vasgelê. Bush het beweer dat daar nog onsekerhede met die wetenskaplike ondersoek van klimaatverandering bestaan, veral in hoeverre menslike aktiwiteite werklik verantwoordelik is vir globale verwarming. Die president het ook op bekommernis oor die negatiewe gevolge verwys; wat die ooreenkoms moontlik vir die Amerikaanse ekonomie sou inhou, en die feit dat die Volksrepubliek China en Indië nog nie die verdrag onderteken het nie.

Die Bush-administrasie se houding aangaande globale verwarming het tydens sy presidentskap veral in wetenskaplike en ekologiese kringe omstrede gebly. In sy "Staat van die Unie"-toespraak van die jaar 2007 het die president sy voorneme bevestig om die VSA minder afhanklik van buitelandse olie-invoere te maak. Die verbruik van fossielbrandstof sou verminder en die produksie van alternatiewe brandstowwe verhoog word.

Op 11 September 2001, agt maande ná President Bush se inhuldiging, het negentien terroriste (waarvan vyftien uit Saoedi-Arabië, twee uit die Verenigde Arabiese Emirate en een elk uit onderskeidelik Egipte en Libanon) in opdrag van Osama bin Laden se Islamitiese terreurnetwerk Al-Kaïda terreuraanvalle op die Verenigde State uitgevoer. Vier Amerikaanse passasiersvliegtuie is gekaap, waarvan die terroriste twee in die New Yorkse Wêreldhandelsentrum en een in die Pentagon in Washington, D.C. vasgevlieg het. 'n Vierde straler, wat blykbaar ook op pad na Washington was, het in 'n veld in Pennsilvanië neergestort, nadat passasiers die ontvoerders aan boord oorweldig het. Byna 3 000 mense het hulle lewens as gevolg van die aanvalle verloor, waarby die ineenstorting van die Wêreldhandelsentrum-wolkekrabbers die meeste slagoffers geëis het.

Die aanvalle van 11 September was 'n belangrike keerpunt in Bush se presidentskap. Nog dieselfde aand het hy in 'n toespraak uit die Withuis se "Oval Office" sterk reaksie aangekondig, maar tegelykertyd die Amerikaners opgeroep om as 'n nasie saam te staan en bystand aan die families van slagoffers te verleen. Op 14 September het President Bush 'n besoek aan die bouvalle van die Wêreldhandelsentrum afgelê en New York se burgemeester Rudy Giuliani ontmoet.

Op 20 September het Bush Osama Bin Laden en Al-Kaïda in 'n toespraak skerp veroordeel en 'n ultimatum aan die Taliban-régime in Afghanistan gerig om die terroriste aan die VSA te oorhandig.

President Bush het 'n globale oorlog teen terrorisme verklaar en – nadat die Taliban-heersers nie sy eis nagekom het nie – die bevel vir die aanval op Afghanistan gegee, om sodoende die Taliban-régime omver te werp.

Die Bush-administrasie het die Amerikaanse steun vir 'n aantal internasionale ooreenkomste onttrek, waaronder ook die Verdrag op Anti-ballistiese Missiele (ABM) met Rusland en het 'n veiligheids- en verdedigingsbeleid gevolg, wat op ABM gesteun het en deur die ABM-verdrag belemmer is. Die kongres het hierdie beleid nooit goedgekeur nie. Bush het ook die Amerikaanse steun vir die verdediging van die demokratiese Republiek China (Taiwan) bekragtig en militêre intervensies in Haïti en Liberië gemagtig om Amerikaanse belange te beskerm. Ten opsigte van die konflik tussen Israel en die Palestyne het Bush 'n beleid van nie-inmenging gevolg en die Palestynse leier Jassir Arafat se steun vir geweld en militante groepe veroordeel. Hy was nogtans die eerste Amerikaanse president wat die sogenaamde twee-state-oplossing vir die konflik goedgekeur en die stigting van 'n onafhanklike Palestynse staat naas Israel voorgestel het. Bush het gesprekke tussen die Eerste Ministers van Israel en die Palestynse Outonome Gebiede, Ariel Sharon en Mahmoed Abbas, aangemoedig. Hy het Jassir Arafat egter steeds geboikot. Bush het ook Sharon se plan van eensydige onttrekking en die eerste demokratiese verkiesings in Palestina ná Arafat se dood goedgekeur.

Teen die begin van sy tweede ampstermyn het Bush die klemtoon op die verbetering van die gespanne betrekkinge met Europese lande gelê. Hy het sy langjarige raadgewer Karen Hughes as die koördineerder van 'n wêreldwye skakelveldtog benoem, wat die VSA se beeld in die buiteland sou verbeter. Die VSA se ontwikkelingshulp is aansienlik verhoog en was nou veral op die bevordering van demokrasie en menseregte gefokusseer.

Die betrekkinge met Duitsland en Kanada het ná die oorwinning van konserwatiewe partye in dié twee lande se verkiesings verbeter. Baie politieke ontleders het aangevoer dat Bush se politieke agenda teen die middel van sy tweede ampstermyn geleidelik wegbeweeg het van die bevordering van vryheid en demokrasie, soos geblyk het uit die VSA se beleid teenoor die olieryke vroeëre Sowjetrepublieke in Sentraal-Asië.

Vroeg in 2003 het President Bush die Irakse régime gewaarsku dat hulle óf bewyse sou moet lewer dat hulle nie oor massavernietigingswapens beskik nie, óf ontwapening in die gesig sou staar. Gelyktydig het Bush hom daarvoor beywer om 'n einde te maak aan die Verenigde Nasies se wapeninspeksies in Irak en die gebruik van militêre geweld bepleit, nadat die Irakse leier Saddam Hoessein sy kat-en-muis-spelletjies met die inspeksiespanne steeds voortgesit het.

Ongeag die teenkanting van baie Europese geallieerdes, Rusland, die Volksrepubliek China en die meeste ander lande het Bush in Maart daarop gedring dat Saddam Hoessein as president van Irak moet bedank en gelyktydig militêre optrede teen Irak aangekondig, indien Hoessein nie sou reageer nie.

Op 19 Maart 2003 het Britse en Amerikaanse Gewapende Magte hulle aanval op Irak begin. Teen die middel van April was die grootste deel van Irak onder beheer van die geallieerde magte. Daar is geen massavernietigingswapens ontdek nie, en Amerikaanse geheimediens-verslae, wat voor die oorlog die teenoorgestelde beweer het, het geblyk onjuis te wees. Die VSA en die Verenigde Koninkryk het hulle daarna aan die heropbou van Irak en die daarstelling van 'n demokratiese regering gewy.

Parlementsverkiesings en 'n referendum oor 'n nuwe grondwet is al in Januarie en Desember 2005 gehou, maar die politieke situasie in Irak het in die tydperk tussen 2004 en 2007 tot so 'n mate versleg dat internasionale waarnemers dit as 'n volskaalse burgeroorlog beskryf het.

Die voortgesette geweldpleging van Islamitiese terreurgroepe, wat volgens godsdienstig-sektariese lyne verdeel is, het tienduisende slagoffers onder Irakse burgerlikes geëis. In 2010 het reeds meer as 4 411 Amerikaanse soldate in Irak gesneuwel, en die Demokratiese opposisie in die Amerikaanse Kongres het die druk op die Bush-regering verhoog om 'n tydplan vir die Amerikaanse troepe se onttrekking aan Irak vas te lê.

In 'n toespraak op 10 Januarie 2007 het Bush aangekondig dat 'n bykomende 21 500 Amerikaanse troepe ontplooi sou word, terwyl die ekonomiese probleme van Irak met 'n werkskeppingsprogram en meer voorstelle vir die heropbou van die land aangespreek sou word. Hiervoor is VSA-$ 1,2 miljard beskikbaar gestel.

Op 1 Mei 2007 het Bush vir 'n tweede keer gebruik gemaak van sy vetoreg en 'n wetsontwerp van die Kongres ten opsigte van 'n tydlyn vir die onttrekking van Amerikaanse troepe verwerp.


</doc>
<doc id="18577" url="https://af.wikipedia.org/wiki?curid=18577" title="Daniël van den Henghel">
Daniël van den Henghel

Daniël van den Henghel was die waarnemende goewerneur van die Kaapkolonie vanaf 19 September 1737 tot 14 April 1739.

Henghel was ook aan bewind toe die owerheid probleme met die Frans gebore Estiénne Barbier begin optel het. Barbier is later onder Hendrik Swellengrebel tereggestel en sy kop en hand in "de roodesands Cloof" geplaas en sy ander vier dele langs ander hoofweë op pale uitgestal.

In 1739 is hy as goewerneur opgevolg deur Hendrik Swellengrebel.



</doc>
<doc id="18586" url="https://af.wikipedia.org/wiki?curid=18586" title="Ville-Marie (Montreal)">
Ville-Marie (Montreal)

Ville-Marie is 'n arrondissement (stadswyk) van Montreal (Quebec, Kanada) met 'n oppervlak van 16,5 vierkante kilometer en 84 013 inwoners. Ville-Marie behels die middestad van Montreal en is gevolglik een van sy besigste kwartiere. Sy argitektuur word gekenmerk deur historiese huise en kerkgeboue, restourante en kafees, die winkels van rue Sainte-Cathérine en die wolkekrabbers van die sakesentrum.

Ville-Marie behels naas die middestad van Montreal ook die Centre-Sud-gebied, die grootste deel van die Mont Royal-park en die eilande Île Sainte-Hélène en Île Notre-Dame.

Ville-Marie word in die weste begrens deur die stad Westmount en die arrondissements Le Sud-Ouest in die suidweste, Mercier-Hochelaga-Maisonneuve in die ooste, Le Plateau-Mont-Royal in die noordooste, en Outremont en Côte-des-Neiges-Notre-Dame-de-Grâce in die noorde. Die Sint-Laurensrivier vorm die suidelike grens.

Ville-Marie behels baie van Montreal se mees bekende besienswaardighede en wolkekrabbers, waaronder 1000 de La Gauchetière, 1250 René-Lévesque, die Tour de la Bourse, Place Ville-Marie, die Sun Life-gebou, die Maison Radio-Canada en talle ander kantoorgeboue.

Ook drie van Montréal se vier universiteite - McGill, Concordia en UQAM - en drie van sy vier basilieke - Marie Reine du Monde, Notre-Dame de Montréal en St. Patrick's lê in Ville-Marie. Die Grande Bibliothèque du Québec is een van die meer onlangse geboue, wat hier opgerig is, terwyl die nuwe CHUM-megahospitaal tans beplan word.

Die belangrikste parke en ontspanningsgebiede is Mont-Royal en sy park, die Parc Jean-Drapeau (die voormalige skouterrein van die Expo 67-wêreldtentoonstelling), Square Dorchester en die Place du Canada, en die Ou Hawe (Vieux-Port de Montréal).



</doc>
<doc id="18587" url="https://af.wikipedia.org/wiki?curid=18587" title="Ville-Marie">
Ville-Marie

Ville-Marie kan verwys na enige van die volgende:


Sien ook Autoroute Ville-Marie, Place Ville-Marie; Westmount--Ville-Marie.


</doc>
<doc id="18601" url="https://af.wikipedia.org/wiki?curid=18601" title="Estiénne Barbier">
Estiénne Barbier

Estiénne Barbier (* Bazoches, 1699 - † Kaapstad, 1739) was 'n Fransgebore VOC-soldaat wat in die Kaap tereggestel is en wie se liggaamsdele in die openbaar uitgestal is as 'n afskrikmaatreël.

Barbier was afkomstig van Bazoches naby Orléans, Frankryk, waar hy omstreeks 1699 gebore is. Nadat hy 'n tyd lank in Zeeland gewoon het sluit hy by die VOC aan as 'n soldaat. Hy vertrek op 8 Junie 1734 op die skip 't Huys te Rijnsburg na Kaapstad waar hy op 31 Oktober 1734 aankom. Barbier beland sommer gou in die moeilikheid in die Kaap. In Mei 1735 is hy in siviele arres geplaas nadat hy, terwyl hy dronk was, lasterlike uitlatings gemaak het oor luitenant Rudolf Sigfrid Alleman. 'n Tweede siviele saak is teen hom gemaak, terwyl die eerste nog aan die gang was, vir beweerde laster teen Godfried Lodewijk Kok. Barbier se verset teen die Raad na die uitspraak in die Kok-saak lei daartoe dat hy vir 21 dae in die Donker Gat opgesluit word. Die vonnis is verleng en 'n verdere vonnis is opgelê vir die Alleman-saak. 

Op die ou einde ontsnap Barbier op 24 of 25 Maart 1738. Nadat hy aanvanklik van plan was om per skip na Nederland terug te keer, vlug hy na Drakenstein waar hy elf maande by die weduwee Elisabeth Cellier (weduwee van Josué Cellier, wat ook heet vanaf Orléans, Frankryk) en by ander boere deurbring. Aan die einde van Augustus 1738 reis hy saam met Hendrik Ras en ander boere verder die binneland in. Hy raak betrokke by koloniste wat ongelukkig voel oor die beslaglegging van hulle vee ná 'n veeruil-ekspedisie met die Khoi in die binneland. In 'n sogenaamde "rekwes" aan die Raad van Justisie kla hulle oor die plaaslike landdros Lourens. Hendrik Swellengrebel beveel aan dat hulle hulle klagtes met landdros Lourens opneem. Op 1 Maart 1739 bring hulle 'n "Avis van groot importentie" teen die kerkdeur in Drakenstein aan. Barbier word voëlvry verklaar en die res moet hulle binne 'n maand aanmeld. In die lig van Barbier se gewildheid en uit vrees vir geweld onderneem die Politieke Raad later op 21 Maart om Barbier nie gewelddadig te vervolg nie en dié wat help om hom vas te trek, kwyt te skeld.

Op 14 April word Swellengrebel aangestel as goewerneur. Vyftien van Barbier se ondersteuners word kwytgeskeld van hulle skuld teenoor die Politieke Raad ná hulle deelname aan 'n strafekspedisie teen die Boesmans. Barbier bly vir nog vele maande voortvlugtend en skryf in dié tyd twee briewe waarin hy die koloniste verder aanhits. Een van die briewe wat hy geskryf en aan die deur van die NG kerk in die Paarl vasgespyker het, het uiteindelik gelei tot sy inhegtenisneming. 

Op 9 September 1739 word hy op Roode Zand in hegtenis geneem, na die Kaap gebring en in die Donker Gat opgesluit. Op 12 November word hy tot die dood veroordeel. Die uitspraak stel ook dat hy aan 'n kruis gebind moet word, sy regterhand en kop afgekap moet word en sy liggaam in vier gedeel moet word. Die vonnis word op 14 November 1739 voltrek. Sy kop en hand is in "de roodesands Cloof" geplaas en die ander vier dele langs ander hoofweë.



</doc>
<doc id="18602" url="https://af.wikipedia.org/wiki?curid=18602" title="Adriaan van Kervel">
Adriaan van Kervel

Adriaan van Kervel (1681 – 19 September 1737, Kaapstad) was die goewerneur van die Kaapkolonie vanaf 31 Augustus 1737 tot 19 September 1737.

Nadat hy na slegs drie weke in die pos te sterwe kom word Daniël van den Henghel in waarnemende hoedanigheid in sy plek aangestel. Hy was getroud met Aletta Corssenaer wat kort na hom oorlede is.



</doc>
<doc id="18605" url="https://af.wikipedia.org/wiki?curid=18605" title="Pointe-à-Callière">
Pointe-à-Callière

Pointe-à-Callière is die plek waar die stad Montreal (Quebec, Kanada) op 17 Mei 1642 gestig is. Aanvanklik is hier 'n fort opgerig.
Tans neem die moderne Pointe-à-Callière-museum, wat die geskiedenis en argeologie van Montreal behandel, die plek in. Die museum, wat ter geleentheid van Montreal se 350-jaar-feesviering op 17 Mei 1992 gestig is, bewaar die argeologiese erfenis van die stad en bied talle permanente en tydelike tentoonstellings, asook 'n verskeidenheid opvoedkundige aktiwiteite aan.



</doc>
<doc id="18616" url="https://af.wikipedia.org/wiki?curid=18616" title="Cornelis van Quaelberg">
Cornelis van Quaelberg

Cornelis van Quaelberg (ook van Quaelbergen of van Quaalberg) (1623, Amsterdam - 3 Februarie 1687, Batavië) was die derde kommandeur aan die Kaap die Goeie Hoop en het Zacharias Wagenaer op 27 September 1666 opgevolg.

Van Quaelberg is in 1623 in Amsterdam gebore. Hy het op 16-jarige ouderdom in diens van die Verenigde Oos-Indiese Kompanjie getree en het in dieselfde jaar na Masulipatam aan die Coromandel-kus in Suidoos-Indië vertrek. Hy het getrou met "Maria de With", dogter van sy direkte bevelvoerder op daardie stadium, die goewerneur van Coromandel en in Augustus 1652 het hy kommandeur van Masulipatam geword. Hy het die Kaap reeds in 1658 besoek as admiraal van 'n VOC-retoervloot.

Hy het op 25 Augustus 1666 in die Kaap aangeland om sy ampstermyn as kommandeur te begin. Sy reis hierheen aan boord van die "Dordrecht" was vol teenspoed: die reis het nege maande geduur en van die 298 aan boord is 112 tydens die reis dood. Met aankoms was slegs tien mense, insluitend van Quaelberg, gesond. Van Quaelberg en Wagenaar het nie goed oor die weg gekom nie en daar was heelwat struwelinge voordat Wagenaar aan boord van 'n herstelde "Dordrecht" na Batavië vertrek het.

Hier het hy in onguns geraak oor sy hulp aan die Franse vloot, wat hy nie geweet het vyandig was nie, weens die tyd wat dit destyds geduur het om van die uitbreek van oorlog tewete te kom. Tydens Van Quaelberg se ampstermyn is hy ingelig dat die Franse beplan het om 'n fort by Saldanhabaai op te rig. Van Quaelberg het vier soldate onder bevel van sersant W. Wiederholt oorland na Saldanhabaai gestuur, maar die Franse skip, Saumacque het voor die Nederlanders daar aangekom. Die Franse het 'n vlagpaal met 'n loodplaat opgerig by die grootste watergat om aan te dui dat die terrein onder Franse bestuur geval het. Die loodplaat het 'n inskripsie met die wapenskild van Lodewyk XIV en die naam van De Montdevergue gedra. Kort na die Nederlanders se aankoms het die Franse vertrek met 'n vrag voëleiers en seevoëls. Anthonij Bosman het op 7 Julie 1668 verslag gedoen dat hy die paal uitgekap en verbrand het.

Kommandeur van Quaelbergen is in 1668 uit die VOC se diens ontslaan nadat hy die Franse admiraal en onderkoning, De Montdeverque, en sy vloot in die Kaap ontvang en onthaal het. Die vloot was erg beskadig as gevolg van gevegte teen die Engelse en hy het hulle toegelaat om hul skepe met voorraad uit die Kompanjie se store te herstel. Dit het die VOC tot kommer gestrek omdat die Franse Oos-Indiese Kompanjie onder Colbert 'n belangrike konkurrent kon word. Van Qualenbergen het die Franse skepe oënskynlik beter behandel as die van die VOC.

Van Quaelbergen was nie bewus van sy afdanking voordat Jacob Borghorst hier opgedaag het met 'n brief van die V.O.C. nie. Hy het die vryburgers verdruk. Van Quaelbergen se afdanking is blykbaar deur die plaaslike bevolking verwelkom - hy is beskryf as selfsugtig, arrogant, gierig en 'n tiran. Ondanks sy ongewildheid was hy uiters bekwaam. Dit was aan hom te danke dat die eerste pogings tot bosbewaring in Suid-Afrika aangewend is deurdat hy 'n verbod op ongemagtigde houtkappery geplaas het. Verder het Van Quaelbergen 'n goeie verhouding met die Hottentotte gehandhaaf.

Van Quaelbergen is in 1669 weer deur die VOC in diens geneem as "schepen" (magistraat) van Batavië en het later die bevelvoerder van die handelspos op die eiland "Ternate" geword. In 1672, met die uitbreek van die Derde Anglo-Nederlandse oorlog, wat Engeland en Frankryk saam teen Nederland gevoer het, is Van Quaelberg as admiraal van 'n vloot na Ceylon gestuur. Hier het hy groot suksesse teen die Franse vloot behaal en op 1 September 1673 groot roem verwerf toe hy 'n groot Engelse vloot onder leiding van admiraal" William Basse" oortuigend verslaan het. Hy is beloon met die goewerneurskap van Banda en is hierna weer bevorder deurdat hy van 1680 tot 1684 gedien het as Goewerneur-generaal van Malakka, 'n pos wat Jan van Riebeeck ook beklee het. In 1684 is hy weer bevorder tot Buitengewone Kommissaris vir Indië.

Van Quaelbergen is, na die dood van sy vrou, in 1672 met Henriette Chastelain getroud en is op 3 Februarie 1687 in Batavia oorlede.




</doc>
<doc id="18618" url="https://af.wikipedia.org/wiki?curid=18618" title="Franse Oos-Indiese Kompanjie">
Franse Oos-Indiese Kompanjie

Die Franse Oos-Indiese Kompanjie (Frans: "La Compagnie française des Indes orientales" of "Compagnie française pour le commerce des Indes orientales") was 'n kommersiële onderneming wat in 1664 gestig is om met die Britse Oos-Indiese Kompanjie en die Nederlandse Verenigde Oos-Indiese Kompanjie te kompeteer. 

Die kompanjie is deur Jean-Baptiste Colbert beplan en deur Koning Louis XIV gestig met die doel om met die Oostelike halfrond handel te dryf. Die eerste Direkteur-Generaal van die maatskappy was François Caron, wat 30 jaar lank vir die VOC gewerk het, insluitend 20 jaar in Japan.

Die kompanjie kon nie daarin slaag om 'n kolonie op Madagaskar te stig nie maar het hawens op die nabygeleë eilande Bourbon en Île-de-France (vandag Réunion en Mauritius) gevestig. Teen 1666 het Colbert besluit om die poging in Madagaskar te laat vaar en is die moontlikheid ondersoek om 'n vestiging in die Kaap te maak. Die Franse het te vore in Oktober 1648 en Maart 1655 reeds Saldanhabaai noord van Tafelbaai verken. Tydens die Franse eskader se verblyf in Tafelbaai van 12 Desember 1666 tot Januarie 1667 word 'n aantal offisiere op die Saumacque na Saldanhabaai gestuur om die moontlikheid te ondersoek om 'n buitepos in die baai te skep soortgelyk aan die Nederlandse basis in Tafelbaai. Hulle bevinding na die besoek van 17 tot 20 Desember 1666 is dat die baai uitstekende ankerplek bied maar dat toegang tot varswater 'n probleem is en dat die grond onvrugbaar is en daar nie bome groei nie. De Montdevergue laat 'n baken met die koning se wapenskild agter maar los die pos nie beman nie as gevolg van die gebrek aan hout en water. Hoewel Nederland en Frankryk in 'n alliansie was, was hulle nie geneë om die Indiese handel met die Franse te deel nie en is die Franse se baken vernietig. 'n Verdere ekspedisie word deur 'n eskadron in die omgewing onderneem van 25 Augustus tot 8 Oktober 1670. Franse skepe wat by die Kaap sou aandoen is ook aangesê om ondersoek in te stel na die aard van die Nederlandse fortifikasies in Tafelbaai. Die Franse laat vaar op die ou einde enige poging om 'n vestiging by Saldanhabaai te maak as gevolg van die Frans-Nederlandse Oorlog wat uitgebreek het. In 1671 het die Nederlanders Saldanhabaai beset. 

Teen 1719 was dit in Indië gevestig, maar was dit byna bankrot. In dieselfde jaar is dit onder John Law met ander Franse handelsmaatskappye verenig om die Compagnie Perpétuelle des Indes te vorm. Dit het weer onafhanklik daarvan geword in 1723.

Met die taan van die Mogulryk het die Franse besluit om tussen beide te tree in Indiese politieke aangeleenthede om hulle belange te beskerm, vernaamlik deur alliansies te smee met plaaslike heersers in Suid-Indië. Vanaf 1741 het die Franse onder Joseph François Dupleix 'n aggressiewe beleid teenoor beide die Indiërs en die Engelse gevolg tot hulle op die ou einde verslaan is deur Robert Clive.

Die Kompanjie kon nie daarin slaag om finansieel volhoubaar te raak nie en is afgeskaf in 1769, omtrent 20 jaar voor die Franse Revolusie.

Verskeie Indiese handelsposte, insluitend Pondicherry en Chandernagore, het tot 1949 onder Frankryk se beheer gebly.




</doc>
<doc id="18626" url="https://af.wikipedia.org/wiki?curid=18626" title="Pokémon">
Pokémon

Pokémon (ポケモン, "Pocket Monsters") is die naam van die franchise, wat die eiendom is van Nintendo. Die franchise is gebaseer op die konsep van vang, te versamel, te verhoog, om te handel dryf, en om te sukkel met honderde verskillende kreature. Daar is Pokémon speletjies, anime, kaarte en manga. Pokémon is deur Satoshi Tajiri gemaak. Hoewel is daar 721 verskillende spesies van Pokémon, is die mees bekende Pikachu. Dit is Nintendo se tweede mees gewilde reeks. Die naam bly dieselfde in die meervoud; dus een Pokémon en baie Pokémon.



</doc>
<doc id="18640" url="https://af.wikipedia.org/wiki?curid=18640" title="Ysbeer">
Ysbeer

Die ysbeer ("Ursus maritimus") is 'n beerspesie wat van nature in die omgewing van die Noordpool voorkom en die alfa-roofdier in die omgewing is. Sy dik lae vet en pels beskerm hom teen die koue en sy deursigtige pels, wat lyk asof dit wit of roomkleurig is, kamoefleer hom teen sy prooi. Die beer het 'n kort stert en klein ore wat hitteverlies help verminder en 'n relatiewe klein kop en 'n lang, keëlvormige liggaam wat dit makliker maak om te swem. Die ysbeer is van nature aangepas by 'n habitat van land, water en ys en is afhanklik van die pakys, drywende ysskotse en die seelewe vir oorlewing.

Wetenskaplikes glo dat die geprojekteerde vermindering van die Poolse dryfys, as gevolg van aardverwarming, 'n negatiewe impak op die spesie kan hê en selfs binne hierdie eeu nog tot hulle uitsterwing kan lei. Die bevolkingssyfers het met tot 20% gedaal in die afgelope jare, die gemiddelde gewig van ysbere het afgeneem en die welpies se oorlewingsgetalle het ook skrikwekkend gedaal.

Saam met die Kodiakbeer word die ysbeer onder die grootste lewende karnivore getel en 'n manlike ysbeer kan tot twee keer so veel as 'n Siberiese tier weeg. Daar is 'n groot verskil tussen die twee geslagte se grootte: 'n volwasse manlike ysbeer weeg 300-600 kg en is 2,4-2,6 m in lengte. 'n Volwasse wyfie is rofweg die helfte so groot as 'n mannetjie en weeg normaalweg 150-300 kg en word 1,9-2,1 m lank. Welpies weeg maar slegs 600-700 g met geboorte.

Die grootste ysbeer op rekord is in Kotzebue Sound in Alaska in 1960 geskiet. Volgens die 2006-uitgawe van die "Guinness World Records"-boek het hierdie beer 'n beraamde 580 kg geweeg en was hy 3,38 m lank.

Onlangse data wys egter dat die algemene gewig van ysbere besig is om te daal, 'n aanwysing van die huidige druk waaronder die bere is. 'n Studie deur die "National Geographic Society" het in 2004 gewys dat ysbere in daardie jaar 'n gemiddeld van 15% minder geweeg het as in die 1970's. In 2007 het die vroulike ysbere in "Hudson Bay" 'n gemiddelde gewig van 230 kg gehad – 'n skerp daling van die gemiddelde gewig van 300 kg in 1980.

'n Ysbeer se pels is kleurloos en deursigtig, ten spyte van sy skynbare wit kleur, en beskerm die beer teen koue, terwyl die skynbare wit pels goeie kamoeflering verskaf. Onder sy pels het die ysbeer 'n swart vel, wat sigbaar is by sy neus, oë en mond. 'n Ysbeer het 'n swart neus en harde hare op die sole van sy pote om dit teen die koue te beskerm en ook om die beer te help om 'n houvas op die gladde ys te kry.

In teenstelling met ander Arktiese diere, verhaar die ysbeer nie in die somer nie. Die hare van sy pels is hol en dit was eens geglo dat die hare soos optiese veselbuise gereageer het en lig na die beer se swart vel gelei het waar dit dan geabsorbeer kan word – 'n teorie wat as onwaar bewys is deur onlangse studies. Die dik pels dien wel as 'n buffer teen die hitte, sowel as die koue, en help om die bere koel te hou in warmer temperature, aangesien 'n ysbeer oorverhit teen temperature bo 10 °C (50 °F). As gevolg van so 'n koue liggaamstemperatuur is ysbere nouliks te sien met behulp van infrarooi fotografie – slegs hulle asem en snuite kan maklik gesien word. Die bere lê gewoonlik wydgestrek oor die ys om af te koel en op land grou hulle soms tot hulle bevrore grond ontdek. In die beer se pels groei daar ook dun verspreide beskermhare wat ongeveer 15 cm lang is. Die hare is hard en staan regop om te keer dat die beer se pels nie te veel saamplak as dit nat is nie. Water word dus ook maklik afgeskud voor dit kan vries. Ysbere sal ook in die sneeu rol om oortollige water van hul pels te verwyder.

Daar word geglo dat die skeiding tussen die wasbeer en ander beerspesies omtrent 30 miljoen jaar gelede begin het. Die brilbeer het omtrent 13 miljoen jaar gelede van die ander bere geskei. Die ses verskillende "ursus"-spesies het ongeveer 6 miljoen jaar gelede te voorskyn gekom. Te danke aan fossiele en DNA-bewyse weet ons vandag dat die ysbeer ongeveer 200 duisend jaar gelede van die bruinbeer geskei het; fossiele wys ook dat die ysbeer so kiestande tussen 10 en 20 duisend jaar gelede drasties verander het van dié van die bruinbeer.

Ysbere is al suksesvol met bruinbere geteel, wat daarop dui dat die twee beersoorte nou verwant is. Geen van die twee spesies kan egter vir 'n lang tyd in die ander se habitat oorleef nie en aangesien hulle 'n duidelik verskillende liggaamsbou, metabolisme, sosiale gedrag, voedingsgedrag en ander omgewingsverwante verskille het, word die twee bere as aparte spesies geklassifiseer.

In 'n wyd-aangehaalde verslag wat in 1996 gepubliseer is, word 'n vergelyking getref tussen die DNA van al die verskillende bruinbeer soorte en is daar bewys dat die bruinbere van Alaska se ABC-eilande 'n meer onlangse gemene voorvader met ysbere deel as met enige ander bruinbeer soort in die wêreld. Nog 'n aanduiding dat die twee bere steeds verwant is, is die feit dat die ysbere se bloed, nes die bruinbere, 'n hibernasie-aktiveerder bevat, maar ander as die bruinbere gebruik die ysbere nie meer hierdie aktiveerder om te begin hiberneër nie. Hulle sal nou en dan 'n latente periode hê, waartydens hulle aaneen slaap (in besonder swanger wyfies), maar hulle liggaamstemperatuur daal nie tydens hierdie periode soos mens van 'n tipiese hibernerende soogdier sou verwag nie.

Baie bronne verwys nie na ysbeersubspesies nie, maar ander bronne verwys weer na twee verskillende subspesies: "Ursus maritimus maritimus en Ursus maritimus marinus." Die aantal ysbeerbevolkings blyk te verskil afhangende van wie die telling neem: die "IUCN/SSC Polar Bear Specialist Group" (PBSG), die vernaamste internasionale wetenskaplike instituut vir die navorsing en beheer van ysbere, herken twintig bevolkings wêreldwyd. Ander wetenskaplikes herken ses verskillende bevolkings:

Al spandeer die ysbeer tyd op die land en ys word hy beskou as 'n seesoogdier, aangesien hy 'n intieme verhouding met die see handhaaf. Die poolse spesie word in en om die Arktiese Oseaan aangetref; beweegbaarheid word in die Suide beperk deur pakys. James Bay in Kanada is die mees-Suidelike punt van hul natuurlike omgewing. Alhoewel daar aansienlik min van hulle Noord van 88 grade aangetref word, is daar wel bewyse van ysbere regoor die Noordpool gebied. Die bevolkingsberamings is bietjie meer as 20,000.

Die ysbere se verspreiding word beperk deur die beskikbaarheid van dryfys en ysskotse wat hulle gebruik om robbe, hul stapelvoedsel, te jag. Die vernietiging van sy habitat op die Arktiese ys bedreig die beer se oorlewing as 'n spesie: daar word geglo dat die ysbeer binne die volgende 100 jaar mag uitsterf. Tekens hiervan is reeds by die Suidelike grense van hul habitat opgemerk.

Die ysbeer is die grootste karnivoor van die beerfamilie en sien ook mense as prooi aan. Ysbere eet hoofsaaklik robbe, veral ringelrobbe wat gate in die ys maak om deur asem te haal, maar sal enige iets eet wat hulle kan vang en doodmaak: voëls, knaagdiere, skulpdiere, krappe, beloegas (ook genaamd witwalvisse), jong walrusse, somtyds muskos-osse of rendiere en, in uiterste situasies, ander ysbere. Rendiere en muskos-osse is baie vinniger as 'n ysbeer en aangesien 'n ysbeer maklik oorverhit, word dié twee diere nie dikwels gejag nie. Ysbere is enorm sterke roofdiere, maar hulle sal nie sommer 'n volwasse walrus kan doodmaak nie, aangesien volwasse walrusse twee keer so swaar as ysbere weeg. Die ysbeer is self die prooi van slegs moordwalvisse, groter ysbere en mense.

As 'n karnivoor wat grotendeels op ander vis-etende karnivore voed, neem die ysbeer groot hoeveelhede vitamien A in wat in hulle lewer gestoor word. In die verlede is mense al vergiftig deur 'n oormaat vitamien A as die lewer van ysbere geëet word. Al is hulle karnivore, sal ysbere in die laat somer ook somtyds bessies, plantwortels en seewier eet.

Ysbere is 'n vindingryke jagters en sal by robbe, wat onder die pakys swem, se selfgemaakte asemhalingsgate wag tot dié diere na boontoe kom. Hulle sal ook slapende robbe bekruip – as 'n rob wakker word sal die beer stop en wag tot die rob weer aan die slaap val voor hy aanval. Volwasse bere eet hoofsaaklik net die robbe se vel en vet. Dit verminder die behoefte aan water aangesien minder ureum (CONH of (NH)CO) geproduseer word as in 'n hoë proteïne dieet. In die winter, wanneer water moeilik bekombaar is, help dit dan ook om energie te spaar, aangesien die bere dan minder sneeu hoef te eet. Bere se cholesterolvlakke daal as hulle baie robbe eet – moontlik as gevolg van die volop omega-3 vetsure in die robbe se vet. Hulle cholesterol-vlakke styg as hulle vas. Borsvoedende wyfies en haar welpies en ander groeiende bere sal die hele karkas opvreet. As daar nie 'n tekort aan prooi is nie, sal 'n volwasse beer normaalweg een rob elke vyf dae vreet.

Ysbere is uitstekende swemmers en is al in die Arktiese water, 95 km van die land af opgemerk. In sommige gevalle spandeer hulle die helfte van hulle lewens op drywende ysskotse. Hulle 12 cm dik vetlaag bied hulle dryfvermoë asook beskerming teen die koue. Ysbere in die Arktiese omgewing is onlangs genoodsaak om verder as gewoonlik te swem op soek na prooi, as gevolg van die smelt van pakys. Daar is vier verdrinkings van ysbere op rekord vir 2005.

Ysbere is enorm groot, aggressief, nuuskierig en uiters gevaarlik vir mense. Wilde ysbere, in teenstelling met die meeste ander bere, is nie aan mense gewoond nie en sal enige lewende wese wat hulle teëkom as 'n potensiële prooi beskou. 'n Ysbeer moet nooit genader word nie; indien een in die onmiddellike nabyheid is, word daar aangeraai om stadig te voet terug te beweeg na 'n binnenshuise plek, of om met 'n voertuig weg te ry.

As gevolg van die menslike inbraak op hul habitat, het sommige ysbere, soos ander beerspesies, geleer om vullissakke te deursoek vir kos; die vullishoop in Churchill, Manitoba in Kanada is 'n gewilde aasplek vir ysbere, waar dit opgemerk is dat hulle onder andere smeerolie en motorolie eet.

Ysbere is veelwywers, dit wil sê hulle het meer as een maat met wie hulle paar. Paring vind plaas in die lente (Maart tot en met Mei) en die twee bere het gewoonlik geen verdere betrokkenheid buite 'n week ná die paringsproses nie, alhoewel enkele permanente verbintenisse al waargeneem is. Ná bevrugting ondergaan die wyfie se eierselle 'n vertraagde inplanting, wat eers in September of Oktober gebeur. 'n Wyfie is tussen 195 en 265 dae (ongeveer 8 maande) dragtig en die welpies word dus vroeg in die winter gebore (November tot Desember). Na 'n periode waarin sy baie eet, grawe die wyfie in Oktober 'n twee-kamer grot in diep sneeu vir die geboorte. Gewoonlik word daar twee welpies gebore, alhoewel daar gevalle is waar die geboorte van een, drie en selfs vier welpies waargeneem is. Soos in die geval van ander "Ursus"-spesies is die welpies uiters klein, met 'n algemene lengte van 30 cm en massa van 700 g – dit in vergelyking met die algemene massa van 300 kg van hul moeders.

Die hulpelose, blinde welpies maak hulle oë na omtrent 'n maand vir die eerste keer oop en verlaat hulle skuilplek as hulle ongeveer 10 kg weeg. Hulle begin op 1.5 maande loop en begin vaste kos eet op omtrent 4-5 maande. Hulle bly by hul moeder; sy leer hulle jag en beskerm hulle teen volwasse mannetjies wat somtyds klein ysbere eet. Die kleintjies soog tot twee en 'n half jaar – die melk van 'n wyfie bevat ongeveer 33% vet, meer as enige ander beerspesie en vergelykbaar met dié van ander see-soogdiere. Die bere wat meer Noord woon, bly gewoonlik langer by hul welpies. Seksuele volwassenheid word op 3-4 jaar bereik. Volwasse ysbere wat in aanhouding woon (byvoorbeeld in dieretuine) kan ouer as 30 jaar word, maar die algemene leeftyd vir sulke bere is 25 jaar. Die algemene leeftyd vir bere in die natuur word baie korter geskat.

Ysbere hiberneer nie, alhoewel 'n sogende moeder 'n slaapperiode binnegaan tydens die eerste deel van die soogperiode. Die wyfie kan tot nege maande sonder kos oorleef en is in dié tydperk aangewese op haar gestoorde liggaamsvet om haar en haar welpies aan die lewe te hou. Die welpies verlaat hul moeder sodra hulle volwasse is.

Die 2004-studie gelei deur die "National Geographic Society" het geen gevalle gevind waar wyfies aan drielinge geboorte gegee het nie, terwyl dit 'n algemene verskynsel in die 1970's was. Daar is ook waargeneem dat slegs een uit elke twintig welpies opgehou het om aan hulle moeder te soog op die ouderdom van agtien maande, terwyl dit die geval was met die helfte van die waargenome welpies drie dekades gelede.

In Alaska het die "United States Geological Survey" gerapporteer dat 42% van die welpies 'n ouderdom van 12 maande bereik, terwyl die getal 65% was in 1982. Dit beteken dat minder as twee uit elke drie welpies wat in 1982 oorleef het, dit nou verby hulle eerste jaar maak.

Die bevolking van 20 000 tot 25 000 ysbere is besig om af te neem. Op die Weskus van Hudsonbaai in Kanada, byvoorbeeld, was daar 'n beraamde 1 200 ysbere in 1987 in vergelyking met 950 in 2007.

In Februarie 2005 het die omgewingsbewuste groep "Center for Biological Diversity" (Sentrum vir biologiese verskeidenheid), met ondersteuning van die Amerikaanse senator Joe Lieberman, 'n petisie opgestel en oorhandig aan die "United Fish and Wildlife Service" (FWS), om die Bedreigde spesies-wet te gebruik en die ysbere as 'n bedreigde spesie te verklaar.

Volgens die wet van die Verenigde State was die FWS veronderstel om binne 90 dae op die petisie te antwoord, maar na hulle steeds geen antwoord gekry het nie, het die "Center for Biological Diversity" in Oktober 2005 gedreig om die regering van die Verenigde State van Amerika te dagvaar. Op 14 Desember 2006, het die "Center for Biological Diversity", saam met "Greenpeace" en die "Natural Resources Defense Council" (Natuurlike bronne beskermingsraad), 'n regsaak teen die VSA-regering vanuit Kalifornië begin.

Op 27 Desember 2006, het die Verenigde State se Departement Binnelandse Sake, in samewerking met die drie genoemde groepe, voorgestel dat ysbere op die lys van bedreigde spesies geplaas word – dit is die eerste verandering in sy soort wat aan aardverwarming te wyte is. Dit kan tot 'n jaar neem om die finale besluit te neem.

Die "International Union for Conservation of Nature and Natural Resources" (Internasionale unie vir die beskerming van die natuur en natuurlike hulpbronne – IUCN) het reeds ysbere "bedreigde spesie"-status gegee in Mei 2006.

Daar is egter bewerings dat die ysbeerbevolking besig is om aan te groei. Die bewerings is gebaseer op volgehoue ondersoeke na die beerbevolking in die Davis-seestraat deur Mitch Taylor, wat plaaslike Inuit-meldings van 'n groei in die beerbevolking van die area bevestig. Ander data in die ondersoek is in teenstelling met die sombere voorspellings deur die teenstanders van aardverwarming.

Die onmiddellike en aktuele erkende bedreiging vir die ysbeer is die drastiese veranderings wat sy habitat besig is om te ondergaan; dit is letterlik besig om weg te smelt as gevolg van aardverwarming. Die "United States Geological Survey" (Verenigde State geologiese ondersoek) het, byvoorbeeld, in November, 2007, verklaar dat die verlies van see-ys in die Alaska-gedeelte van die Beaufortsee reeds tot 'n hoër sterftesyfer van ysbeerwelpies gelei het. Volgens die "Harvard University Gazette" het 'n 1999-studie van ysbere in Hudsonbaai getoon dat die stygende temperature 'n verdunning in die pakys veroorsaak, van waar die bere jag, en hulle forseer om terug land toe te gaan weke voor hulle genoeg kos gehad het om hulle deur hul hibernasie te dra. Die "BBC" webwerf het ook gerapporteer dat "klimaatverandering bedreig ysbere deur verhongering aangesien hulle jagseisoen verkort word volgens wetenskaplikes van die "Canadian Wildlife Service"".

Daar is ook onrustigheid oor die omgewingsbesoedeling wat die bere, naas normale natuurlike probleme, in die gesig staar.

"Hierdie artikel is grotendeels 'n vertaling uit die Engelse Wikipedia artikel ."





</doc>
<doc id="18642" url="https://af.wikipedia.org/wiki?curid=18642" title="Charles Darwin">
Charles Darwin

Charles Robert Darwin (Shrewsbury, 12 Februarie 1809 - Downe, 19 April 1882) was 'n Britse natuurkundige. Hy was die grondlegger van die evolusieteorie gebaseer op natuurlike seleksie wat die grondslag van huidige sienings oor dié teorie vorm.

In 1868, kort ná die publikasie van sy revolusionêre teorie, is hy in die eksklusiewe Orde Pour le Mérite opgeneem. Hy was ook lid van die Royal Society. Vanweë sy aansienlike bydrae is hy in die Westminster-abdy begrawe, digby twee ander bekendes, John Herschel en Isaac Newton.

Darwin word gebore in Shrewsbury, Shropshire, Engeland, nie ver van Birmingham af nie. Hy is die vyfde kind en jongste van twee seuns van Robert Waring Darwin ('n dokter) en Susannah Wedgwood. Sy een oupa is Erasmus Darwin (kunstenaar, digter en filosoof) en sy ander oupa Josiah Wegdwood (vervaardiger van pottebakerware en keramiek). Sy pa bou 'n welvarende mediese praktyk op en hoop sy seun volg hom hierin op. Maar Charles het 'n hekel daaraan. Toe hy agt jaar oud is, sterf sy moeder.

Charles toon al op 'n jong ouderdom 'n groot belangstelling in die natuur. Hy versamel "alle moontlike dinge; skulpe, seëls, munte en minerale". Veral voëls en insekte prikkel sy belangstelling.

Met sy 16de verjaarsdag begin hy medisyne aan die Universiteit van Edinburg studeer. Ná twee jaar haal sy pa hom uit dié universiteit "omdat hy daar nie iets nuttigs uitrig nie". Die belangrikste wat hy daar geleer het, was die opstop van voëls en andere diere, maar in die winter van 1826-1827 doen hy saam met die Lamarck-aanhanger en natuurondersoeker dr. R.E. Grant navorsing oor seediere aan die kus van die Firth of Forth.

Sy pa besluit dat hy dan maar 'n dominee moet word. Tydens sy driejarige verblyf in Christ's College in Cambridge toon hy egter meer belangstelling in jag as in teologie. Hy ontmoet daar ook sy neef W.D. Fox (1805-1880), wat 'n uitstekende entomoloog is. Van die dosente met wie hy bevriend raak, moet veral die professor in plantkunde, J.S. Henslow, en die professor in geologie, Adam Sedgwick, gemeld word. In die lente van 1831 beplan hy 'n reis na Tenerife en leer daarom Spaans aan. Hy neem ook saam met Sedgwick deel aan geologiese navorsing in Wallis.

Ná die voltooiing van sy teologiese studie vaar hy op die mariene ondersoekskip die HMS Beagle. Die kaptein van die skip, Robert FitzRoy, is 'n godsdienstige persoon. Hy wil op die reis die waarheid van Genesis bewys. Die teoloog Darwin stem in om hom daarmee behulpsaam te wees. Op die HMS Beagle maak Darwin 'n omvattende wêreldreis mee. Die skip vertrek op 27 Desember 1831 van Devonport en bereik op 16 Januarie 1832 die Kaap Verdiese Eilande. Van Februarie af verken Darwin die Suid-Amerikaanse kontinent (Bahia, Rio de Janeiro, Montevideo, Buenos Aires, Bahia Blanca) en bereik in November Vuurland. In Februarie 1833 seil hulle na die Falkland-eilande, daarna gaan hulle terug na Montevideo en gedurende die res van die jaar onderneem die HMS Beagle van daar af verdere vaarte.

In November verlaat hy Montevideo en keer terug na die suide. Begin Junie 1834 kies hy koers na die Weskus, via die Straat van Magellaan na Valparaíso, waar hy van Junie tot November bly. Daarna gaan hy na die Andesgebergte en weer suidwaarts na onder meer die eiland Chiloe. Tussen Januarie en Julie 1835 word die Weskus verken (Valdivia, Concepción, Santiago de Chile, Valparaíso, Mendoza, Copiapo, Callao).

Op 7 September 1835 kies die HMS Beagle koers na die Galápagos-eilande en op 15 September kom hy daar aan en doen Darwin die waarneminge wat hom eindelik op die spoor van die evolusieleer sou bring. Op 20 Oktober vertrek die HMS Beagle in die rigting van Tahiti (November), Nieu-Seeland (Desember), Australië (Januarie-April 1836), Mauritius (April) en Kaapstad (Mei). Via Sint Helena (Julie) vaar hulle terug in die rigting van Suid-Amerika waar hul op 1 Augustus in Bahia aankom. Hulle verken die Pernambuco tot 19 Augustus. Dan pak hulle die terugreis aan. Op 2 Oktober 1836 stap hy weer aan wal in Engeland ná 'n reis van vier jaar, tien maande en vyf dae.
Charles Darwin het 'n toe nog klein Galápagos-skilpad ("Geochelone elephantopus") van die Galápagos-eilande teruggebring. Nadat hy die skildpad in Engeland bestudeer het, word dit deur 'n vriend na Australië geneem, waar dit in verskillende dieretuine gehuisves word. Volgens genetiese ondersoek is die skildpad in 1830 gebore. Dit is op 22 Junie 2006 dood en was veronderstel om die oudste dier op aarde te wees. Die skilpad se naam was Harriet.

Darwin word op sy reis 'n hartstoglike natuurondersoeker en versamelaar van plante, diere, fossiele en gesteentes. Hy vind in Uruguay skelette van reusagtige uitgestorwe diere, wat baie soos veel kleiner diere lyk wat vandag steeds leef. Veral sy besoek aan die Galápagos-eilande het sy denke sterk beïnvloed. Hy ontdek dat sekere diere op die eilande voorkom en nêrens anders nie.

Darwin lei uit sy ondersoeke af dat lewende wesens veranderlik is. Hy vorm die hipotese dat alle lewende organismes uit 'n oervorm ontwikkel het.

Dit duur meer as twintig jaar ná sy reis met die HMS Beagle, voordat Darwin seker genoeg voel om sy teorie te publiseer. Alhoewel hy in 1844 reeds 'n uittreksel van die werk en die teorie gemaak het en dit met kollegas bespreek het, word die eerste uitgawe van "On the origin of species by means of natural selection" met as subtitel "or the preservation of favoured races in the struggle for life" eers in 1859 gepubliseer. Dat hy dit uiteindelik tog publiseer, is die gevolg van sy kollega Alfred Russel Wallace wat tot dieselfde bevindinge gekom het. In die dertien jaar daarna verskyn vyf nuwe uitgawes waarin telkens belangrike regstellings voorkom. Die sesde uitgawe van 1872 word as die gesaghebbendste beskou.

Op 29 Januarie 1839, trou Darwin met sy niggie Emma Wedgwood in Maer tydens 'n Anglikaanse seremonie. Nadat hul in Londen gewoon het, verhuis hulle in 1842 na Downe. Hulle het tien kinders, waarvan drie vroeg sterf. Verskeie van hul kinders ly aan ernstige siektes. Darwin vermoed die nabye familieverwantskap, neef en niggie, tussen hom en sy vrou kan die oorsaak van oorerflike siektes wees. 

Ná die dood van sy dogter in 1851 keer Darwin sy rug op godsdiens. Terwyl sy familie Sondae kerk toe gaan, gaan hy vir 'n wandeling.

Alhoewel Darwin nie die eerste persoon wat met die idee van evolusie vorendag gekom het nie, het hy nogtans die moderne evolusionêre biologie geloods. Hy was die eerste persoon wat genoeg wetenskaplike bewyse versamel het om sy medewetenskaplikes te oortuig dat biologiese spesies mettertyd deur middel van natuurlike prosesse kan verander. Die basiese meganisme wat hy voorgestel het vir evolusie, naamlik natuurlike seleksie, is egter eers in die 20ste eeu ten volle waardeer toe die werk van bioloë soos John Burdon Haldane, Sewell Wright en Julian Huxley (T.H. Huxley se kleinkind) met Gregor Mendel se sienings oor genetika en met bevolkingsdinamiek gekombineer is om te skep wat bekend sou staan as Neo-Darwinisme. Hierdie sintese bly die basis van die meeste moderne navorsing in evolusionêre biologie.

Gedurende Darwin se leeftyd is sy siening van 'n biologiese bestaanstryd meer algemeen aanvaar. Die Engelse sosiale teoretikus Herbert Spencer het die frase "oorlewing van die sterkstes" bekend gestel as alternatief vir Darwin se minder gelaaide "natuurlike seleksie". Sosiale Darwinisme (ook meer akkuraat genoem "sosiale Spencerisme") is die grondslag van groot gedeeltes van sosiale en ekonomiese denke. In besonder word evolusionêre idees gebruik om verskeie sosiale verskynsels te verduidelik. Dit word ook gebruik om die oorheersing van kapitalistiese en imperiale ideologieë in dié tyd te regverdig. Namate evolusie en ontwikkeling basiese verwysingsraamwerke van die moderne wêreldbeskouing geword het, het min aspekte van die menslike lewe 'n evolusionêre ontleding vrygespring, alhoewel dit in baie gevalle verkeerd verstaan word of nie reg toegepas word nie.

Die evolusieteorie is aanvanklik beskou as 'n groot aanslag op godsdiens en is steeds 'n debatvraagstuk in sekere geledere.



</doc>
<doc id="18647" url="https://af.wikipedia.org/wiki?curid=18647" title="Quebecstad-Windsor-korridor">
Quebecstad-Windsor-korridor

Die naam is afgelei van die stede aan weerskante van die korridor en is oorspronklik deur die spoorwegmaatskappy "VIA Rail" gewild gemaak, wat hier 'n groot aantal daaglikse passasierstreine laat loop. "VIA Rail" verwys na die gebied dikwels as "The Corridor". Net soos in die geval van die Amerikaanse Noordoos-korridor is die term uitgebrei om ook na die geografie en demografie van die gebied te verwys, waardeur die korridor loop.

Die korridor strek van Quebecstad in die noordooste tot by Windsor, Ontario, net suid van die Amerikaanse stad Detroit, Michigan, in die suidweste en loop noord van die Sint-Laurensrivier, Ontariomeer en Eriemeer.

Die belangrikste stedelike gebiede langs die korridor is (in oos-westelike rigting) Quebecstad, Trois-Rivières, Drummondville, Montreal, Cornwall, Brockville, Kingston, Belleville, Oshawa, Toronto, Hamilton, Kitchener-Waterloo, London, Chatham en Windsor. Daarnaas maak ook Sherbrooke, Ottawa, Peterborough, Guelph, Brantford, St. Catharines, Niagara Falls, Fort Erie, Barrie en Sarnia deel uit van die korridor se vervoerstelsel van hoofpaaie en spoorweglyne.

Stede in die Amerikaanse deelstaat New York en in die suidooste van Michigan behoort nie regstreeks by die korridor nie, maar het beduidende kulturele, politieke en ekonomiese bande met die stedelike gebiede oorkant die grens (soos die Goue Hoefyster en Windsor). As hulle by die korridor gereken word, bereik die gebied 'n inwonertal van meer as sewe miljoen.


</doc>
<doc id="18649" url="https://af.wikipedia.org/wiki?curid=18649" title="Jacob Borghorst">
Jacob Borghorst

Jacob Borghorst (ook Borchorst) was die vierde kommandeur aan die Kaap die Goeie Hoop en het Cornelis van Quaelberg opgevolg nadat dié deur die VOC uit sy pos ontslaan is.

Borghorst stam uit 'n familie uit die provinsie Noord-Holland. Hy het in 1643 as 'n assistent in diens van die V.O.C. in Indië aangeland en is in 1646 tot onderkoopman bevorder. Na 1653 was hy 'n koopman in Ceylon, wat hy in Maart 1663 as sekunde verlaat. Hy het ook die amp van administrateur in Colombo beklee en van die briewe wat in 1655 aan Jan van Riebeeck gestuur is, is deur hom as sekretaris nagesien en onderteken.

Op 24 Desember 1664, na 'n suksesvolle loopbaan in diens van die VOC, vertrek hy uit Batavia terug na Nederland op die "Phoenix", een van die skepe in die retoervloot van Pieter de Bitter, met die rang van vise-kommandeur. Die vloot besoek ook Kaapstad en vertoef hier tussen 11 Maart en 22 April 1665 om vars voorrade in te neem. Tydens die terugvaart het die Tweede Anglo-Nederlandse oorlog uitgebreek en het die retoervloot, wat 'n handelsvloot met heelwat waardevolle handelsvoorraad was, in die neutrale hawe van Bergen in Noorweë skuiling gesoek. Die Engelse oorlogsvloot het hulle egter nie aan die heersende konvensies gesteur nie en die neutraliteit geskend deur die retoervloot in die hawe van Bergen vas te keer. De Bitter het daarin geslaag om die Engelse vloot te verslaan in die daaropvolgende Slag van Bergen, maar op die terugvaart is die "Phoenix" op 13 September 1665 deur die Engelse onderskep.

Borghorst verloor so agt sakkies edelstene wat hy om sy nek gedra het, sy persoonlike fortuin wat hy deur die jare opgebou het en in Europa wou verkoop. Waarskynlik as gevolg van dié persoonlike terugslag, is hy verplig om weer in diens van die VOC te tree en word hy in 1667 as Kommandeur aan die Kaap benoem.

Borghorst het op 27 Desember 1667 uit Texel, Nederland na die Kaap vertrek aan boord van die spieëlretoerskip "Het Hoff van Breda", in opdrag van die volle raad van die Here XVII in Amsterdam. Die skip het 268 mense aan boord gehad en die reis was nie te voorspoedig nie: weens swak weer is die skip gedwing om twee keer in Engelse hawens skuiling te soek (skaars 6 maande na die einde van die Tweede Anglo-Nederlandse oorlog) en ook by die Kaap Verdiese Eilande, destyds 'n Portugese besitting, aan wal te gaan. Heelwat mense aan boord het siek geraak en 25 is tydens die reis dood.

Borghorst het op 16 Junie 1668 by die Kaap aangeland, maar was swak en siek. Op Sondag 17 Junie het kommandeur van Quaelberg, wat tot op daardie stadium nie bewus was van sy ontslag nie, aan boord gegaan om hom te verwelkom en later die dag het Borghorst die eerste keer voet aan wal gesit. Op 18 Junie 1668 het van Quaelberg die hele Politieke Raad bymekaargeroep vir 'n vergadering in die fort, waar die brief van die Here XVII wat saam met die "Het Hoff van Breda" gestuur is, voorgelees en bespreek is. Die brief was 'n opdrag aan van Quaelberg om onmiddellik sy pos te ontruim en bevel van die Kaap aan Borghorst oor te dra. Weens vertragings met die balansering en afsluiting van die finansiële rekords en voorraadopname, is die bevel (en daarmee saam die sleutels van die hekke en voorraadstore) eers op 2 Augustus 1668 amptelik aan Borghorst oorgedra.

Borghorst was egter voortdurend siek en sy pligte moes meestal deur amptenare, veral die fiskaal Cornelis de Cretzer (wat later ook baie van die sieklike kommandeur Pieter Hackius se pligte moes waarneem en uiteindelik deur 'n tragiese sameloop van omstandighede in slawerny in Algerië gesterf het), waargeneem word. Borghorst wou sy amp so spoedig moontlik neerlê en het die VOC kort na sy aankoms versoek om ontslag op grond van sy swak gesondheid.

Die VOC het "Jan van Aelmonden", 'n koopman van Batavia, aangewys as sy opvolger. Van Aelmonden kon egter nie onmiddellik uit Batavia vertrek nie. Hy het wel in 1670 hier opgedaag om die kommandeurskap op te neem, maar teen daardie tyd was Pieter Hackius reeds aangewys as opvolger deur die VOC en Borghorst het dus sy tydperk as kommandeur voortgesit.

Tydens sy tydperk as kommandeur is daar, in opdrag van die Here XVII, ontdekkingstogte onderneem na die binneland en is die kus verken. Daar is ook by Saldanha met 'n klein nedersetting begin. Borghorst het graanboerdery aangemoedig en self 'n veeboerdery bedryf. Hy is daarvan beskuldig dat hy in geskille tussen vryburgers en Hottentotte die kant van die Hottentotte kies. Hy het ook 'n waterpyplyn voltooi vanaf die reservoir deur Zacharias Wagenaar opgerig na die hawe. 'n Gedeelte van hierdie pyplyn is met die bou van die Goue Akker-winkelsentrum in Kaapstad herontdek en kan daar besigtig word.

Hackius en sy familie het op 18 Maart 1670 hier opgedaag op die skip "Sticht van Utrecht" en op 25 Maart 1670 is die beheer van die Kaap formeel aan hom oorgedra. Op 17 April is 'n formele afskeidsdinee vir Borghorst gehou en op 18 April 1670 het Borghorst aan boord van die "Beemster" vertrek terug na Nederland.

Borghorst het oënskynlik sonder enige vrou of familie in die Kaap gebly en dit is nie bekend of hy ooit getroud was nie.




</doc>
<doc id="18652" url="https://af.wikipedia.org/wiki?curid=18652" title="Frans-Nederlandse Oorlog">
Frans-Nederlandse Oorlog

Die Frans-Nederlandse Oorlog (1672–1678) was 'n oorlog tussen die Koninkryk van Frankryk, die Bisdom van Münster, die Bisdom van Keulen en Engeland teen die Nederlandse Republiek. Die Heilige Romeinse Ryk en Spanje het later by Nederland aangesluit om 'n viervoudige alliansie te vorm. Die oorlog is beëindig met die Verdrag van Nijmegen (1678). Die verdrag het Frankryk beheer van die Franche-Comté gegee wat te vore aan Spanje behoort het.

Frankryk het 'n koalisie gelei wat die Bisdom van Münster, die Bisdom van Keulen en Engeland ingesluit het. Die koalisie het deur die Verdrag van Dover, 'n geheime verdrag wat in 1670 tussen Karel II van Engeland en Lodewyk XIV van Frankryk gesluit is, ontstaan. Lodewyk XIV was vies oor die Nederlanders se weiering om saam te werk ter vernietiging en verdeling van die Spaanse Nederlande. Aangesien die Nederlandse weermag sedert 1648 verwaarloos is, het die Franse geen probleme ondervind nadat hulle onverwags by die fort van Maastricht verbygemarsjeer en Utrecht oorgeneem het nie. Daar word aangeneem dat Prins Willem III van Oranje die leidende Nederlandse politikus Johan de Witt afgeset en vermoor het en as stadhouer verklaar is. Aangesien die Franse die belangrikste stede in Nederland aan die Engelse belowe het, was hulle nie te gretig om dié in te neem nie en het hulle probeer om sestien miljoen gulde van die Nederlanders te kry vir 'n aparte vrede. Die buitensporige eis het die Nederlandse weerstand verstewig en onderhandelinge het die Republiek tyd gegee om die platteland te oorstroom deur opsetlike vloede, wat die Franse opmars gestuit het. Die biskop van Münster het Groningen probeer beleër, maar was onsuksesvol. 'n Poging is aangewend om die Republiek van die see af in te val maar dit is gefnuik deur admiraal Michiel de Ruyter in vier strategiese oorwinnings teen die gekombineerde Engels-Franse vloot (die gebeure staan algemeen bekend as die Derde Engels-Nederlandse Oorlog). Engeland het toe in 1674 kragtens die Vrede van Westminster uit die oorlog getree.

Bondgenote het intussen by Nederland aangesluit, naamlik die Keurvors van Brandenburg, die Keiser van die Heilige Romeinse Ryk en Karel II van Spanje. Frankryk se Lodewyk XIV moes ondanks die suksesvolle beleëring van Maastricht in 1673 sy planne om die Nederlanders te verslaan, laat vaar en terugkeer na 'n oorlog aan die Franse grense. Teen 1678 het hy daarin geslaag om sy opponente se koalisie op te breek en het hy aansienlike grondgebied gewen in die bepalings van die Verdrag van Nijmegen. Frankryk het naamlik die Franche-Comté en verskeie gebiede in die Suidelike Nederlande van Spanje bekom. Die Nederlanders het nogtans daarin geslaag om die ambisies van twee van die belangrikste koningshuise van die tyd: die Stuarts en die Bourbons, in die wiele te ry.

Die oorlog dui die begin van die nimmereindigende wedywering tussen die twee magtigste mans in Europa aan. Willem III (wat later ook die troon van Engeland sou oorwin) en Lodwyk XIV en hulle onderskeie leërs sou mekaar in die daaropvolgende jare in 'n lang reeks oorloë teëstaan.


</doc>
<doc id="18654" url="https://af.wikipedia.org/wiki?curid=18654" title="Hipofise">
Hipofise

Die pituïtêre klier of hipofise is 'n endokriene klier, wat so groot soos 'n ertjie is en geleë is in die skedelbasis reg onder die brein. Dit lê in 'n klein, benige holte (pituïtêre fossa). Die hipofise skei vele hormone af. Die hormone wat afgeskei word reguleer homeostase, insluitend trofiese hormone wat ander endokriene kliere stimuleer. Dit word funksioneel verbind aan die hipotalamus.

Die hipofise word in twee dele verdeel, die adenohipofise of voorkwab en die neurohipofise of agterkwab. In die adenohipofise word 'n hele aantal hormone geproduseer wat insluit: groeihormoon (GH), tiroïed-stimulerende hormoon (TSH), kortikotropien (ACTH), gonadotrope hormone, follikel-stimulerende hormoon (FSH), luteïniserende hormoon (LH) en prolaktien. Die agterkwab is betrokke by vogregulering in die liggaam. Twee homone wat in die hipotalamus geproduseer word, word hier geberg nl. anti-diuretiese hormoon (ADH) en oksitosien.

GH is betrokke by die beheer van groei in die mens en beïnvloed slegs sekere tipes selle. Daar is byvoorbeeld 'n direkte uitwerking op weefselselle i.p.v. op endokriene kliere. 

TSH stimuleer die tiroïed (skildklier) dat skildklierhormone (tiroksien en trijodotironien) daarin vervaardig word.

ACTH stimuleer die bynierskors om bynierhormone te vervaardig.

Gonadotrope hormone het 'n invloed op die ovaria en die testes.

FSH bevorder die groei en rypword van follikels (blasies waarin die eiersel lê) in die ovaria by die vrou en dit bevorder spermatogenese by die man in die testes. Lg. geskied deur stimulasie van die Sertoliselle (betrokke by rypword van sperm).

LH is ook 'n geslagshormoon soos FSH. By die vrou stimuleer dit eiersel-rypwording en ovulasie. By die man speel dit 'n rol in die vorming van die manlike hormoon testosteroon. 

Prolaktien word vrygestel tydens swangerskap en laktasie.


</doc>
<doc id="18679" url="https://af.wikipedia.org/wiki?curid=18679" title="Verdrag van Dover">
Verdrag van Dover

Die Verdrag van Dover was 'n geheime verdrag wat in 1670 tussen Karel II van Engeland en Lodewyk XIV van Frankryk gesluit is. Die Frans-Nederlandse Oorlog was 'n direkte gevolg van die verdrag.

Dit is onbekend presies wie die bondgenootskap tussen die twee tradisionele vyande vir die eerste keer voorgestel het. Ook die datum toe die moontlikheid vir die eerste keer bespreek is, is onbekend. Dit is egter bekend dat die twee nasies van 1663 'n nouer verhouding bespreek het. Aanvanklik was die enigste deelnemers in die gesprekke koning Lodewyk XIV van Frankryk, koning Karel II, en Karel se suster Henrietta Anne, Hertogin van Orléans. Henrietta Anne was ook Lodewyk se skoonsuster as gevolg van haar huwelik met sy enigste broer Phillippe Duc d'Orléanes.

Tot 1669 is weinig vordering met die onderhandelinge gemaak totdat Karel na bewering 'n vergadering met sy adviseurs gehad het. In die vergadering het Karel aangekondig dat hy hom amptelik tot Katolisisme wou bekeer en terselfdertyd sy lande met die Rooms-Katolieke Kerk herenig. Daar is intense gissinge oor die vraag of die vergadering in werklikheid plaasgevind het. Alhoewel heelwat van die aanvoorwerk vir die verdrag deur Henrietta Anne gedoen is, is die fynere puntjies en die uiteindelike bepalings van die verdrag deur Henry Bennet, 1ste Graaf van Arlington en sir Thomas Clifford uitgewerk.

In die verdrag wat op 31 Desember 1670 by Dover onderteken is, het Lodewyk ooreengekom om Karel van voldoende finansiële middele te voorsien om minder afhanklik te wees van die Engelse parlement, en militêre steun in die vorm van 'n leërmag van 6 000 man te verskaf om Engeland en Skotland na Rooms-Katolisisme te bekeer. Karel kom in die verdrag ooreen om die Drievoudige Verbond met Swede en die Republiek van die Sewe Verenigde Nederlande te verlaat en hom by Frankryk te skaar in sy plan om die Nederlandse Republiek oor te neem. As die inval suksesvol sou wees, is Engeland verskeie besonder winsgewende hawens langs een van die groot riviere wat deur die Nederlandse Republiek loop, belowe.

Engeland raak as gevolg van die verdrag betrokke by die Frans-Nederlandse Oorlog en verklaar op 28 Maart 1672 oorlog teen die Nederlandse Republiek. Die oorlog, wat ook as die Derde Anglo-Nederlandse Oorlog bekend staan, het nie soos beplan afgeloop nie. Die koste om die Britse Vloot te ontplooi, was baie hoër as wat verwag is, en die geld wat aan Lodewyk gestuur is as vergoeding was nie naastenby genoeg nie. Verder het die Nederlanders onder kaptein-generaal Willem III van Oranje harder geveg as wat verwag is. Desperaat vir vondse moes Karel die Parlement vir die eerste keer in meer as twee jaar byeenroep. Hy het gehoop dat hy die parlement in reses kon laat bly sodat hy oorlog kon voer sonder parlementêre toesig. In 1674, hoofsaaklik as gevolg van druk uitgeoefen op die Parlement deur Karel, teken Engeland die Verdrag van Westminster waarmee hulle hulle deelname in die derde Anglo-Nederlandse Oorlog beëindig. Die Franse sou vir nog vier jaar aanhou veg totdat hulle die Vrede van Nijmegen gesluit het.

In 1672 vaardig Karel 'n toegewingsverklaring uit wat die strafwette teen afgeskeidene Protestante ophef. Dieselfde verklaring het ook strafwette wat op Rooms-Katolieke van toepassing was verslap. Toe die Parlement die jaar weer byeenkom het hulle die Verklaring verdoem en aangekondig dat die Engelse Monarg nie die mag het om proklamasies uit te gee wat strafwette wat deur die Parlement goedgekeur is op te skort nie. Verder het hulle geweier om die Derde Anglo-Nederlandse Oorlog verder te befonds totdat dit teruggetrek is. Karel is gedwing om aan die Parlement se eise te voldoen en daarmee sy droom om Engeland met die Rooms-Katolieke Kerk te herenig finaal verydel.

Op 19 Februarie 1674 trek Engeland uit die stryd terug.


</doc>
<doc id="18681" url="https://af.wikipedia.org/wiki?curid=18681" title="Drievoudige Verbond (1668)">
Drievoudige Verbond (1668)

Die Drievoudige Verbond van 1668 het bestaan uit Engeland, Swede en die Nederlandse Republiek. Dit is gevorm om die uitbreiding van Lodewyk XIV se Frankryk in die Devolusieoorlog te stuit nadat Lodewyk XIV die Spaanse Nederlande ingeval het. Die Verbond is nooit vir gewapende stryd teen Frankryk in die lewe geroep nie, maar dit was genoeg van 'n bedreiging om Lodewyk te dwing om sy offensief te halt en die Verdrag van Aix-la-Chapelle met Spanje te teken.

Die verbond is deur sir William Temple van Engeland, wat pro-Nederlandse buitelandse beleid in Engeland geformuleer het wat van tyd tot tyd tydens Karel II van Engeland se bewind toegepas is, as ambassadeur in Den Haag onderhandel.

Engeland het in die Verdrag van Dover met Frankryk ooreengekom om die Verbond te beëindig.


</doc>
<doc id="18683" url="https://af.wikipedia.org/wiki?curid=18683" title="Suid-Afrikaanse militêre dekorasies: 1975-2003">
Suid-Afrikaanse militêre dekorasies: 1975-2003

In 1975 het die Suid-Afrikaanse regering die dekorasies en medaljes vir die Suid-Afrikaanse Weermag ingrypend verander. Die meeste toekennings is afgeskaf, en nuwes is ingestel. Addisionele dekorasies en medaljes is tussen 1987 en 1991 ingestel. Hierdie reeks toekennings is in 1994 deur die Suid-Afrikaanse Nasionale Weermag oorgeneem en is in 2003 deur 'n heeltemaal vervang.

Die dekorasies en medaljes word in voorrangorde gelys, beide ten opsigte van groepering en die indiwiduele toekennings, soos volg:

Casteel de Goede Hoop-dekorasie (CGH) (1952-2003), vir buitengewone dapperheid of uitnemende dapperheid teen die vyand. 'n Goue kasteelvormige dekorasie wat die aankoms van drie seilskippe in Tafelbaai in 1652 uitbeeld. Dit hang aan 'n groen halslint. Die CGH is nooit toegeken nie.
Honoris Crux Diamant (HCD) (1975-1993), vir doodsveragtende roemryke dade van uitnemende heldemoed. 'n Goue malteserkruis, groen geëmailleerd met gekruiste swaarde tussen die arms en 'n oranje- wit- blou skyf omring met agt diamante in die middel. Die lint is oranjekleurig. Die HCD is nooit toegeken nie.
Honoris Crux Goud (HCG) (1975-1993), vir uitnemende dapperheid in uiterste lewensgevaar. Dieselfde ontwerp as die HCD maar sonder die diamante. Dit hang aan 'n oranjekleurige lint met 'n wit middelstreep. Slegs 6 HCG's is toegeken, twee daarvan aan dieselfde persoon.
Orde van die Ster van Suid-Afrika (Militêr): Goud (SSA) (1975-2002), vir voortreflike militêre diens deur opperoffisiere. 'n Goue malteserkruis, blou geëmailleerd, met proteablomme tussen die arms en 'n agtpuntige ster op die oppervlakte. Dit hang aan 'n blou halslint; by seremoniële geleenthede word die kenteken aan 'n goue ketting gehang. Daar is ook 'n agtpuntige borsster met die kenteken daarop.
Orde van die Ster van Suid-Afrika (Militêr): Silwer (SSAS) (1975-2002), vir besonder voortreflike diens deur opperoffisiere. Die kenteken en borsster is dieselfde ontwerp as die SSA s'n maar in silwer. Die halslint het 'n wit middelstreep. Gewoonlik is ontvangers van die SSAS na 'n paar jaar tot die SSA-klas bevorder.
Honoris Crux Silwer (HCS) (1975-1993), vir buitengewone dapperheid in groot lewensgevaar. Dieselfde ontwerp as die HCG maar in silwer. Die lint is oranjekleurig met twee wit strepies.
Honoris Crux (HC) - 2de Tipe (1975-2003), vir dapperheid terwyl in lewensgevaar. Dieselfde ontwerp as die HCS, maar wit-geëmailleerd. Dit hang aan 'n oranjekleurige lint met wit randstrepe. 
Pro Virtute-dekorasie (PVD) (1987-2003), vir onderskeidende gedrag en uitnemende gevegsleierskap deur offisiere te velde. 'n Vyfarmige goue malteserkruis, wit geëmailleerd, wat die landswapen op 'n rooi skyf in die middel vertoon. Die lint is oranjekleurig met blou randstrepe.
Suiderkruis-dekorasie (SD) (1975-2003), vir uitnemende diens van die hoogste gehalte deur offisiere. 'n Goue dubbele malteserkruis, wit geëmailleerd, met 'n donkerblou skyf wat die sterre van die Suiderkruis uitbeeld. Die lint is donkerblou met twee wit strepies.
Pro Merito-dekorasie (PMD) (1975-2003), vir uitnemende diens van die hoogste gehalte deur onderoffisiere en manskappe: ekwivalent aan die SD. 'n Goue malteserkruis, wit geëmailleerd, met 'n donkerblou skyf wat 'n rooi disa uitbeeld. Die lint is donkerblou met 'n wit middelbaan.
Pro Virtute-medalje (PVM) (1987-2003), vir onderskeidende gedrag en uitnemende gevegsleierskap deur onderoffisiere en manskappe te velde: ekwivalent aan die PVD. 'n Silwer medalje wat 'n vyfarmige malteserkruis uitbeeld. Dit hang aan 'n oranjekleurige lint met twee blou middelstrepe.
Ad Astra-dekorasie (AAD) (1987-2003), vir uitnemende vliegkuns of voortreflike vernuf of vindingrykheid deur lugbemanningslede tydens nood of ongewone situasies. 'n Goue vyfpuntige ster met die lugmagembleem in die middel. Die lint is verdeel in ligblou en wit skuinsstrepe.
Leërkruis (CM) (1991-2003), vir buitengewone moed, leierskap, vernuf, vindingrykheid or deursettingsvermoë deur Suid-Afrikaanse Leër-personeel in die hantering van personeel, wapentuig or ander uitrusting. 'n Silwerkruis wat die Leërembleem op 'n rooi skyf vertoon. Dit hang aan 'n wit lint met 'n rooi middelbaan.

Lugmagkruis (CA) (1991-2003), die Suid-Afrikaanse Lugmag-ekwivalent van die CM. Dieselfde ontwerp, maar met die SALM-embleem op 'n staalblou skyf. Die lint is wit met 'n staalblou middelbaan verdeel deur 'n goue strepie.
Vlootkruis (CN) (1991-2003), die Suid-Afrikaanse Vloot-ekwivalent van die CM en CA. Dieselfde ontwerp, maar met die SAV-embleem op 'n vlootblou skyf. Die lint is wit met 'n vlootblou middelbaan.
SA Geneeskundige Diens-kruis (CC) (1991-2003), die Suid-Afrikaanse Geneeskundige Diens-ekwivalent van die CM, CA en CN. Dieselfde ontwerp, maar met die SAGD-embleem op 'n donkerrooi skyf. Die lint is wit met 'n donkerrooi middelbaan.
Suiderkruismedalje (SM) - 2de Tipe (1975-2003), vir buitengewone voortreflike diens deur offisiere. 'n Silwer medalje wat die sterre van die Suiderkruis op 'n donkerblou skyf omring deur strale uitbeeld. Dit hang aan 'n donkerblou lint met wit randstrepe en middelstrepies.
Pro Merito-medalje (PMM) - 2de Tipe (1975-2003), vir buitengewone voortreflike diens deur onderoffisiere en manskappe: ekwivalent aan die SM. Dieselfde ontwerp as die SM, maar met 'n rooi disa pleks van die sterre op die blou skyf. Die lint is donkerblou met wit randstrepe en middelbaan.
Danie Theron-medalje (DTM) (1970-2003), vir buitengewoon ywerige en voortreflike diens deur alle range in die Kommando's. 'n Silwer medalje wat 'n arend op 'n bergpiek uitbeeld. Die lint is groen met drie geel bane.
Militêre Merietemedalje (MMM) (1974-2003), vir diens van hoë gehalte. 'n Brons medalje met 'n uitgeskulpte rand wat die SAW-embleem uitbeeld. Die lint is vlootblou, hemelblou, oranje, hemelblou, en vlootblou. Tot 1993 het die MMM as die "Hoof van die SAW se Aanprysingsmedalje" bekend gestaan.

Pro Patria-medalje (1974), vir diens ter verdediging van die Republiek of ter voorkoming of onderdrukking van terrorisme. Dit is gebruik as veldtogmedalje vir die 1966-1989 Grensoorlog. 'n Agthoekige goudkleurige bronsmedalje wat 'n goue proteablom op 'n blou skyf uitbeeld. Die lint is oranjekleurig, met 'n wit streep naby elke rand en twee blou bane in die middel. 'n Gespe met die naam "Kunene" daarop is uitgereik aan diegene wat in 1976-1977 in Angola diens verrig het.
Suider-Afrika-medalje (1989), vir deelname aan militêre operasies buite die grense van Suid-Afrika en Suidwes-Afrika tussen 1976 en 1989, insluitend die 1987-1988 Angola-veldtog. 'n Agthoekige nikkelmedalje wat 'n jagluiperd uitbeeld. Die lint is geel met rooi randbane en 'n swart middelbaan verdeel deur 'n wit streep. Die medalje is gemunt uit die metaal van 'n Sowjettenk wat in Angola buitgemaak is. 
Algemene Diensmedalje (1989), vir deelname aan operasies binne Suid-Afrika na 1983, bv die 1985-1990 noodtoestande. 'n Silwer medalje wat die SAW-embleem binne 'n lourierkrans uitbeeld. Dit hang aan 'n oranjekleurige lint met blou en wit randstrepe en 'n blou middelstreep.

Unitas-medalje (1994), uitgereik om die samesmelting van die SAW, die bevrydingsleërs, en die tuislandweermagte in 1994 te herdenk. 'n Bronsmedalje wat 'n sewepuntige ster met die Griekse letter "alpha" daarop vertoon. Die lint is ligblou met 'n donkergroen middelbaan tussen twee wit strepe.

Medalje vir Uitnemende Gedrag en Toegewyde Diens (1987-2003), vir 40 jaar diens. 'n Nege karaat goue medalje wat die landswapen vertoon. Dit hang aan 'n donkergroen lint met 'n middelbaan in die kleure van die landsvlag: oranje- wit- blou tot 1994, en rooi- wit- swart- geel- blou daarna.
Medalje vir Troue Diens: Goud (1975-2003), vir 30 jaar diens. Tot 1993, is die medalje aan alle SAW-lede beskikbaar, maar daarna is dit tot Staande Maglede beperk. 'n Vergulde silwer medalje met 'n uitgeskulpte rand, wat die landswapen vertoon. Die lint is donkergroen met twee geel bane. 
Medalje vir Troue Diens: Silwer (1975-2003), vir 20 jaar diens. Tot 1993, is die medalje aan alle SAW-lede beskikbaar, maar daarna is dit tot Staande Maglede beperk. Dieselfde ontwerp as die goue medalje maar in silwer. Die lint is wit met twee donkergroen bane. 
John Chard-dekorasie (JCD) (1952-2003), vir 20 jaar diens in die Burgermag. 'n Gespe kon na 30 jaar diens bygevoeg word. 'n Ovaalvormige silwer medalje wat die sendingstasie by Rorke's Drift uitbeeld. Die lint is rooi met blou en wit randstrepe.
De Wet-dekorasie (DWD) (1965-2003), vir 20 jaar diens in die Kommando's. Tot 1986 is die DWD slegs aan offisiere toegeken. 'n Gespe kon na 30 jaar diens bygevoeg word. 'n Silwer medalje wat genl Christiaan de Wet op sy perd uitbeeld. Dit hang aan 'n geel lint met groen en wit randstrepe en 'n blou middelbaan.
John Chard-medalje (1952-2003), vir 12 jaar (tot 1986) or 10 jaar diens in die Burgermag. Na 20 jaar diens het 'n ontvanger hiervan vir die John Chard-dekorasie gekwalifiseer. Dieselfde ontwerp as die JCD, maar in brons.
Medalje vir Troue Diens: Brons (1975-2003), vir 10 jaar diens. Tot 1993, is die medalje aan alle SAW-lede beskikbaar, maar daarna is dit tot Staande Maglede beperk. Dieselfde ontwerp as die goud- en silwerklasse, maar in brons. Die lint is bronskleurig met 'n donkergroen middelbaan. 
De Wet-medalje (1987-2003), vir 10 jaar diens in die Kommando's. Na 20 jaar diens het 'n ontvanger hiervan vir die De Wet-dekorasie gekwalifiseer. Dieselfde ontwerp as die DWD, maar in brons. Die lint is blou, met groen en wit randstrepe en 'n geel middelbaan.

SAW-kampioenskutmedalje (1975-2003), vir die wenners in vier kategorieë van die jaarlikse SAW-skietkampioenskap. 'n Silwer medalje wat 'n skietbaan in die middel van 'n vyfpuntige ster uitbeeld. Die lint is hemelsblou, oranje, vlootblou, oranje, en hemelsblou. 
Kadetkorps-kampioenskutmedalje (1987-2003), vir die wenners van die jaarlikse skietkampioenskappe vir skoolkadette, is 'n nikkelsilwer medalje wat 'n pronkende springbok uitbeeld. Die lint is goudkleurig met groen randstrepe.

Eervolle Vermelding in Berigte (1967-2003), vir dapperheid te velde wat nie vir 'n dekorasie kwalifiseer nie. 'n Miniatuur brons landswapen wat aan die lint van die relevante veldtogmedalje vasgemaak is. Die voorbeeld toon dit op die lint van die Pro Patria-medalje.





</doc>
<doc id="18684" url="https://af.wikipedia.org/wiki?curid=18684" title="Suid-Afrikaanse militêre dekorasies: 1952-1975">
Suid-Afrikaanse militêre dekorasies: 1952-1975

In 1952 het die Suid-Afrikaanse regering 'n reeks dekorasies en medaljes vir die Suid-Afrikaanse Weermag ingestel, om die Britse toekennings wat destyds nog gebruik is te vervang. Addisionele dekorasies, medaljes, en embleme is tussen 1965 en 1970 ingestel. Hierdie toekennings is in 1975 deur 'n vervang.

Daar was dekorasies vir dapperheid en voortreflike diens; 'n veldtogmedalje; medaljes vir troue diens; 'n medalje vir skietkampioene; en twee embleme.

Casteel de Goede Hoop-dekorasie (CGH) (1952-2003), vir buitengewone dapperheid of uitnemende dapperheid teen die vyand. 'n Goue kasteelvormige dekorasie wat die aankoms van drie seilskippe in Tafelbaai in 1652 uitbeeld. Dit hang aan 'n groen halslint. Die CGH is nooit toegeken nie.
Louw Wepener-dekorasie (LWD) (1952-1975), vir buitengewone heldemoed, gewoonlik in nie-gevegsomstandighede. 'n Silwer medalje wat twee perderuiters aan die voet van Thaba Bosigo uitbeeld. Die lint is verdeel in oranje en wit bane. Slegs 7 LWD's is toegeken.
Ster van Suid-Afrika (SSA) (1952-1975), vir buitengewoon voortreflike diens deur opperoffisiere. 'n Silwer ster bestaande uit agt vyfpuntige sterre van verskillende groottes was opmekaar geplaas is. Dit hang aan 'n oranje halslint met drie groen strepe. Tussen 1960 en 1975 is 20 SSA's toegeken.
Van Riebeeck-dekorasie (DVR) (1952-1975), vir uitnemende diens te velde deur offisiere. 'n Vergulde silwer kasteelvormige dekorasie wat die figuur van Jan van Riebeeck uitbeeld. Die lint is hemelsblou. Slegs 2 DVR's is toegeken.
Honoris Crux (HC) - 1ste Tipe (1952-1975), vir dapperheid teen die vyand te velde. 'n Vergulde silwer malteserkruis, groen geëmailleerd, met arende tussen die arms en 'n oranje-wit-blou skyf in die middel. Dit hang aan 'n groen lint met rooi en wit randstrepe. Al vyf ontvangers van die HC was lugmaglede.
Van Riebeeck-medalje (VRM) (1952-1975), vir uitnemende diens te velde deur onderoffisiere en manskappe: ekwivalent aan die DVR. Dieselfde ontwerp as die DVR, maar in silwer. Dit hang aan 'n hemelsbloue lint met 'n wit middelbaan. Slegs 5 VRM's is toegeken.
Louw Wepener-medalje (LWM) (1967-1975), vir dapperheid by die redding van lewens. 'n Brons medalje met dieselfde ontwerp as die LWD. Dit hang aan 'n oranje lint met vier wit strepe. Slegs 9 LWM's is toegeken.
Suiderkruismedalje (SM) - 1ste Tipe (1952-1975), vir buitengewone pligsgetrouheid. Tot 1967 was die SM aan alle range beskikbaar, maar daarna is dit slegs aan offisiere toegeken. 'n Silwer medalje wat die sterre van die Suiderkruis teen 'n donkerblou agtergrond binne 'n sirkel eikeblare uitbeeld. Die lint is donkerblou met 'n oranje/ wit middelbaan.
Pro Merito-medalje (PMM) - 1ste Tipe (1967-1975), vir buitengewone pligsgetrouheid deur onderoffisiere en manskappe. 'n Silwer medalje wat 'n rooi disa binne 'n proteakrans uitbeeld. Dit hang aan 'n hemelsbloue lint met 'n oranje/ wit/ blou/ wit/ oranje middelbaan.
Danie Theron-medalje (1970-2003), vir buitengewoon ywerige en voortreflike diens deur offisiere in die Kommando's. 'n Silwer medalje wat 'n arend op 'n bergpiek uitbeeld. Die lint is groen met drie geel bane.
Jack Hindon-medalje (1970-1975), vir buitengewoon ywerige en voortreflike diens deur onderoffisiere en manskappe in die Kommando's. 'n Ovaalvormige bronsmedalje wat die hysing van die Vierkleur op Spioenkop deur Jack Hindon en sy makkers uitbeeld. Dit hang aan 'n geel lint met groen randstrepe en middelstreep.

Korea-medalje (1953), vir deelname aan die Koreaanse Oorlog 1950-1953. 'n Silwer medalje wat kaarte van Suid-Afrika en Korea uitbeeld. Die lint is oranje, vlootblou, lugmagblou, vlootblou, en oranje. Die meeste van die ongeveer 800 ontvangers was lugmaglede.

Medalje vir Troue Diens in die Staande Mag (1952-1975), vir 18 jaar diens in die Staande Mag. 'n Gespe kon na 30 jaar diens bygevoeg word. 'n Silwer medalje met 'n uitgeskulpte rand, wat die landswapen uitbeeld. Dit hang aan 'n lint verdeel in nege oranje, wit en blou strepe. Tot 1961 heet dié toekenning die 'Unie-medalje". 
John Chard-dekorasie (JCD) (1952-2003), vir 20 jaar diens in die Burgermag. 'n Gespe kon na 30 jaar diens bygevoeg word. 'n Ovaalvormige silwer medalje wat die sendingstasie by Rorke's Drift uitbeeld. Die lint is rooi met blou en wit randstrepe.
De Wet-dekorasie (DWD) (1965-2003), vir 20 jaar diens in die Kommando's. Tot 1986 is die DWD slegs aan offisiere toegeken. 'n Gespe kon na 30 jaar diens bygevoeg word. 'n Silwer medalje wat genl Christiaan de Wet op sy perd uitbeeld. Dit hang aan 'n geel lint met groen en wit randstrepe en 'n blu middelbaan.
John Chard-medalje (1952-2003), vir 12 jaar diens in die Burgermag. Na 20 jaar diens het 'n ontvanger hiervan vir die John Chard-dekorasie gekwalifiseer. Dieselfde ontwerp as die JCD, maar in brons.
Kadetkorpsmedalje (1966-1967), vir 20 jaar diens as offisier by die skoolkadette. 'n Silwer medalje wat 'n pronkende springbok uitbeeld. Die lint is donkerblou met 'n wit-omlynde oranje middelband.

Kommandant-generaalsmedalje (1965-1975), vir die algehele wenner van die jaarlikse SAW-skietkampioenskap. 'n Silwer medalje wat 'n skietbaan in die middel van 'n vyfpuntige ster uitbeeld. Die lint is hemelsblou, oranje, vlootblou, oranje, en hemelsblou. 

Eervolle Vermelding in Berigte (1967-2003), vir dapperheid te velde wat nie vir 'n dekorasie kwalifiseer nie. 'n Miniatuur brons landswapen wat aan die lint van die relevante veldtogmedalje vasgemaak is.

Aanprysing deur die Kommandant-Generaal (1968-1974), vir diens van hoë gehalte wat nie vir 'n dekorasie kwalifiseer nie. 'n Brons proteablom wat aan 'n lint van dieselfde kleur as die uniformbaadjie vasgemaak is.




</doc>
<doc id="18685" url="https://af.wikipedia.org/wiki?curid=18685" title="Suid-Afrikaanse militêre dekorasies: 2003-">
Suid-Afrikaanse militêre dekorasies: 2003-

Die Suid-Afrikaanse Nasionale Weermag, wat in 1994 gestig is, het tot 2003 die van sy voorganger, die Suid-Afrikaanse Weermag, gebruik. 'n Heeltemal nuwe, en heelwat kleiner, reeks toekennings is toe in 2003 vir die SANW ingestel. Dit bestaan uit dekorasies vir dapperheid, uitnemende leierskap, en voortreflike diens; 'n veldtogmedalje; 'n medalje vir troue diens; en twee embleme. Die burgerlike "Orde van Mendi vir Dapperheid" is ook aan SANW-lede beskikbaar.

Nkwe ya Gauta (NG) (2003- ), die "Goue Luiperd", vir buitengewone dapperheid gedurende militêre operasies. 'n Goue vyfarmige kruis met 'n ligblou skyf wat 'n goue luiperdkop uitbeeld. Dit hang aan 'n ligblou lint met goudkleurige randstrepe. 
Nkwe ya Selefera (NS) (2003- ), die "Silwer Luiperd", vir uitnemende dapperheid gedurende militêre operasies. Dieselfde ontwerp as die NG, maar in silwer. Dit hang aan 'n ligblou lint met wit randstrepe. 
Nkwe ya Boronse (NB) (2003- ), die "Brons Luiperd", vir dapperheid gedurende militêre operasies. Dieselfde ontwerp as die NG maar in brons. Dit hang aan 'n ligblou lint met bronskleurige randstrepe. 
iPhrothiya yeGolide (PG) (2003- ), die "Goue Protea", vir buitengewone leierskap of buitengewone voortreflike diens en uiterste pligsgetrouheid. 'n Goue sespuntige ster met 'n blou seshoek waarop 'n goue proteablom uitgebeeld word. Die lint is blou, met 'n goudkleurige middelbaan verdeel deur 'n swart streep.
iPhrothiya yeSiliva (PS) (2003- ), die "Silwer Protea", vir uitnemende leierskap of uitnemende voortreflike diens en pligsgetrouheid. Dieselfde ontwerp as die PG, maar in silwer. Die lint is blou, met 'n wit- swart- goud- swart- wit middelbaan. 
iPhrothiya yeBhronzi (PB) (2003- ), die "Brons Protea", vir leierskap of voortreflike diens en pligsgetrouheid. Dieselfde ontwerp as die PG en PS, maar in brons. Die lint is blou, met 'n wit middelbaan verdeel deur drie swart strepe. 

Tshumelo Ikatelaho (2003- ), die "Algemene Diensmedalje" vir deelname aan militêre operasies waarvoor spesifieke veldtogmedaljes nie uitgereik word nie, bv vredesmagoperasies. 'n Agthoekige nikkel medalje wat 'n negepuntige ster binne 'n lourierkrans vertoon. Dit hang aan 'n rooi lint met blou en wit randstrepe en 'n goud-omlynde swart middelstreep.

Medalje vir Troue Diens (2003- ), vir 10 jaar diens. Gespes word vir bykomende 10-jaar diensperiodes toegeken. 'n Silwer medalje met 'n uitgeskulpte rand wat die huidige landswapen vertoon. Die lint is groen met rooi en wit randstrepe aan die linkerkant en blou en wit aan die regterkant.

Okhankanyiweyo (2003- ), die "Eervolle Vermelding in Berigte"-embleem wat toegeken kan word vir dapperheid, leierskap, pligsgetrouheid of prysenswaardige diens gedurende militêre operasies. 'n Miniatuur brons landswapen wat aan die lint van die relevante veldtogmedalje vasgemaak is.

Emblem for Reserve Force Service (RD) (2003- ), die "Embleem vir Diens in die Reserwemag" wat aan RM-lede toegeken kan word nadat hulle 20 jaar diens voltooi het, minstens 5 jaar waarvan in die RM verrig is. Die embleem bestaan uit die letters RD ("Reserve Force Distinction") in silwer en word aan die lint van die Medalje vir Troue Diens vasgemaak.




</doc>
<doc id="18751" url="https://af.wikipedia.org/wiki?curid=18751" title="Vrede van Nijmegen">
Vrede van Nijmegen

Met die Vrede van Nijmegen word in Nederlands 'n vredesverdrag bedoel wat op 11 Augustus 1678 in Nijmegen gesluit is tussen die Republiek van die Sewe Verenigde Nederlande en Frankryk.

Die Vrede van Nijmegen het 'n einde gebring aan die vyandelikhede tussen die Republiek en Frankryk in die Frans-Nederlandse Oorlog. Frankryk het terug getrek uit Nederlandse gebied, onder andere uit Kortrijk, maar het 'n gedeelte van die Graafskap Vlaandere behou, met name Ieper en Sint-Omaars. Frankryk kry Franche-Comté terug van Spanje nadat dit die gebied tydens die Vrede van Aken moes afstaan. 'n Hele reeks "Duitse" gebiede het ook onder Franse invloed gekom: de Elsas, Lotharinge, Bouillon, Freiburg, en andere.

Internasionaal word met die Vrede van Nijmegen meerdere samehangende verdrae bedoel wat in 1678-79 in Nijmegen gesluit is om 'n einde te bring aan die Frans-Nederlandse Oorlog. Hierdie verdrae is: 

Deurdat Frankryk en die Nederlande vrede sluit, is Spanje en die Duitse keiser verplig om die Franse mag te erken. Die toegewinge aan Frankryk word in die daaropvolgende dekades, by die Vrede van Rijswijk (1698) en by die Vrede van Utrecht (1713), gedeeltelik teruggeneem.



</doc>
<doc id="18752" url="https://af.wikipedia.org/wiki?curid=18752" title="Suid-Afrikaanse militêre dekorasies en medaljes">
Suid-Afrikaanse militêre dekorasies en medaljes

Suid-Afrika ken sedert 1894 dekorasies en medaljes aan lede van sy militêre krygsmagte toe. 

In 1894, was Suid-Afrika polities in twee Boererepublieke en twee selfregerende Britse kolonies verdeel. Die republieke het nie amptelike dekorasies of medaljes gehad het nie, maar die twee kolonies - die Kaap die Goeie Hoop en Natal - was wel binne die bestek van die Britse eerbewysstelsel. In oorlogstyd het lede van die koloniale krysgmagte dekorasies soos die Victoriakruis, sowel as veldtogmedaljes, van die Britse owerhede ontvang. 

Vanaf 1894 is daar aan koloniale regerings dwarsdeur die destydse Britse koninkryk magtiging verleen om hulle eie weergawes van die medaljes vir uitnemende diens en vir langdurige diens direk aan hulle krygsmagte toe te ken. Beide die Kaap en Natal het dus begin om medaljes self toe te ken, en nadat Transvaal in 1902 ook 'n Britse kolonie geword het, het dit ook medaljes ingestel. Die Oranje Vrystaat het nie as kolonie 'n krygsmag gehad nie.

Hierdie stelsel is na uniewording in 1910 voortgesit, en tussen 1913 en 1915 het die Unieregering die medaljes opnuut vir die nuwe Unie Verdedigingsmag ingestel.

Die UVM het Boere-oudstryders sowel as oudlede van die voormalige koloniale magte ingesluit, en om die Afrikaner oorlogsveterane op 'n gelyke grondslag met hulle Engelssprekende kollegas te plaas het die Unieregering in 1920 'n klein reeks toekennings vir hulle ingestel.

Die reëling waarby Brittanje die dekorasies en veldtogmedaljes voorsien het en die Unieregering die medaljes vir langdurige diens toegeken het, het tot 1952 geduur.

In 1952, ter voorbereiding aan die beoogde republiek, is 'n reeks nuwe, heeltemal Suid-Afrikaanse, ingestel. Dit het dekorasies vir dapperheid en voortreflike diens, sowel as veldtogmedaljes en medaljes vir troue diens bevat.

Hierdie reeks is na republiekwording uitgebrei, en is tot 1975 gebruik.

'n dekorasies en medaljes is in 1975 ingestel. Sommige van die bestaande toekennings is daarby ingelyf. Addisionele dekorasies en medaljes is tussen 1987 en 1993 bygevoeg.

Tussen 1976 en 1981 is vier van die destydse tuislande, nl Transkei, Bophuthatswana, Venda, en Ciskei onafhanklik verklaar. Elk het sy eie weermag gehad, en sy eie dekorasies en medaljes ingestel.

Toe Suid-Afrika in 1994 as 'n demokratiese staat herkonstitueer is, is die SA Weermag, die tuislandweermagte, en die twee bevrydingsleërs, uMkhonto we Sizwe en die Azanian People's Liberation Army, saamgesmelt om die Suid-Afrikaanse Nasionale Weermag te vorm. Die SANW het die SAW se dekorasies en medaljes oorgeneem, en dié van die tuislande het weggeval.

Die bevrydingsleërs het nie dekorasies gehad nie, en om hulle oudlede gelykheid met hulle nuwe SANW-kollegas te gee is reekse toekennings vir APLA en MK in 1996 ingestel.

In 2003, is al die bestaande dekorasies en medaljes afgeskaf om vir 'n plek te maak. Dit is ietwat kleiner as die voormalige SAW-reeks, maar bevat nietemin die basiese spektrum van dekorasies vir dapperheid en voortreflike diens, 'n veldtogmedalje, en 'n medalje vire troue diens. 





</doc>
<doc id="18753" url="https://af.wikipedia.org/wiki?curid=18753" title="Franche-Comté">
Franche-Comté

codice_1

Franche-Comté (Frankoprovensaals Franche Comtât, letterlik: "Vrygraafskap") is 'n klein (16 202 km² teenoor die gemiddelde 24 762 km²) administratiewe gewes (Frans: "région") van Frankryk. Dit verteenwoordig 3% van die Franse grondgebied en bevat vier départements: Doubs (25), Haute-Saône (70), Jura (39) en Territoire de Belfort (90). Terwyl die eerste drie elkeen in die omgewing van 5 000 km² beslaan, is laasgenoemde minder as 600 km² groot en verteenwoordig dit die kleinste metropolitaanse département buite Parys. Franche-Comté het 1 786 munisipaliteite (Frans: "communes") waarvan klein dorpies die grootste gedeelte uitmaak..

Besançon, die streekshoofstad is 405 km van Parys, 200 km van Nancy, 226 km van Straatsburg, 155 km van Basel (Frans: "Bâle"), 177 km van Genève, 195 km van Lyon en 91 km van Dijon af geleë.

Die inwoners van Franche-Comté staan bekend as die: Francs-Comtois - Francs-Comtoises.

Die naam Franche-Comté verskyn nie amptelik voor 1366 nie; voor die datum is van "Comté de Bourgogne" (Graafskap van Boergondië) gepraat.

Die Comté de Bourgogne het deel gevorm van die Heilige Romeinse Ryk, maar dit het 'n groot mate van outonomie geniet. Met die uitsterwing van die manlike tak van die Graaf van Boergondië het die graafskap onder diverse verskillende invloede gekom (Frankryk, Hertogdom van Boergondië, Spanje), maar die gebied het deurlopend sy besonderse vryhede behou.

Die Spaanse tydperk kom op 'n manier ooreen met die bloeitydperk van Franche-Comté. Die tydperk van voorspoed is egter onderbreek deur die Tienjarige Oorlog (1634 – 1644) wat deel gevorm het van die Dertigjarige Oorlog. Die Graafskap van Boergondië het Spaans gebly, maar 'n paar jaar later het Louis XIV dit teruggeëis. Hy beset dit in 1668 maar moes dit weer in die Vrede van Aken teruggee.

Franche-Comté word beslis deel van Frankryk in 1678 deur die Vrede van Nijmegen, behalwe vir die Comté de Montbéliard wat eers — vrywillig — Frans word op 18 Oktober 1793.

Tydens die Franse Revolusie word die provinsie Franche-Comté verdeel in drie départements : Jura, Doubs en Haute-Saône. Belfort is aan Haut-Rhin hertoegeken. Tydens die Frans-Duitse Oorlog van 1870 weerstaan die dorp, verdedig deur Kolonel Denfert-Rochereau, die Duitse beleëring. Die dorp open nie die stadhekke tot 16 Februarie 1871 nie en toe slegs in opdrag van die Franse regering, 'n paar weke na die ondertekening van die amptelike skietstilstand op 28 Januarie 1871. Die weerstand laat toe dat die dorp Frans bly na die anneksasie van Elsas Moselle. Sedert hierdie datum het die versterkings van die gebied (Frans: "les Fortifications de l'Est") 'n belangrike rol by die verdediging van die "Trouée de Belfort" (die "Poort van Belfort"), die stad Besançon en die roetes na die buurlande gespeel. 

In 1922 word die stad en omgewing as 'n département gevestig onder die naam Territoire de Belfort en word daarmee die vierde département van Franche-Comté.

Tydens die Tweede Wêreldoorlog het Franche-Comté met sy groot aantal weerstandsvegters respek verdien.

Franche-Comté is in die ooste van Frankryk geleë en die streek deel ongeveer 230 Kilometer landsgrens met Switserland. Franche-Comté lê tussen Elsas en die région Champagne-Ardenne. Dit word in die weste deur Boergondië en in die suide deur die région Rhône-Alpes begrens. Die natuurlike grens met Switserland word deur die Juragebergte gevorm. Die Suidwesteleike punt van die Vogese lê ook in Franche-Comté.

Franche-Comté is bedek met uitgestrekte woude en is die mees beboste deel van Franryk met 42% van die oppervlak wat bebos is. Denne, eike en beukehoutbome kan hoogtes van tot 40 meter bereik. Die bosse word afgewissel met talle mere en riviere.

Ondergronds is daar meer as 9000 grotte en gangetjies wat die "Glacière" grot, wat reg deur die jaar indrukwende hoeveelhede ys bevat, en die Poudrey grot in sluit wat die grootste ondergrondse holte in Frankryk bevat. 

In die winter bied die streek se kombinasie van sneeu en berge ski en ander wintersportsoorte soos sneeutrek en hondesleetrek vervang. 

Bekende toeriste aantreklikhede sluit in die Hérissonvaterval, die blind vallei Baume-les-Messieurs, Saut de la Truite (waterval), Corniche de Goumois (krans), Ballon de Servance (ronde bergspits ), die Lisonfontein, La Motte uitkykpunt, die Cusancinvallei, die Les Croix pas en die Langouetteklowe.

Franche-Comté is 'n landelike gebied en tradisionele nywerhede en boerdery metodes het tot 'n groot mate behoue gebly. Die woude van Franche-Comté onderhou tradisionele nywerhede soos speelgoed- en pypmaak sowel as die maak van ander klein houtvoorwerpe.

Franche-Comté is 'n beesboerdery gebied wat beide suiwel en vleis produkte lewer. 'n Aantal kase soos Comté, Morbier, Emmental, Mont d’or, Bleu de Gex, en Cancoillotte word vervaardig. Vleis gebaseerde lekkernye soos brési (gedroogte gerookte bief), Morteauwors, Luxeuil ham, Montbéliard wors, Ballon des Vosges (gerookte blad) kom uit Franche-Comté. Die delikatesse word met denne en jenewer gegeur.

Eenvoudige tradisionele disse word van gehalte plaaslike produkte gemaak. Kaassop en groentebredie wat met gerookte vleis bedien word is voorbeelde hiervan. Die mere en riviere van Franche-Comté ondersteun varswatersnoeksouffles, forel in Vin Jaune (geelwyn), palingbredie en gestoofde kreef. Die woude lewer talle sampioene soos chanterelles, morilles, mousserons en petit-gris. Verder inspireer die beskikbaarheid van wildsvleis disse soos haas in witwyn met spek, Franche-Comté haas met room en geroosterde lyster (grive) gevlam in Marc d'Arbois. Kaas is weer die basis vir disse soos biefstuk met "Bleu de Gex", "au gratin comté" disse, soutterte en fondue comtoise.

In een van die oudste wyngebiede van Frankryk word vyf antieke druifsoorte verbou: Savagnin, Chardonnay, Pinot noir, Trousseau en Poulsard in ses "Appellation d'Origine Contrôlée" (AOC). Die Jura wyne is uniek en ongewoon en sluit die beroemde vin jaune in wat in proses soortgelyk aan die van sjerrie gemaak word. Die streek se vrugtebome ondersteun ook die maak van vrugtebrandewyne en likeurs soos kirsch uit Fougerolles en Mouthier, en denne en gentiaanlikeur. 'n Tradisionele plaaslike aperitief word met die anys van Pontarlier gemaak. Ander "Alcohols" sluit in absint. Bier word in Doubs deur Brasserie du Mont d'Or gemaak en in Jura by Brasserie de Granges-sur-Baume.

Franche-Comté se kookkuns kan beleef word in talle restaurants, tables régionales (plaaslike kookkuns restaurants), herberge of B&Bs.

Franche-Comté is Frankryk se voorste streek vir horlosie maak, brilraam vervaardiging en speelgoedvervaardiging. Die gebied is ook bekend vir die hoë aantal mense wat die motor- en metaalsektore werk. Die gebied word vandag gekenmerk deur uitnemendheid in hoëtegnologie gegrond op die kultuur van "klein-en-presies" wat voortspruit uit tradisionele horlosie maak en gesteun word deur die startegies posisie naby Switserland. 

Die streek het dan ook die hoogste digtheid van mikrotegnologie vermoëns in Frankryk. Die motorbedryf se aktiwiteite word gerig deur die "Pôle Véhicule du Futur" (Voertuig van die toekoms pool) wat daarop gemik is om sinergie te bewerkstellig tussen nywerheidskennis en plaaslike wetenskaplikes om voor te bly in die veld. Agriprosesering word onder die vaandel van Vitagora bevorder onder die temas van voedingswaarde, smaak en gesondheid. Die vierde pool van Franche-Comté se hoëtegnologie bedryf is in plastiek waar Plastipolis navorsing en ontwikkeling in saamgestelde materiale, mikro/- en nano-strukturering van polimere, gevorderde vervaardiging en beheer oor materiale bevorder. 

Daar is ook byna 700 maatskappye wat hulle op inligtings- en kommunikasie-tegnologie toespits of in multimedia werk. Bekende maatskappye, wat in die gebied gevestig is, sluit in PSA Peugeot Citroën, Faurecia, Alastom, Solvay en ITT Cannon.



</doc>
<doc id="18754" url="https://af.wikipedia.org/wiki?curid=18754" title="Buffalo, New York">
Buffalo, New York

Buffalo is 'n stad in die weste van die Amerikaanse deelstaat New York met 'n oppervlak van 136 vierkante kilometer en 'n bevolking van 261 310 (soos op 1 Julie 2010). Buffalo is die tweede grootste stad in die deelstaat na New York en die administratiewe setel van die Erie-distrik. Die stad is ook die ekonomiese en kulturele sentrum van die Buffalo-Niagara-streek, 'n metropolitaanse gebied met meer as 1,2 miljoen inwoners. Buffalo word soms ook by die Goue Hoefyster gereken, 'n Kanadees-Amerikaanse metropolitaanse gebied met meer as 9,7 miljoen inwoners. Die stad het ook nou ekonomiese bande met die Quebecstad-Windsor-korridor.

Buffalo lê aan die oostelike oewer van die Eriemeer en aan die suidelike boloop van die Niagararivier, wat die Erie- met die Ontariomeer verbind. Die eerste Europees-Amerikaanse setlaars het hulle hier in die laat 18de eeu gevestig. Die stad het tot by die bou van die Eriekanaal sowat veertig jaar later net 'n stadige groei ervaar. As die kanaal se westelike eindpunt het Buffalo tot by die vroeë 20ste eeu tot een van die belangrikste nywerheidsentrums van die Verenigde State en sy grootste binnehawe ontwikkel. Met die opening van die nuwe Welland-kanaal en die Sint-Laurens-waterweg het die stad teen die middel van die 20ste eeu sy belangrike funksie as uitvoerhawe en nywerheidsentrum kwytgeraak. Die proses van deïndustrialisering het sedert die 1950's gepaard gegaan met 'n voortdurende bevolkingsafname.

Vandag ontwikkel Buffalo tot 'n kulturele, finansiële, opvoedkundige en mediese sentrum.

Die naam van Buffalo is afgelei van die spruitjie, wat deur die stad vloei. Die oorsprong van die spruitjie se naam bly egter onduidelik, en daar bestaan 'n aantal teorieë, wat nie deur historiese bewyse gestaaf is nie. Een teorie stel dat die naam 'n verengelsing van die Franse "Beau Fleuve" ("Mooirivier") sou wees – moontlik volgens 'n uitroep van Louis Hennepin, toe hy die spruit vir die eerste keer gesien het. Daar is geen historiese bronne uit daardie tydperk wat hierdie teorie steun nie.

Vroeë Franse ontdekkers het verslag gelewer oor die groot aantal buffels aan die suidelike oewer van die Eriemeer, maar daar is geen bewyse dat hulle ook aan die oewers van die Buffalo Creek voorgekom het nie.

Nóg die Indiaanse naam ("Plek van Lindebome") nóg die Franse benaming ("Perderivier") het oorleef, sodat die huidige naam waarskynlik uit die tydperk van die Britse besetting dateer, wat met die verowering van Fort Niagara in 1759 begin het. Plaaslike geskiedkundiges beskou 'n ander teorie as geloofwaardig waarvolgens by die ondertekening van 'n verdrag in die huidige stad Rome (New York) in 1784 'n vertalingsfout ingesluip het – 'n vertaler het moontlik die Indiaanse woord vir "bewer" as "buffel" weergegee, aangesien dié twee terme in die inheemse taal eenders geklink en bewers in teenstelling met buffels wél by die spruit voorgekom het.

'n Ander storie beweer dat 'n Indiaan van die Seneca-stam met die naam "Buffel" hier gewoon het, sodat dié naam later ook vir die spruit gebruik is.

Voor die Europese kolonisasie is die gebied deur die Ongiara bewoon. Hierdie Irokese-stam is deur die Franse setlaars "die Onpartydiges" genoem, aangesien hulle as bemiddelaars tussen die Europeërs en ander stamme opgetree het wanneer daar twiste was.

Die grootste deel van die westelike New York is deur koning Karel II van Engeland aan die hertog van York (later Jakobus II van Engeland) geskenk, tog is die eerste Europese nedersetting in die huidige Erie-distrik in 1758 deur Franse by die monding van die Buffalo Creek gestig. Nadat die Britte een jaar later Fort Niagara verower het, is die dorp deur die Franse ontruim en aan die brand gesteek. Met die einde van die Franse en Indiaanse Oorlog in 1763 het die Britte die hele streek oorheers.

Die eerste permanente Blanke setlaars in die huidige Buffalo was Cornelius Winney en "Black Joe" Hodges, wat hier in 1789 'n blokhuis-winkel gestig het om met die plaaslike Indiaanse gemeenskap handel te dryf. As deel van die sogenaamde "Holland Purchase" het Nederlandse beleggers die gebied van die Seneca-Indiane aangekoop. Van die begin van 1801 is erwe deur die "Holland Land Company" se kantoor in Batavia (New York) verkoop. Die nedersetting is aanvanklik Lake Erie genoem, daarna Buffalo Creek, wat verkort is tot Buffalo. Joseph Ellicott, 'n agent van die "Holland Land Company", het dit New Amsterdam gedoop, maar hierdie naam het nooit gewild geraak nie. In 1808 is die Niagara-distrik met Buffalo as sy administratiewe setel gestig. Met die administratiewe hervorming van die jaar 1821 is die Erie-distrik uit die Niagara-distrik geskep, en Buffalo is as die distrik se setel behou.

In 1804 het Joseph Ellicott 'n roosterpatroon ontwerp, waarvolgens die strate vanuit die middestad straalvormig uitsprei – een van slegs drie radiale stadsontwerpe in die VSA. Die dorp Buffalo is in 1810 uit die westelike gedeelte van die dorp Clarence gevorm.

Gedurende die Anglo-Amerikaanse Oorlog van 1812 het Britse troepe met hulle Indiaanse geallieerdes op 30 Desember 1813 eers die dorp Black Rock en daarna die res van Buffalo ingeneem en die meeste geboue aan die brand gesteek. Buffalo is geleidelik herbou en het in 1816 sy nuwe hofgebou ingewy. Die oostelike deel van die dorp is in 1818 afgesonder vir die stigting van die dorp Amherst.

Met die voltooiing van die Eriekanaal in 1825 het Buffalo met sy destydse bevolking van sowat 2 400 mense die terminus van 'n waterweg geword, wat oor 'n lengte van 524 myl vanaf New York Stad geloop het. Weens die toenemende handel het die dorp se inwonerstal vinnig gegroei, en in 1832 is Buffalo as stad geïnkorporeer. Met sowat 18 000 inwoners was dit omtrent 1840 reeds die grootste stad wes van die Appalagge-bergreeks. In hierdie dekade het Buffalo met die voltooiing van sy spoorweglyne sy posisie as vervoersentrum en poort na die Midweste aansienlik versterk. Die stewige vraag na yster en staal, wat in die skeepsbou en spoorwegbedryf benodig is, het die aanleiding vir die oprigting van Buffalo se swaar nywerhede gegee.

Black Rock, 'n oorspronklike mededinger as eindpunt van die kanaal, is in 1853 geannekseer. Tydens die 19de eeu het duisende pioniers op pad na die westelike Verenigde State met kanaalbote in Buffalo aangekom en hulle reis hier op die Groot Mere of met treine voortgesit. Tydens hulle tussenstop het baie van hulle kennis gemaak met die vermaaklikhede en gevare van Buffalo se berugte Canal Street-distrik.

Buffalo was ook die eindpunt van die "Underground Railroad", 'n informele reeks van veilige skuilhuise vir Swart Amerikaners, wat teen die middel van die 19de eeu die slawerny ontvlug het. Die inwoners het hulle bystand aan baie vlugtelinge op pad na Fort Erie in die Kanadese provinsie Ontario – en vryheid – verleen.

Verskeie Amerikaanse presidente het 'n verbintenis met die stad Buffalo. Millard Fillmore het hom hier in 1822 gevestig voordat hy die 13de President van die Verenigde State geword het. Hy het ook as die eerste kanselier van die Universiteit van Buffalo gedien, wat tans as die SUNY Universiteit in Buffalo bekend staan. Grover Cleveland, die 22ste en 24ste President van die VSA, het in die tydperk tussen 1854 en 1882 in Buffalo gewoon en van 1882 tot 1883 as sy burgemeester gedien. William McKinley is op 6 September 1901 by die Pan-Amerikaanse tentoonstelling in Buffalo deur Leon Czolgosz geskiet en is hier op 14 September oorlede. Theodore Roosevelt is daarna op dieselfde dag in die Ansley Wilcox Mansion (tans 'n nasionale historiese monument, die "Theodore Roosevelt Inaugural National Historic Site") ingesweer en het sodoende een van min presidente geword wat hulle ampseed buite Washington, D.C. afgelê het.

Teen die begin van die 20ste eeu was Buffalo 'n vinnig groeiende stad met 'n florerende ekonomie, en immigrante het uit Ierland, Italië, Duitsland en Pole gearriveer om in die plaaslike staalnywerhede en graanmeule te werk. Danksy die nabygeleë Niagara-watervalle met hulle hidroëlektriese kragstasies het Buffalo die eerste Amerikaanse stad met grootskaalse straatbeligting geword en die bynaam "Stad van Lig" (""City of Light"") gekry. Elektrisiteit is ook gebruik vir dramatiese effekte by die Pan-Amerikaanse tentoonstelling van die jaar 1901.

Die opening van die Peace Bridge op 7 Augustus 1927, wat Buffalo met die Kanadese stad Fort Erie in Ontario verbind het, is met groot feestelikheid gevier, en eregaste het Edward, Prinns van Wallis (die latere koning Edward VIII), sy broer Prins Albert George (die latere koning George VI), die Britse Eerste Minister Stanley Baldwin, die Eerste Minister van Kanada, William Lyon Mackenzie King, die Amerikaanse Visepresident Charles G. Dawes en die goewerneur van New York, Alfred E. Smith, ingesluit. Buffalo se Raadsaal, 'n meesterwerk van die Art Déco-boustyl, is op 1 Julie 1932 ingewy en was tot by die jaar 1970 die hoogste wolkekrabber in die stad.

Verskeie faktore het tot die agteruitgang van Buffalo se ekonomie in die tweede helfte van die 20ste eeu gelei. Veral die bou van die Sint-Laurenswaterweg in 1957 het die plaaslike hawebedryf 'n nekslag toegedien, aangesien goedere, wat voorheen deur die stad se hawegeriewe gehanteer is, nou deur 'n reeks van kanale en sluise vervoer is en die oseaan oor die Sint-Laurensrivier bereik het. Met die Kanadese Welland-kanaal het skepe op die Groot Mere nie meer Buffalo aangedoen op hulle pad na die Sint-Laurenswaterweg toe nie.

Buffalo is ook deur 'n algemene verskynsel van die na-oorlogse periode geraak, die grootskaalse migrasie na die voorstede. Die bevolking, wat op sy hoogtepunt 'n half miljoen mense bereik het, het met byna vyftig persent gekrimp toe talle plaaslike nywerhede hulle bedrywighede in die stad gestaak het. Baie inwoners het die "Rust Belt" ("Roesgordel", die ou hartland van Amerika se swaar nywerhede) verlaat en hulle in die nuwe ekonomiese sentrums van die suide en weste gevestig. Die Erie-distrik het sedert 1970 by elke sensus 'n afname van sy bevolking getoon. Saam met St. Louis in Missouri is Buffalo een van min Amerikaanse stede wat in die jaar 2000 minder inwoners gehad het as in 1900.

Buffalo lê in die sogenaamde "Niagara Frontier"-streek, 'n gebied wat deur 'n humiede kontinentale klimaat gekenmerk word. Danksy die nabyheid van die Groot Mere en hulle groot invloed op weerstoestande het die plaaslike klimaat ook sterk maritieme trekke. Daarnaas oefen die meerwater ook 'n stabiliserende invloed uit, sodat Buffalo meer sonskynure en minder donderstorms as ander stede in die binneland het. Die gemiddelde jaarlikse temperatuur is 7,9 °C en die gemiddelde jaarlikse reënval 904 millimeter.

Winters in die weste van New York word deur koue en bewolkte weer met sneeuvalle oorheers. Die gebied is dikwels van laat Desember tot by vroeë Maart met sneeu bedek. Weens die veranderlikheid van weerstoestande kom egter ook langer periodes sonder sneeuvalle of milde temperature met reën voor. Meer as die helfte van die plaaslike sneeuvalle word deur die sogenaamde "meer-effek" veroorsaak, sodra koue lugmassas oor die relatief warm waters van die Groot Mere beweeg. As gevolg van hierdie effek tree wolkvorming en in sommige gebiede ook hewige sneeuvalle op, gewoonlik afhangende van die windrigting en dus veral suid van Buffalo.

Lentetyd breek gewoonlik eers taamlik laat aan, en die yslaag op die Eriemeer verdwyn meestal eers teen die middel van April, terwyl die meerwater nog tot in Mei koud bly. Alhoewel dit laer temperature in die lente veroorsaak, verhoed die meer-effek ook die voorkoms van ryp in die laat lentetyd.

Die somers in Buffalo is baie aangenaam, met warm temperature en gematigde humiditeitsvlakke. Reënbuie kom gereeld voor, maar bereik hulle maksimum gewoonlik snags. Die meer-effek verminder die gevaar van swaar donderbuie en versag baie warm lugmassas, wat vanuit die Ohiovallei na Buffalo beweeg. Alhoewel ook bedompige weerstoestande aangeteken word, veral in Augustus, wanneer die Groot Mere se stabiliserende invloed weens die warmer water afneem, styg die kwik slegs tot 'n gemiddelde van 90 °F.

Die gebied van Buffalo word ook deur aangename herfsweer gekenmerk, alhoewel dié seisoen relatief kort is. Die eerste ryp kom gewoonlik teen die middel van Oktober voor, wanneer koue fronte vanuit Kanada oor die stad trek en bewolkte weer oorheers. Sneeuvalle begin teen die middel van November, terwyl swaar sneeustorms as gevolg van die meer-effek veral in laat November en vroeë Desember aangeteken word.

Buffalo en sy omgewing was vir 'n lang tydperk in die spoor-, staal- en motorbedryf betrokke, met "Pierce-Arrow Corporation" as die vernaamste motorvervaardiger. Buffalo was baie jare lank die tweede belangrikste sentrum van die Amerikaanse spoorwegvervoer na Chicago. Die grootskaalse staalproduksie is eweneens lankal gestaak, maar verskeie kleiner staalfabrieke bestaan nog steeds. "Ford Motor Company" en "Chevrolet" beskik oor altesaam drie nywerhede in of naby Buffalo, waarvan een in Tonawanda ook "Chevrolet"-motors vervaardig. Ruitveërs is 'n uitvinding, wat in Buffalo gemaak is, en "Trico", die plaaslike vervaardiger, het nog 'n aantal aanlegte in die stad.

In die 21ste eeu het Buffalo in toenemende mate tot 'n sentrum van die bio-inligtingsbedryf en navorsing in verband met die menslike genoom geword, met die Universiteit van Buffalo en die Roswell Park-kankerinstituut as die belangrikste instellings, wat as die Buffalo Niagara Mediese Kampus bekend staan.

Buffalo is die hoofkwartier van die "M&T Bank", 'n groot handelsbank met bates van VSA-$ 57 miljard (2006). Ander belangrike banke met bedrywighede in die stad is "HSBC Bank USA", "Bank of America", "KeyBank", "Geico" en "Citigroup". Naas gewone bankdienste het ook skuldinvordering 'n groeiende bedryf met ses groot ondernemings geword.

"New Era Cap Company" is die grootste vervaardiger van gelisensieerde sport-kappies in die Verenigde State en het sy hoofkwartier in die voormalige Federal Reserve-gebou in die middestad.

Die plaaslike voedselbedryf spog met 'n aantal bekende maatskappye. Kunsmatige slagroom, wat onder meer van sojaboon-olie vervaardig word, is hier in 1945 deur Robert E. Rich, Sr. ontwikkel, en sy onderneming "Rich Products" is een van die grootste plaaslike werkgewers in die privaatsektor. Die maatskappy "General Mills" is in Buffalo georganiseer en vervaardig hier nog steeds sy "Gold Medal"-meelblom en graankos-produkte soos "Wheaties" en "Cheerios". Een van die land se grootste kaasvervaardigers, "Sorrento Lactalis", het hom in 1947 in Buffalo gevestig.




</doc>
<doc id="18760" url="https://af.wikipedia.org/wiki?curid=18760" title="Gdynia">
Gdynia

Gdynia (Pools: , Duits: "Gdingen", "1939–1945 Gotenhafen", Kasjoebies: "Gdiniô") is 'n Poolse hawestad in die woiwodskap Pommere. Dit het 'n bevolking van 247 799 in 2014 gehad.


</doc>
<doc id="18771" url="https://af.wikipedia.org/wiki?curid=18771" title="Vin Jaune">
Vin Jaune

Vin jaune (letterlik "geelwyn") is 'n ongewone wyn wat in die Jura-département in die Franche-Comté streek, Frankryk gemaak word.

Die wyn word van laatoes-Savagnindruiwe gemaak, 'n ongewone plaaslike wit druifsoort. Die druiwe word stadig gefermenteer en in klein eikehoutvaatjies gestoor. Die vaatjies word nie volgemaak nie, anders as by meeste ander wyne, wat veroorsaak dat 'n luggaping bo die wyn vorm as gevolg van verdamping. 'n Gislagie groei oor die wyn wat dit gedeeltelik teen oksidasie beskerm. Die wyn verkry 'n kenmerkende geel kleur en die geur daarvan ontwikkel soos dit vir ses jaar en drie maande verouder word. Teen die tyd bly omtrent 62% van die oorspronklike wyn behoue en die wyn word gebottel in 62cl wynbottels wat clavelins genoem word.

Die wyn verouder geweldig goed en word gewoonlik nie gedrink voor dit ten minste tien jaar gebottel is nie, omtrent sestien jaar na die oes. Dit kan vir vyftig of 'n honderd jaar hou.

Etiketsbenamings sluit in "Château-Chalon AOC", "Arbois Vin Jaune AOC", "Cotes du Jura vin Jaune AOC" en "Vin Jaune de L'Etoile".

'n Fees genaamd "La Percée du Vin Jaune" (Letterlik: "Oopmaak van die geelwyn") word elke jaar in die eerste week van Februarie gehou om die vrystelling van 'n nuwe oesjaar bekend te stel. Onlangse feeste, wat proesessies insluit, het meer as 30 000 beoekers gelok. Die fees vind elke jaar in 'n ander dorpie in die streek plaas.



</doc>
<doc id="18774" url="https://af.wikipedia.org/wiki?curid=18774" title="Clavelin">
Clavelin

'n Clavelin is 'n kort vet 62 centiliter wynbottel wat tradisioneel vir die Vin Jaune wyn van die Jura département in die Franche-Comté streek, Frankryk, gebruik word. Die ongewone grootte van 62 centiliter (620 ml) kom ooreen met die hoeveelheid wyn wat van 'n oorspronklike liter wyn oorbly na die 6 jaar en drie maande wat die wyn in eikehout vaatjies verouder word. In die in 18de eeu het 'n familie van Château-Chalon die glassmakers van Vieille-Loyen gevra om 'n spesiale bottel vir Vin Jaune te maak. In 1914 bestel die Abdy Clavelin van Nevy-sur-Seille dertig bottels as deel van sy glasbestelling wat die oorsprong van die woord "Clavelin" verklaar 


</doc>
<doc id="18783" url="https://af.wikipedia.org/wiki?curid=18783" title="Administratiewe geweste van Tsjeggië">
Administratiewe geweste van Tsjeggië

Hierdie artikel lys al die administratiewe geweste van Tsjeggië.




</doc>
<doc id="18796" url="https://af.wikipedia.org/wiki?curid=18796" title="Vrede van Aken (1668)">
Vrede van Aken (1668)

Die Vrede van Aken (Frans: "Traité d'Aix-la-Chapelle") van 2 Mei 1668 het 'n einde gebring aan die Devolusieoorlog tussen oorlog tussen Frankryk en Spanje wat in 1667 begin het as gevolg van die twee lande se tryd oor die Spaanse Nederlande.

Vredesamesprekings is te weeg gebring deur die opbou van 'n troepemag kragtens die Drievoudige Verbond van 1668 tussen Engeland, Swede, en die Nederlandse Republiek om verdere opmars van die Franse in Vlaandere te verhoed. 

Pous Clemens IX het as bemiddelaar in die vredesonderhandelinge opgetree. Die Vrede van Aken ken Vlaandere en Henegouwe aan Frankryk se Lodewyk XIV toe, maar hy moes Franche-Comté aan Spanje afstaan. Om die vrede te vier, is vuurwerk in Harelbeke afgeskiet.


</doc>
<doc id="18799" url="https://af.wikipedia.org/wiki?curid=18799" title="Suid-Afrikaanse Weermag">
Suid-Afrikaanse Weermag

Die Suid-Afrikaanse Weermag (SAW) was die amptelike krygsmag van Suid-Afrika tussen 1912 en 1994. Dit het die koloniale krygsmagte van die Kaap die Goeie Hoop, Natal, en Transvaal vervang, en het in 1994 deel van die huidige Suid-Afrikaanse Nasionale Weermag geword.

Toe die Britse kolonies in Suid-Afrika in 1910 bymekaar gekom het om 'n dominium, die Unie van Suid-Afrika, te vorm, was daar vyf krygsmagte in die land: die "Cape Colonial Forces", die "Natal Colonial Forces", die "Transvaal Volunteers", 'n afdeling van die Britse Vloot by Simonstad, en die Britse leër met garnisoene in al vier die kolonies/provinsies. Met Uniewording is die Kaapse, Natalse, en Transvaalse magte onder beheer van die Unie se nuwe verdedigingsminister, genl. Jan Smuts geplaas. In 1912 het hy hulle met 'n nuwe unie-krygsmag vervang.

Die Unie-Verdedigingsmag (UVM) het oorspronklik bestaan uit 'n Verdedigingshoofkwartier (VHK) in Pretoria, 'n voltydse Staande Mag, 'n deeltydse Burgermag, en 'n afdeling van die Britse "Royal Navy Volunteer Reserve" (RNVR) wat ook deeltyds was. Daar was nie 'n oorhoofse opperbevelvoerder nie, en die VHK-afdelingshoofde en die bevelvoerders van die Staande- en Burgermagte het almal direk aan die minister gerapporteer.

Smuts het die UVM gedurende 1913 op die been gebring. Die meeste van die koloniale eenhede is by die UVM ingelyf, wat die UVM dus 'n sterk Brits-koloniale karakter gegee het. Om die Afrikanertradisie te verteenwoordig het Smuts deeltydse skietverenigings, wat as "kommando's" bekend gestaan het, as deel van die Burgermagreserwe gestig.

Slegs blanke mans was dienspligtig, en hulle het op 'n vrywillige grondslag gedien. Soos die UVM se naam aangedui het, was dit slegs vir die verdediging van die Unie bedoel, en dit kon slegs in suider-Afrika operasies uitvoer. In oorlogstyd, sou RNVR-lede deur die Britse Vloot ontplooi word.

As 'n dominium binne die Britse keiserryk is Suid-Afrika outomaties by die Eerste Wêreldoorlog betrek. Nadat die UVM 'n gewapende opstand binne die Unie in 1914 onderdruk het, het dit in 1915 Duits Suidwes-Afrika binnegeval en beset. 'n Klein vlieënierskorps is gestig om die landmagte by te staan.

Daarna het die UVM vrywillige ekspedisionêre magte aan die Britse regering voorsien, wat in Egipte (1916), Frankryk en België (1916–1918), Duits Oos-Afrika (1916–1918), en Palestina (1917–1918) ontplooi is. Seker die bekendste gebeurtenisse was die Slag van Delvillebos in 1916 en die sinking van die troepeskip "Mendi" in 1917. Behalwe blankes is Kleurling en Swart soldate ook vir oorlogsdiens gewerf.

Daar was ook 'n Suid-Afrikaanse eskader in die Britse Lugmag, en RNVR-lede het in die Britse Vloot gedien. Die ekspedisionêre magte is in 1919 ontbind.

Ná die oorlog het die verdedigingsminister, kol Hendrik Mentz, die UVM herorganiseer deur o.a. die Suid-Afrikaanse Lugmag (SALM) te stig (1920), die pligte van die Britse garnisoen oor te neem (1921), die hele UVM onder bevel van VHK en die Hoof van die Generale Staf te plaas (1922), en die Suid-Afrikaanse Seediens (SASD) te stig (1922). Ook in 1922 is die UVM ontplooi om die Suid-Afrikaanse Polisie te help om 'n gewapende opstand op die Witwatersrand te onderdruk.

Ongelukkig, moet sy opvolger, kol Frederic Creswell, as gevolg van finansiële besnoeiings en die algemene ekonomiese probleme in die land die UVM afskaal, tot die punt waar dit amper opgehou het om te funksioneer.

Nadat die ekonomie in 1933 begin verbeter het is adv Oswald Pirow as minister aangestel. Hy het die SASD ontbind (behalwe vir 'n handjievol administratiewe personeel) en op die heropbou en modernisering van die land- en lugelemente gekonsentreer. As gevolg van die oorlogswolke wat in die laat 1930's die wêreld begin oorskadu het, het hy in 1937 die kommando's as 'n afsonderlike krygsmag georganiseer en begin om 'n plaaslike krygstuigsnywerheid te ontwikkel.

Aangesien Suid-Afrika in 1931 onafhanklik geword het, het hy self besluit om tot die Geallieërde kant in die Tweede Wêreldoorlog toe te tree. Genl Smuts was weer verdedigingsminister sowel as eerste minister. Hy het die land- en lugmagte uitgebrei, die SASD met die Verdedigingsmag ter See vervang (1939), blanke vrouens sowel as Kleurling-, Indiër- en Swartmans vir nie-gevegsdienste gewerf, en 'n vrywilligermag geskep vir aktiewe diens buite die Unie.

Die Suid-Afrikaanse magte het aan verskeie veldtogte deelgeneem, o.a. dié in Oos-Afrika (1940–1941), Noord-Afrika (1941–1943), die Middellandse See (1941–1945), Madagaskar (1942), Sisilië en Italië (1943–1945), en suid-oos Europa (1943–1945). Weereens het RNVR-lede in die Britse Vloot diens verrig. In 1942 is die RNVR by die Verdedigingsmag ter See ingelyf en die organisasie se naam is na "Suid-Afrikaanse Seemag" verander.

Ná die oorlog het Smuts die UVM weer afgeskaal, maar hy het die vroue- en nie-blanke takke behou. In 1948–1949 het die lugmag aan die Berlynse lugbrugoperasie deelgeneem. 'n Lugmageskader het ook aan die Koreaanse Oorlog (1950–1953) deelgeneem.

Adv Frans Erasmus, wat Smuts in 1948 as verdedigingsminister opgevolg het, het drastiese veranderinge aan die UVM aangebring. Sommige was ideologies van aard, soos die afdanking van Engelssprekende senioroffisiere, die vervanging van Britse range, kentekens, en medaljes, die skepping van 'n eie Suid-Afrikaanse militêre kultuur, en die ontbinding van die nie-blanke-eenhede. Hy het ook klem op die Afrikanertradisie gelê deur die kommando's, wat na die oorlog opgeskort is, weer op die been te bring.

Ander veranderinge was organisatories. In 1951 het hy die UVM in vier komponente verdeel, elk met sy eie stafhoof, bevelsstruktuur, en organisasie, nl die Suid-Afrikaanse Leër, die SALM, die Suid-Afrikaanse Vloot (SAV), en die Suid-Afrikaanse Marinierskorps. Laasgenoemde is in 1955 ontbind.

Erasmus het ook 'n Militêre Gimnasium en 'n Militêre Akademie gestig. Om 'n gereelde mannekragvloei te kry het hy in 1952 die vrywilligerstelsel afgeskaf en daarna skoolverlaters vir basiese opleiding en diens in die Burgermag geloot.

Gedurende die 1950's het Erasmus nuwe tenks, vliegtuie, oorlogsskepe, en ander krygstuig aangekoop, en die klein krygstuigbedryf wat al voor die oorlog geskep is begin uitbrei.

In 1957 het die Britse vloot sy basis by Simonstad aan die SAV oorhandig. In 1958 is die UVM se naam na "Suid-Afrikaanse Weermag" (SAW) verander, en die kommando's is gelyke status met die Staande- en Burgermagte gegee.

As gevolg van die internasionale isolasie wat ná republiekwording in 1961 gevolg het, asook die politieke onluste wat destyds binnelands geheers het, het Erasmus se opvolger, Jim Fouché, die SAW verder uitgebrei, en die getal lotelinge vermeerder om 'n voltydse mag te skep wat spoedig ontplooi kon word om die polisie te help om wet en orde te handhaaf. Hy het ook die plaaslike vervaardiging van krygsbehoeftes uitgebrei. Ongeag die destyds heersende apartheidsbeleid het Fouché ook weer Kleurlingvrywilligers vir nie-gevegsdienste gewerf.

In 1965 is 'n Opperbevel, bestaande uit die Kommandant-Generaal en ander top opperoffisiere, daargestel om die SAW te bestuur.

P.W. Botha, wat in 1966 Minister van Verdediging geword het, het die proses verder geneem. In 1968 het hy die dienspliglotingstelsel met verpligte nasionale diensplig vervang, die SAW ontplooi ter ondersteuning van polisieoperasies teen die People's Liberation Army of Namibia (PLAN) in Suidwes-Afrika, en die leër, lugmag en vloot se mediese takke saamgesnoer om 'n afsonderlike Suid-Afrikaanse Geneeskundige Diens te vorm. Hy het ook die krygstuigbedryf herorganiseer en omvorm tot 'n groot korporasie: Krygkor.

PLAN se veldtog om Suid-Afrika se omstrede beheer oor Suidwes-Afrika te beëindig het in die vroeë 1970's verskerp, en daar is toe besluit dat die SAW beheer van die teeninsurgensie-operasies moet oorneem.

Die SAW het amptelik in 1973 beheer van die operasies oorgeneem, en hulle vir die volgende sestien jaar bedryf. Om genoeg gevegsmannekrag te bekom het Botha nasionale diensplig uitgebrei, blanke vrouens weer gewerf, en Kleurling-, Indiër- en Swart gevegseenhede gestig.

Bo en behalwe die roetinebeskerming van die noordelike grensgebiede van Suidwes-Afrika teen PLAN-insurgensie, is die SAW ook oorgrens ontplooi. Die eerste van hierdie buitelandse veldtogte was 'n inmenging in die onafhanklikheidsoorlog in Angola (1975–1976). Vanaf 1977 het die SAW dosyne kleiner operasies teen PLAN-basisse in Angola en Zambië uitgevoer. Die laaste groot buitelandse veldtog was weer in Angola (1987–1988).

Van die vroeë 1980's af was die SAW ook binnelands ontplooi ter ondersteuning van polisieoperasies om die African National Congress (ANC) se militêre vleuel uMkhonto weSizwe (MK) se gewapende stryd teen die apartheidsregering te bekamp.

Die oorlog in Suidwes-Afrika is in 1989 beëindig, en in 1990 het die Suid-Afrikaanse regering begin om met die ANC en ander bevrydingsorganisasies te onderhandel om 'n politieke skikking vir Suid-Afrika te bereik. Operasies is dus afgeskaal, en die SAW, wat gedurende die 1980's geweldig gegroei het, is ook afgeskaal. Nasionale diensplig is verkort en in 1993 afgeskaf.

Die politieke bedeling wat in 1994 die "ou Suid-Afrika" met die "nuwe Suid-Afrika" vervang het, het ook die bestaan van die SAW as sulks tot 'n einde gebring. Saam met MK, die Azanian People's Liberation Army (APLA), en die weermagte van die voorheen onafhanklike tuislande Transkei, Bophuthatswana, Venda, en Ciskei, het die SAW (die oorheersende) deel van die nuwe Suid-Afrikaanse Nasionale Weermag geword.

Tot 1922 het die verskeie weermagsdele direk onder die minister geressorteer. Daarna was 'n opperoffisier in bevel van die organisasie. Die posbenaming was "Hoof van die Generale Staf" tot 1956, "Kommandant-Generaal" van 1956 tot 1973, en "Hoof van die SA Weermag" van 1973 tot 1994.






</doc>
<doc id="18800" url="https://af.wikipedia.org/wiki?curid=18800" title="Suid-Afrikaanse Lugmag">
Suid-Afrikaanse Lugmag

Die Suid-Afrikaanse Lugmag is die lugkomponent van die Suid-Afrikaanse Nasionale Weermag en van sy voorganger die Suid-Afrikaanse Weermag. 



</doc>
<doc id="18801" url="https://af.wikipedia.org/wiki?curid=18801" title="Suid-Afrikaanse Leër">
Suid-Afrikaanse Leër

Die Suid-Afrikaanse Leër is die landmagkomponent van die Suid-Afrikaanse Nasionale Weermag en van sy voorganger die Suid-Afrikaanse Weermag. 

Suid-Afrikaanse militêre tradisies het ontwikkel uit die grensoorloë wat deur kommandomagte geveg is, omdat die Afrikaners nie vertroue in staande weermagte gehad het nie. Nadat die Unie van Suid-Afrika in 1910 gevorm is, het generaal Jan Smuts, Suid-Afrika se eerste minister van Verdediging, 'n hoë prioriteit geplaas op die skep van 'n verenigde militêre mag uit die vier aparte weermagte van die provinsies. Dit het gelei tot die skepping van die Unie Verdedigingsmag.

Die moderne Suid-Afrikaanse Nasionale Weermag is saamgestel uit professionele soldate van alle rasse. Die Suid-Afrikaanse weermag is tans getaak met vredesoperasies van die Verenigde Nasies en die Afrika-unie in lande soos Burundi en die Demokratiese Republiek van die Kongo.




</doc>
<doc id="18802" url="https://af.wikipedia.org/wiki?curid=18802" title="Suid-Afrikaanse Militêre Gesondheidsdiens">
Suid-Afrikaanse Militêre Gesondheidsdiens

Die Suid-Afrikaanse Militêre Gesondheidsdiens, voorheen die Suid-Afrikaanse Geneeskundige Diens (SAGD), is die mediese komponent van die Suid-Afrikaanse Nasionale Weermag en sy voorganger die Suid-Afrikaanse Weermag.

Die SAGD is in 1968 gestig deur die mediese eenhede van die Suid-Afrikaanse Leër, die Suid-Afrikaanse Lugmag, en die Suid-Afrikaanse Vloot uit die onderskeie diensmagte te neem en in 'n nuwe 'gemeenskaplike diensmag', die SA Geneeskundige Diens, in te deel. In 1979 is die SAGD tot die status van 'n gevegsdiens, gelyk aan die leër, lugmag en vloot, verhef. Die naam is in 1998 na 'Suid-Afrikaanse Militêre Gesondheidsdiens' verander.
Suid-Afrikaanse Geneeskundige Diens (afgekort: "SAGD") is die vorige naam van die huidige Suid-Afrikaanse Militêre Gesondheidsdiens.

In die sewentigerjare is die bevel en beheerstruktuur van die Suid-Afrikaanse Weermag (SAW) verskeie kere hersien om by veranderende omstandighede aan te pas. As deel hiervan is die Suid-Afrikaanse Geneeskundige Diens op 1 Julie 1979 gestig om naas die Leër, Lugmag en Vloot die vierde weermagsdeel te word.

Die rangstruktuur van offisiere en onderoffisiere was identies aan die S.A. Leër s'n, behalwe dat maroen as agtergrondkleur gebruik is, i.p.v. die gebruiklike vaalbruin van die epoulette.




</doc>
<doc id="18803" url="https://af.wikipedia.org/wiki?curid=18803" title="Suid-Afrikaanse Vloot">
Suid-Afrikaanse Vloot

Die Suid-Afrikaanse Vloot is die vlootkomponent van die Suid-Afrikaanse Nasionale Weermag en van sy voorganger die Suid-Afrikaanse Weermag.

Die eerste stap in Suid-Afrika tot die skepping van 'n vloot het begin in 1885 toe die "Natal Naval Volunteers" in Durban gestig is deur die Natalse Koloniale Regering. In 1905 is die "Royal Naval Volunteer Reserve" in Kaapstad gestig. Gedurende 1913 het die twee saamgesmelt in 'n Suid-Afrikaanse gedeelte van die Britse Vloot. Dit het diens gedoen tydens die Eerste Wêreldoorlog.

In 1922 het die Suid-Afrikaanse Vloot tot stand gekom. Sy oorspronklike skepe was die "HMS Protea", "Immortelle" en "Sonneblom", geskenk deur die Britse Admiraliteit. Later is die opleidingsvaartuig die "Generaal Botha" gekoop om meer geriewe daar te stel.

Weens ekonomiese redes is die Suid-Afrikaanse Vloot in 1934 tot niet gemaak. Eers in 1939 is die Suid-Afrikaanse Seeweermag onder die bedreiging van die Tweede Wêreldoorlog gestig. In 1942 smelt dit saam met die "Royal Naval Volunteer Reserve" en staan bekend as die Suid-Afrikaanse Vlootdiens. Die Seeweermag was ook hier ingesluit. Hulle het diens gedoen in die Middellandse See tydens die Tweede Wêreldoorlog.

Na afloop van die Tweede Wêreldoorlog het die Suid-Afrikaanse Vlootdiens die Suid-Afrikaanse Vloot geword. Simonstad is in 1957 oorgeneem deur die Unie van Suid-Afrika en korvette en fregatte is aangekoop.

Die Suid-Afrikaanse Vloot het gedurende die vroeë sewentiger jare hulle eerste drie Daphne klas duikbote van Frankryk gekoop met diesel/elektriese aandrywing. Die duikbote was:
Al drie duikbote is uit diens gestel.

Die volgende duikbote is later aangekoop:

SAS = Suid-Afrikaanse Skip.

Die Vloot was geskok toe die spioen, Dieter Gerhardt, verbonde aan die vloot, in 1983 ontmasker word deur die FBI.




</doc>
<doc id="18805" url="https://af.wikipedia.org/wiki?curid=18805" title="Suid-Afrikaanse Seediens">
Suid-Afrikaanse Seediens

Suid-Afrikaanse Seediens (1922-1939) was Suid-Afrika se eerste staandemagvloot. Dit is op 1 April 1922 op die been gebring. Op 15 Januarie 1940 is dit met 'n nuwe vloot-eenheid, die Verdedigingsmag ter See vervang.



</doc>
<doc id="18806" url="https://af.wikipedia.org/wiki?curid=18806" title="Suid-Afrikaanse Seemag">
Suid-Afrikaanse Seemag

Suid-Afrikaanse Seemag is 'n voormalige (1942-1951) naam van die Suid-Afrikaanse Vloot.

Die Verdedigingsmag ter See en die "Koninklike Mariene-vrywilligerreserwe" het op 1 Augustus 1942 saamge­smelt om die Suid-Afrikaanse Seemag te vorm. In 1944, toe die Tweede Wêreldoorlog sy hoogtepunt bereik het, het die Suid-Afrikaanse Seemag uit 87 vaartuie bestaan. 'n Totaal van 329 lede van die Suid-Afrikaanse Seemag het tydens vyandelike aksie gesneuwel of het gesterf terwyl hulle op aktiewe diens was en 225 toekennings is vir dapperheid of uitnemende diens aan hulle toegeken.

Die Suid-Afrikaanse Seemag het op 1 Januarie 1951 die Suid-Afrikaanse Vloot geword.




</doc>
<doc id="18807" url="https://af.wikipedia.org/wiki?curid=18807" title="Verdedigingsmag ter See">
Verdedigingsmag ter See

Verdedigingsmag ter See is 'n voormalige (1940-1942) naam van die Suid-Afrikaanse Vloot.

Op 15 Januarie 1940 het Suid-Afrika 'n nuwe vloot-eenheid, die Verdedigingsmag ter See, gestig. Die Britse skout-admiraal G.W. Hallifax is as die bevelvoerder oor die eenheid aangestel. Die eenheid was verantwoordelik vir die instandhouding van mynveers, duikbootjagdienste en ander ondersoek en seindienste in die Suid-Afrikaanse waters. Hulle het die taal van die Britse Vloot oorgeneem.

Die "Verdedigingsmag ter See" en die "Koninklike Mariene-vrywilligerreserwe" het op 1 Augustus 1942 saamge­smelt om die Suid-Afrikaanse Seemag te vorm, wat later die Suid-Afrikaanse Vloot sou word.




</doc>
<doc id="18808" url="https://af.wikipedia.org/wiki?curid=18808" title="Lys van Suid-Afrikaanse staatshoofde">
Lys van Suid-Afrikaanse staatshoofde

Hierdie is 'n lys van Suid-Afrikaanse staatshoofde vanaf Uniewording tot vandag.

Die Britse koning(in) was die staatshoof van die Unie van Suid-Afrika vanaf 1910 tot 1961. Hy/sy is deur 'n goewerneur-generaal verteenwoordig. Aanvanklik is die goewerneur-generaal deur die Britse regering gekies, maar vanaf 1937 is hy deur die Suid-Afrikaanse regering benoem. Hy was 'n seremoniële staatshoof: die regeringshoof was die eerste minister.


Toe Suid-Afrika in 1961 'n republiek geword het, is die koningin en die goewerneur-generaal deur 'n seremoniële staatspresident vervang. Hy is deur die parlement verkies, vir 'n ampstermyn van sewe jaar, en in die praktyk was die regerende party se kandidaat altyd verkies. Met die afskaffing van die amp van eerste minister in 1984 het die staatspresident ook regeringshoof geword, en sy ampstermyn was daarna dieselfde as dié van die parlement wat hom verkies het ('n maksimum van vyf jaar). In die praktyk was hy die leier van die regerende party.



Vanaf 1981 tot 1984 was daar 'n adjunkstaatspresident, wat voorsitter was van die destydse Presidentsraad:

Die staatspresident is in 1994 met 'n president vervang. Soos sy voorganger is hy beide staatshoof en regeringshoof, en hy word deur die parlement verkies vir 'n ampstermyn wat saamval met dié van die parlement self. In die praktyk is hy die leier van die party met die meerderheid van die setels in die parlement.

Die president word bygestaan deur 'n adjunkpresident. Van 1994 tot 1996 was daar twee: een benoem deur die meerderheidsparty en een deur die grootste minderheidsparty. Sedert 1996 is daar slegs een, wat deur die president aangestel word.


"Afkortings vir politieke partye:"

Daar is vier lewende voormalige Suid-Afrikaanse staatshoofde:



</doc>
<doc id="18811" url="https://af.wikipedia.org/wiki?curid=18811" title="Eerste Minister van Suid-Afrika">
Eerste Minister van Suid-Afrika

Die Eerste Minister van Suid-Afrika was die regeringshoof van Suid-Afrika van 1910 tot 1984. Suid-Afrika het in daardie tydperk die Britse grondwetlike model gevolg, waar die staatshoof (die Goewerneur-generaal van Suid-Afrika tot 1961 en die Staatspresident van Suid-Afrika daarna) seremonieel en bo die partypolitiek verhewe was, terwyl die regeringshoof 'n politieke leier was. Die eerste minister is deur die staatshoof aangestel, maar in die praktyk was hy altyd die hoof van die politieke party of koalisie met die meerderheid van die setels in die parlement. Die ampte van staatshoof en regeringshoof is in 1984 saamgesnoer en die amp van Eerste Minister afgeskaf nadat 'n nuwe grondwet aangeneem is en die driekamerparlement ingevoer is.




</doc>
<doc id="18812" url="https://af.wikipedia.org/wiki?curid=18812" title="Robert Mugabe">
Robert Mugabe

Robert Gabriel Mugabe (21 Februarie 1924 – 6 September 2019) was 'n Zimbabwiese politikus. Hy was vanaf 1980 die staatshoof van Zimbabwe, eers as eerste minister en later as president. In die laaste jare van sy presidentskap is hy deur vele as 'n diktator gesien wat ter wille van magsbehoud die ekonomiese welsyn van die Zimbabwiese bevolking opgeoffer het. 

Mugabe is naby die destydse Fort Victoria (vandag Masvingo) gebore en het aan talle universiteite studeer, waaronder die Universiteit van Fort Hare in Suid-Afrika asook in Accra, Ghana.

In 1960 het hy na Suid-Rhodesië teruggekeer en 'n stigterslid van die ZANU-party geword. Vanaf 1964 het hy tien jaar in die tronk spandeer. Daarna het hy Rhodesië verlaat en na Mosambiek gegaan om met die "Zimbabwe African National Liberation Army" (ZANLA, die militêre afdeling van die ZANU-party) teen Ian Smith se blanke regering van Rhodesië te veg. Gedurende dié konflik het die ZANLA ook wit boere se plase aangeval. Die uiteinde van die oorlog teen Blanke-Rhodesië was dat die land na "Zimbabwe" hernoem is en dat Robert Mugabe ná die eerste vrye verkiesing op 4 Maart 1980 Zimbabwe se eerste minister geword het. In 1982 het hy meer as 20 000 Ndebeles laat vermoor, omdat hulle sy teenstander Joshua Nkomo ondersteun het. 

In 1987 is die amp van die eerste minister van Zimbabwe verwyder en het Mugabe die president van die land geword. Hy kon die verkiesings van 1990 met 'n oorgrote meerderheid wen, maar het homself begin radikaliseer. later was sy regering 'n diktatuur en is hy deur ander partylede dikwels "koning" genoem. 

In reaksie op kritiek het hy by 'n staatsbegrafnis van een van sy kabinetsministers gesê:
Hy was verbied om na die Europese Unie te reis omrede die erge skending van menseregte in sy land. Op 30 Januarie 2015 het hy president van die Afrika-unie geword en dié amp tot 30 Januarie 2016 beklee. Sy bynaam was "Uncle Bob". Ná 'n "de facto"-staatsgreep het Mugabe op 21 November 2017 as staatshoof bedank, en van die openbare toneel verdwyn.

Mugabe is weens swak gesondheid op 6 September 2019 in die ouderdom van 95 in Singapoer oorlede.




</doc>
<doc id="18813" url="https://af.wikipedia.org/wiki?curid=18813" title="Wolraad Woltemade">
Wolraad Woltemade

Wolraad Woltemade (gebore "Woltemathe", na Woltemade verhollands; 1708 in Hesse-Schaumburg - 1 Junie 1773). Sy naam verskyn vir die eerste keer in 1752 op die rol van die Verenigde Oos-Indiese Kompanjie as 'n 44-jarige korporaal in bevel van die Kompanjiespos by Steenberg. Daarna is hy waarskynlik terug Europa toe, maar in 1770 is hy weer in die Kaap die Goeie Hoop as poshouer in Muizenberg. 'n Jaar later is hy voorman van die Kompanjie se melkery. Woltemade se vrou was ene Janna Charlotta, maar sy het nooit Kaap toe gekom nie. In die jaar van sy dood was hy die opsigter van die Kompanjie se dieretuin. 

Gedurende die nag van 31 Mei 1773 het 'n noordwestelike stormwind die VOC-seilskip "De Jonge Thomas" op Woodstock-strand naby die monding van die Soutrivier op die sand gedryf. Die hele nag het die branders oor die skip gebreek en 'n skare het op die strand vergader. Woltemade se seun, Christiaan Ludwig, 'n korporaal aan die Kaap, was een van die soldate wat die wrakgoed moes oppas. Die volgende oggend, 1 Junie, het Woltemade, wat daar naby gewoon het in vandag se Milnerton, daar aangekom om verversings vir sy seun te neem. Hy het besef dat die mense op die strand niks vir die gestrande matrose kon doen nie en het sewe keer met sy perd, die branders getrotseer om veertien mense te red. Die agtste keer het hy en sy perd onder die golwe verdwyn nadat 'n klomp mense op die perd probeer spring het. Hy was 65 jaar oud. Woltemade se perd se naam was Vonk.

'n Groot aantal oorledenes, onder wie Woltemade en sy perd, het 'n dag later op die strand uitgespoel. Nog 53 opvarendes het die strand bereik, maar 138 het saam met Woltemade verdrink. Hulle is saam begrawe. 

Van die oorlewendes het Woltemade se heldedaad aan die Here Sewentien gerapporteer. Die uiteinde was dat 'n aansienlike bedrag aan sy weduwee betaal en opdrag gegee is dat sy twee seuns, sy enigste kinders, ook vergoed word. Toe Woltemade gesterf het, was sy tweede seun in Batavia in diens van die Kompanjie. 

'n Nuwe skip is na Wolraad vernoem: "De Held Woltemade". 'n Houtsneekunstenaar, ene Van Frankendaal, het 'n voorstelling van die heldedaad op die skip se spieël (die plat, regop deel van die agterskip) gegraveer. Minstens nog drie afbeeldinge hiervan is bekend, onder meer in die Elliot-versameling in die Kaapse Argief. Op 2 Junie 1973, twee eeue ná Woltemade se dood, is in Suid-Afrika 'n reeks gedenkseëls uitgegee ter ere van sy heldedaad. In 1970 is 'n toekenning vir dapperheid met Woltemade se naam ingestel. Verder is 'n begraafplaas en 'n stasie in Kaapstad na hom genoem. Klein Zoar in Milnerton was vermoedelik sy huis en is vandag 'n nasionale gedenkwaardigheid.

In dieselfde gees en styl as die Duitser Gottfried August Bürger se "Lied vom braven Manne", verskyn 'n gedig, met uitvoerige aantekeninge, in die digbundel "Gedichten" (1808) van Paul Strick van Linschoten in Nederland. Die titel is 'Wolraad Woltemade' en dit is geskryf in 1806.

In die gedig self word ook Prins Leopold von Braunschweig-Wolfenbüttel vereer, wat min of meer ‘n soortgelyke lot in Frankfurt oorgekom het. Laasgenoemde se skynbaar soortgelyke dood het hom, so blyk dit vanaf die 20ste eeu egter, onverdiende roem dwarsoor Europa besorg. Leopold het nie gegaan om mense te red nie, maar wel om na sy soldate se goedere om te sien; hulle was reeds anderkant op die rivieroewer. Die boot het op 24 April 1785 omgeslaan en hy is deur die golwe van die Oder meegesleur en het verdrink. Die volk en adel het egter ‘n held gesoek en een in hom gevind.

Die gedig word herdruk in "Het Nederduitsch Zuid-Afrikaansch Tydschrift" van September-Oktober 1824, waarin staan: "De geschiedenis vindt men vermeldt in het "Volks-Leesboek", van den jare 1805, door de Maatschappy "Tot Nut van 't Algemeen" uitgegeven, behelzende eene "Verzameling' van merkwaardige gebeurtenissen uit de ongewyde Geschiedenis", No. 79, bl. 103-105."

Gaan mens egter terug na Van Linschoten se digbundel, duik 'n soortgelyke sinnetjie op, met die volgende aangehaalde bewoording wat verbatim oorgeskryf is en wat as bronteks sou dien vir die digter (bl. 300-302):

Die ander bronteks van die digter was 'n verslag wat deur die goedheid van 'n "aanzienlijk' Ambtenaar bij de O.I. Compagnie" aan hom meegedeel is, wie se naam Van Linschoten moet verswyg. Daarin staan:

Die gedig lui soos volg:




</doc>
<doc id="18830" url="https://af.wikipedia.org/wiki?curid=18830" title="Breaker Morant">
Breaker Morant

Harry "The Breaker" Morant (* 9 Desember 1864 – † 27 Februarie 1902) was 'n Luitenant in die Bushveldt Carbineers vanaf Australië tydens die Tweede Vryheidsoorlog wat bekendheid verwerf het na sy skuldigbevinding en teregstelling weens moord op talle krygsgevangenes en ander ooggetuies van sy wandade. Die bynaam "Breaker" het hy gekry vanweë sy bedrewenheid met die inbreek van perde. Hy het ook gedig en van sy werk is in verskeie tydskrifte gepubliseer.

Gedurende sy diens in die Tweede Vryheidsoorlog, was hy verantwoordelik vir bevele vir die summiere teregstelling van verskeie Boere- en swart gevangenes, wat gelei het tot sy omstrede krygsverhoor en teregstelling vir moord deur die Britse Leër. Sy doodsbevel is persoonlik deur Lord Kitchener geteken al het hy dit later ontken.

In Australië is Morant na sy dood as 'n volksheld beskou. Sy verhaal is in verskeie boeke vertel asook 'n bekende film, die regisseur Bruce Beresford se "Breaker Morant" (1979), wat 'n romantiese voorstelling van Morant se wandade maak en feite van sy brutale optrede verswyg.



</doc>
<doc id="18834" url="https://af.wikipedia.org/wiki?curid=18834" title="Newton (eenheid)">
Newton (eenheid)

Newton is 'n SI afgeleide eenheid van krag (vektor). Dit is vernoem na sir Isaac Newton.

Newton is die hoeveelheid krag wat nodig is om 'n massa van een kilogram teen 'n tempo van een meter per sekonde kwadraat te versnel.

of



</doc>
<doc id="18835" url="https://af.wikipedia.org/wiki?curid=18835" title="Isaac Newton">
Isaac Newton

Sir Isaac Newton FRS (4 Januarie 1643 N.S. – 31 Maart 1727) was 'n Engelse wetenskaplike en filosoof.

In terme van wiskunde het Newton reusagtige hoeveelhede werk tot die inhoud van wiskunde soos ons dit vandag ken, bygedra: areas van sy invloed strek vanaf meetkunde tot kalkulus tot algebra. In besonder word die ontwikkeling van die binomiaalstelling aan hom toegeskryf. Hierdie stelling bied die terme van die ontwikkeling van 'n binomiaaluitdrukking opgehef tot 'n bepaalde mag van n. Byvoorbeeld, [(x + y)n]. Ander wiskundige bydraes sluit in Newton se fluksionele kalkulus ('n vertakking van kalkulus wat met wisselende hoeveelhede te make het) wat uiteindelik tot 'n nuwe vertakking van fisika gelei het, en nuwe metodes vir die ontwikkeling van 'n oneindige reeks.

Tesame met Gottfried Wilhelm Leibniz word die ontwikkeling van kalkulus aan Newton toegeskryf – al het hierdie twee onafhanklik van mekaar gewerk, as gevolg van 'n bitter twis rakende vermeende plagiaat (soortgelyk aan die Robert Hooke-debakel).

Op die fisika-front het Newton ontdek dat wit lig in werklikheid saamgestel is uit ‘primêre' kleure en derhalwe ‘sekondêr’ is in teenstelling met die destyds algemeen aanvaarde opinie dat wit lig homogeen was. Sy "experimentum crucis" (Die Deurslaggewende Eksperiment) het sy teorie oor die samestelling van lig deur middel van breking deur prismas bewys.

Sy werk op die gebied van optika het voorts baanbrekersartikels wat hy van tyd tot tyd gepubliseer het (anders as wat die geval was by sy wiskundige werk), voortgebring, soos "Opticks" (1704) wat sy ligsamestellingsteorie gedokumenteer het deur middel van eksperimentering en uitredenering. Hierdie werk van hom het die basis gevorm van die eksperimentele fisika later in daardie eeu, en het ook die moontlikheid op die voorgrond geplaas dat lig uit deeltjies bestaan (en nie uit energiegolwe soos die meeste van sy tydgenote geglo het nie). Met die aanvang van kwantummeganika meer as 'n eeu later is beide hierdie teorieë korrek bewys!

In terme van meganika is Newton se "Principia" 'n hoeksteen van die moderne fisika. Die eerste boek in die reeks illustreer en verklaar Newton se drie wette van beweging, naamlik:

1) Sonder die inwerking van kragte sal 'n liggaam wat in 'n rustoestand verkeer, so bly, en 'n liggaam wat in 'n reguit lyn teen 'n konstante snelheid beweeg, sal so voortgaan teen daardie konstante snelheid, vir 'n onbepaalde tydperk (die wet van traagheid).

2) 'n Liggaam sal versnel indien 'n krag daarop toegepas word, na aanleiding van F = ma.

3) Kragte kom in pare voor, met beide kragte wat gelyke omvang, maar teenoorgestelde rigtings het. Hierdie wet word gewoonlik vereenvoudig om te lees: “Vir elke aksie is daar 'n gelyke en teenoorgestelde reaksie”.

"Principia" se tweede boek behandel hoofsaaklik die beweging van liggame deur mediums (m.a.w., die gevolge van weerstand word aan bod gebring) en die beweging van vloeistowwe. Die derde boek, "System of the World", skets in breë trekke Newton se beroemde wet van universele swaartekrag (F = G ). Hierdie wet stel dit dat die swaartekrag tussen twee liggame eweredig is aan die produk van hul massas, en omgekeerd eweredig aan die vierkant van die afstand tussen hulle. In hierdie vergelyking is G eenvoudig die swaartekrag-konstante. Hierdie
kragtige vergelyking het die filosofie van fisika en, uiteindelik, die wyse waarop die mens die heelal beskou, verander.

Sir Isaac Newton is een van Engeland se hoogs waardeerde wetenskaplikes, filosowe en teoretici. Hy is gebore op Kersdag in 1642 (wat met 4 Januarie 1642 ooreenstem) met ongeletterde ouers (Isaac en Hanna) wat bestaansboere was. Sy vader het voor sy geboorte reeds gesterf, en sy moeder is later weer getroud met Barnabas Smith. Isaac is in sy ouma se sorg gelaat tot en met Smith se dood in 1653.

Heel verstaanbaar was jong Isaac se vroeë jare nie ideaal nie, en baie rekords van sy blatante minagting van sy stiefpa bestaan nog. Hy is op 'n redelik jong ouderdom uit die skool gehaal om in die familie se voetspore in die landbousektor te volg, maar Isaac het 'n baie swak boer blyk te wees en homself dus voorberei om na Cambridge te gaan.

Sy vroeë jare op universiteit was heel moontlik redelik tradisioneel, met die wetenskaplike revolusie wat nog nie vatplek in Engeland gekry het nie. In geheel beskou, was Newton se voorgraadse loopbaan erg onvoldoende. Ten spyte hiervan het sy belangstelling by die werke van Descartes, Hobbes, Kepler en Galileo gelê, wat hy privaat bestudeer het. Dit sou eers later duidelik blyk dat sy genialiteit dié van sy lektore verbygesteek het.
Nadat hy sy graad verkry het, is die universiteit vir twee jaar (1665 and 1666) gesluit weens die Pes, en Newton is gedwing om terug te keer huis toe om sy studies self voort te sit. Hierdie twee jaar was uiteindelik die mees produktiewe en vindingrykste vir Newton, en het die fondamente vir sy latere wetenskaplike deurbrake gelê, soos sy teorieë oor planetêre beweging (wat tot die publikasie van sy Principia in 1687 aanleiding gegee het), lig en kleur, en sekere aspekte van calculus. Dit was ook in hierdie tyd dat sy beroemde, maar anekdotiese ervaring met die vallende appel plaasgevind het, en sy gedagtegang het verskuif na swaartekrag as 'n krag wat voorheen deur wetenskaplikes afgeskeep is.

Met sy terugkeer na Cambridge het sy loopbaan skielik weer op koers gekom en het hy op die ouderdom van 27 by sy voormalige lektor in die posisie as Lucasiaanse Professor van Wiskunde oorgeneem. Hierdie pos het aan Newton baie meer wetenskaplike vryheid gebied, en binnekort is sy eerste wetenskaplike artikels voortgebring. Newton se werklike karakter en aard soos wat dit in sy kinderjare gevorm is, het egter te voorskyn begin kom, en 'n paar jaar later het 'n bitter dispuut met een van Engeland se leidende wetenskaplike denkers, Robert Hooke, Newton in 'n depressie laat verval – veral nadat hy beskuldig is daarvan dat hy Hooke se werk geplagiariseer het.

Ironies genoeg word dit gedokumenteer dat dit Hooke was wat aanvanklik die idee van universele swaartekrag in Newton se gedagtes laat posvat het, en sodoende tot 'n lewenslange obsessie met die verklaring van hierdie konsep aanleiding gegee het. Hierdie dispuut het 'n paar jaar geduur, maar ná 1678 het hy hom geheel en al in sy eie gedagtes en werk afgesonder – nou meer van 'n alchemistiese aard.

In hierdie tydperk het Newton die teorie wat steeds in skoolhandboeke opgeteken staan, ontwikkel: Deur sy alchemistiese kennis en wiskundige agtergrond met die ‘klassieke’ meganiese teorie te kombineer, het hy swaartekrag bekend gestel aan 'n argaïstiese filosofie wat materie as slegs in liniêre beweging beskou het. Newton se volle teorie rakende swaartekrag sou egter eers tien jaar later voltooi word – byna twintig jaar ná die vallende-appel-episode.

Uiteindelik - omstreeks 1680 – het Newton sy swaartekragkonsep geformuleer, waarvolgens voorwerpe hul eie aantrekkingskrag het wat eksponensieel verminder met 'n vergroting in die afstand vanaf 'n ander voorwerp met aantrekkingskrag.

In 1684 het die beroemde ontmoeting tussen Edmund Halley en Newton plaasgevind, waartydens Halley sy astronomiese vraag aan Newton gestel het met die hoop dat hy insig daarin sou kon bied. Die probleem wat gestel is, was soos volg: “As mens sou aanneem dat daar 'n omgekeerde wet van aantrekking bestaan, wat is die roete wat 'n planeet volg in sy reis om die son?” Sonder om eers te aarsel, het Newton geantwoord “'n ellips”, aangesien hy reeds daardie probleem maande vantevore opgelos het!

Die genialiteit van Isaac Newton is uiteindelik besef, selfs al het hy die aanvanklike berekening waarin hierdie universele probleem opgelos is, verloor. Hierdie ontmoeting het tot Newton se De Motu (1684) en uiteindelik tot sy "Philosophiae Naturalis Principia Mathematica" (1697) gelei.
Weer eens sou Newton se ou mededinger, Hooke, in die publikasie en daaropvolgende ontvangs van Principia 'n rol speel, wat daartoe gelei het dat Newton enige teken van Hooke se naam uit die artikel verwyder het voor die finale publikasie daarvan. Daar word berig dat hy so kwaad was oor Hooke se aanspraak dat hy (Hooke) 'n rol gespeel het in Newton se ontdekking van sy grondslagteorieë, dat hy amper nie die derde hoofstuk van Principia beskikbaar gestel het nie. Per slot van rekening het Newton hom weer aan die samelewing onttrek en die publikasie van sy Opticks (1704) tot ná Hooke se dood teruggehou.

Dit het 'n nuwe fase in Newton se lewe ingelei – een waartydens hy roem en rykdom geniet het as die Meester van die Munt in Londen (vanaf 1696 aan) - en hy is uiteindelik in 1705 tot ridder geslaan.

Isaac Newton het op 20 Maart 1727 (31 Maart 1727, volgens die moderne kalender) in Londen gesterf ná 'n lang, uitmergelende siekte.




</doc>
<doc id="18836" url="https://af.wikipedia.org/wiki?curid=18836" title="Vrede van Westminster (1674)">
Vrede van Westminster (1674)

Die Vrede van Westminster is 'n ooreenkoms wat tussen die Nederlandse Republiek en Engeland geteken is op 19 Februarie 1674 aan die einde van die Derde Engels-Nederlandse Oorlog.

In terme van die ooreenkoms het die Nederlandse kolonie Nieuw Amsterdam onder Engelse beheer gekom. Die Engelse noem die kolonie reeds sedert 1664 toe hulle Nieuw-Amsterdam vir die eerste keer ingeneem het "New York". In ruil vir New York is die gebied van Suriname van Engeland na Nederland oorgedra.


</doc>
<doc id="18838" url="https://af.wikipedia.org/wiki?curid=18838" title="Elsas">
Elsas

Elsas (Frans: "L'Alsace", Elsasser Duits: "s'Elsass", Duits: "das Elsass") was 'n administratiewe gewes (Frans: "région") van Frankryk wat bestaan het uit die départements Bas-Rhin ("Laer Ryn") in die noorde en Haut-Rhin ("Bo-Ryn") in die suide. Elsas was in die noordooste van Frankryk en aan die wesoewer van die Ryn geleë waar dit 'n gemeenskaplike grens met Duitsland en Switserland gedeel het. As deel van administratiewe hervormings is Elsas saam met Lotaringe en Champagne-Ardenne met ingang van 1 Januarie 2016 tot 'n nuwe gewes verenig, Grand Est. 

Die streek se hoofstad en grootste nedersetting is Straatsburg, gevolg deur die nywerheidstad Mulhouse (onderhoofstad van Haut-Rhin), en Colmar, hoofstad van Haut-Rhin. Elsas het verskeie oorgange tussen Duitse en Franse beheer ondergaan en die argitektuur en kultuur het steeds 'n sterk Germaanse karakter.

Histories het die gebied ook vroeër die Territoire de Belfort, vandag deel van Franche-Comté, ingesluit. 

In prehistoriese tye is Elsas deur nomadiese jagters bewoon, maar teen 1500 v.C. het Kelte hulle in Elsas gevestig en die grond begin bewerk. Teen 58 v.C. het die Romeine die gebied ingeval en Elsas as 'n wynboustreek gevestig. Om die waardevolle nywerheid te beskerm het die Romeine fortifikasies en militêre kampe gebou wat ontwikkel het in verskeie gemeenskappe wat kontinu tot vandag toe bewoon is.

Met die ondergaan van die Romeinse Ryk is Elsas deur die Alemanne ingeneem. Die Alemanne was 'n landbouvolk en hulle taal vorm die basis van die hedendaagse Elsasser dialek. Die Alemanne is in 496 deur die Franke onder Clovis I verower en Elsas het 'n Frankiese hertogdom van die Koninkryk van Austrasië geword. Elsas het onder Frankiese beheer gebly totdat dit in 843 volgens die Verdrag van Verdun in drie verdeel is. Die kleinseuns van Karel die Grote – formeel bekend as die stigter van die Frankiese Ryk – het die ryk in drie dele gedeel. Die Benelux state, Elsas en Lotharinge het die Frankiese Middel Ryk gevorm wat deur die jongste kleinseun Lothar geheers is. Louis die Duitser het die Oostelike deel gekry wat sou ontwikkel tot die Heilige Romeinse Ryk en later tot vandag se Duitsland. Karel die Kale het die westelike gedeelte wat later Frankryk geword het gekry. Pepyn II, 'n kleinneef van die drie broers, is die koninkryk van Aquitaine, vandag 'n région in die suidweste van Frankryk, toegeken maar dit was onder die outoriteit van Karel. Lothar is in 855 vroeg dood en sy ryk is weer in drie gedeel. Die deel wat as Lotharinge bekend saat is aan Lothar se seun gegee. Die res is verdeel tussen Lothar se broers Karel die Kale (heerser van die Wes-Frankiese ryk) en Ludwig die Duitser (heerser van die Oos-Frankiese ryk). Lotharinge is later deur die Heilige Romeinse Ryk geannekseer.

Nadat dit vir 'n tydlank deel was van die Koninkryk van Boergondië het Elsas in die 15de eeu deel geword van die Heilige Romeinse Ryk as die westelike deel van die Hertogdom van Swabe en later onder die administrasie van die Oostenrykse huis van Habsburg. Elsas het 'n bloeitydperk beleef in die 12de en 13de eeue onder die Hohenstaufen Keisers, maar die tydperk van voorspoed is in die 14de eeu deur 'n reeks velle winters, misoeste en die Swart Dood tot 'n einde gebring. Die blaam vir die beproewings is voor die deur van die Jode gelê wat gelei het tot die pogroms van 1336 en 1339. 'n Verdere natuurramp was die Ryngrabenaardbewing van 1356, een van die ergste in Europa se geskiedenis.

Tydens die Renaissance het voorspoed na Elsas teruggekeer onder die Habsburg administrasie, tot met die Dertigjarige Oorlog wat groot dele van suidelike Duitsland swaar getref het. Die grootste deel van Elsas is aan Frankryk afgestaan met die Vrede van Wesfale in 1648, wat die begin aandui van Elsas en Lotharinge, as 'n bestrede gebied tussen Frankryk en Duitsland.

Die stad Straatsburg is tydens die heerskappy van Louis XIV van Frankryk deur Frankryk geannekseer, op 'n stadium toe Habsburg en ander Duitsers betrokke was in gevegte met die Turke, by die Slag van Wene. Sedert 500 is die gebied oorwegend deur Germaanssprekende mense bewoon en hulle het pogings om Frans en gebruike wat op hulle afgedwing is teëgestaan.

Beide Alsace en Lotharinge het as "Reichsland Elsaß-Lotharingen" (Elsas-Lotharinge), deel geword van die nuwe Duitse Ryk onder kanselier Otto von Bismarck na die Frans-Pruisiese Oorlog van 1870–1871. 'n Geskatte 50 000 mense (uit 'n totale bevolking van omtrent 1,5 miljoen) het geëmigreer, onder andere na Frankryk en Amerika. Frans is in skole verban en alle koerante moes in Duits gepubliseer word. Elsas het deel gebly van Duitsland tot aan die einde van die Eerste Wêreldoorlog toe Duitsland dit in terme van die Verdrag van Versailles afgestaan het. VSA President Woodrow Wilson het egter aangedring dat die "région" wetlik selfregeringstatus moes hê aangesien die grondwet daarvan gestel het dat dit alleen deur die outoriteit van die Keiser gebind is en nie aan die Duitse staat nie.
Gevolglik het die regering van Elsas-Lotharinge onafhanklikheid verklaar as die Republiek van Elsas-Lotharinge, maar dit kon nie die Franse teëstaan wat dit 'n week later oorgeneem het nie. Frankryk het nie 'n plebissiet geduld soos op daardie stadium deur die Volkebond toegestaan is in sommige Duitse gebiede nie.

Na die Eerste Wêreldoorlog is die vestiging van Duitse identiteit in Elsas omgekeer. Duitsers wat hulle na 1871 in Elsas gevestig het, is verban. Frans het die amptelike en onderwystaal geword. Die "région" was nie onderworpe aan sommige van die veranderinge in Franse reg van 1871 tot 1919, soos die Wet op die Skeiding van die Kerk en die Staat nie.

Die Maginotlinie wat tussen 1930 en 1939 deur Frankryk gebou is het deur Elsas geloop. In September 1939 toe Hitler Pole binne geval het, is een derde van Elsas se bevolking summier na Perigord aan die ander kant van Frankryk geëvakueer. In Junie 1940 is die Maginotlinie maklik omseil en die "région" is in effek deur Nazi Duitsland geannekseer en heropgeneem in die "Großdeutsches Reich" (Groot-Duitse Ryk). Elsas is verenig met Baden, en Lotharinge met Saarland. Die Duitse regering het nooit oor die vraagstuk onderhandel of formeel anneksasie verklaar nie. Hoogduits was die enigste geoorloofde taal. 'n Honderd en veertig duisend mans tussen die ouderdom sewentien en agt-en-dertig, wat as die "Malgré-nous" (teen ons sin) bekend gestaan het, is deur die Duitse leër opgeroep en gedwing om teen hulle landgenote te veg.

Frankryk het weer beheer oor die oorloggeteisterde gebied verkry in 1944 en die beleid om Frans aan te moedig voortgesit. Van 1945 tot 1984 is die gebruik van Duits in koerante byvoorbeeld beperk tot 'n maksimum van 25%.

In 1949 is Straatsburg as setel van die nuutgestigte Europaraad gekies. Hierdie besluit het aan die beginpunt van Elsas se na-oorlogse "Europese tradisie" gestaan. Straatsburg is in 1979 ook as een van die twee setels van die Europese Parlement gekies (naas Brussel) sodat Elsas homself naas die Benelux-lande as kerngebied van die Europese Unie gevestig het. Die Europese Parlement het aanvanklik in die vergadersaal ("Hémicycle") van die Europese Raad byeengekom en in 1999 sy eie gebou betrek.

Eers in die 1980's het die Wes-Duitse regering ingestem om skadeloosstelling aan Elsassers te betaal wat gedurende die Nasionaalsosialistiese besettingstyd gedwing is om diensplig in die Duitse weermag te doen. Geregtigdes het 'n eenmalige bedrag van gemiddeld DM 3 000 ontvang.

Die Elsassiese taal en kultuur is ná die oorlog deur die Franse owerheid gemarginaliseer sodat 'n groot deel van die bevolking na Frans as omgangstaal oorgeskakel het. Weens die strukturele veranderings in die plaaslike landbousektor, die vinnige verstedelikingsproses en immigrasie uit ander dele van Frankryk asook Italië, Portugal, Turkye en Noord-Afrika het die etniese samestelling van die bevolking ook verander.

Tans fungeer Frans as enigste amps- en onderwystaal. Steeds minder mense het kennis van Elsas se inheemse Alemanniese dialekte of Standaardduits, en dit is veral ouer inwoners wat Elsassiese Duits nog magtig is, of dit as omgangstaal besig. Nogtans het in 2010 48,1 persent van kinders in kleuter- en 91,1 persent van leerders in laerskole onderwys in Duits as vreemde taal ontvang. In middelskole het hierdie persentasie nog 73,2 persent beloop, in die hoogste standerds van hoërskole ("lycées") net 15,4 persent. Hierdie persentasies is bo die gemiddeld van Frankryk.

Elsas dek 'n oppervlak van 8,280 km² (190 km lank by 50 km wyd 1,5% van die oppervlak van Frankryk), wat dit die kleinste région van metropolitaanse Frankryk maak. Korsika het omtrent die selfde oppervlak. Dit strek van suid na noord langs die Ryn wat dit in die ooste begrens. Dit word in die noorde deur die Lauterrivier begrens waar die Duitse palts begin, en in die ooste deur die Ryn met Baden-Württemberg aan die anderkant van daarvan, in die suide deur Switserland, in die suidweste deur die région Franche-Comté en in die weste deur die région Lotharinge.

Die streek word in 'n aantal verskillende landskappe verdeel:


Elsas het 'n half-kontinentale klimaat met koue droë winter en warm somers. Daar is min neerslag aangesien die gebied in die weste deur die Vogese beskerm word. Dia stad Colmar het 'n sonnige mikroklimaat en is die tweede droogste stad in Frankryk met 'n jaarlikse neerslag van slegs 550 mm, wat dit ideaal maak vir "vin d'Alsace" (Elsas wyn).

In ekonomiese opsig word Elsas onder die mees dinamiese en welvarendste streke in Frankryk gereken. Sy ligging teen die Ryn en sy moderne infrastruktuur verseker dat die streek voordeel kan trek uit sy integrasie in een van Europa se ekonomiese spilpunte waar handelstrome uit die noorde en suide gehanteer word.

Die florerende nywerheidsektor, met onder mer motorvervaardiging en petrochemiese aanlegte, dra tans sowat dertig persent by tot Elsas se bruto binnelandse produk (BBP). Met sy oop ekonomie word Elsas onder die Franse streke met die grootste buitelandse beleggings gereken. Die dienstesektor is die belangrikste ekonomiese dryfkrag, onder Meer danksy die hoogs moderne biotegnogiebedryf. Landboubedrywighede fokus op wynbou en hop.

Teen die begin van die 21ste eeu is die taal wat die meeste in Elsas gepraat word Standaardfrans. Die tradisionele taal van die "région" is egter Elsasser Duits (Elsasser Duits: "Elsässer-Ditsch"), 'n Nederalemanniese dialek van Opperduits. Elsas is nou verwant aan sommige van die dialekte wat in Switserland gepraat word, soos Baselduits, en oorkant die Ryn in Duitsland. In die heel noordelike gedeelte van Elsas word daar ook Frankiese dialekte van Wes-Middelduits gepraat. Nie Elsasser Duits nog die Frankiese dialekte het enige amptelike status nie. Beide word egter tans erken as tale van Frankryk en kan as skoolvakke gekies word.

In 2001 het 61 persent van die inwoners van Elsas hulleself as Elsasser Duitssprekendes beskou. Slegs 'n kwart van die jongmense in Elsas gebruik egter nog af en toe die Alemanniese streektaal, en slegs vyf persent van skoolbeginners het 'n kennis van die Elsasser dialek. Anti-Duitse gevoel na die Tweede Wêreldoorlog het 'n skerp afname in geskrewe Duits tot gevolg gehad. Vandag is straatborde in Elsas is dikwels tweetalig in Frans en Elsasser Duits; soms word ook die ou Duitse straatname naas die nuwe Franse gebruik. Daar is nou ook dikwels plekname in Elsasser Duits naas die amptelike Franse name, soos in die geval van Steinbourg ("Steiweri" in Elsasser Duits).

In 'n paar valleie in die weste van Elsas teen die grens met Lotharinge, wat altyd buite die Germaanse invloed gebly het, word Lotharingse dialekte sedert die Middeleeue gepraat.

Sedert 1945 het die invloed van Standaardfrans in Elsas al hoe groter geword en die streek is vandag 'n hoofsaaklik Franssprekend. Hoewel Elsas baie keer gesien word as 'n tweetalige streek waar Frans en Elsasser Duits naas mekaar gepraat word, is Standaardfrans al hoe meer die taal wat tuis en by die werk gepraat word – met al hoe meer mense wat daarnaas goeie kennis van Standaardduits het. Duitsland is 'n belangrike buurman van Elsas en daar is meer as 70 000 oorgrens werkers wat bydra tot ouers se keuse om kinders eerder Standaardduits as die plaaslike dialek te leer. Standaardduits word ook op skool as 'n vreemde taal aangebied.

Sedert 1994 word tweetalige onderwys aangebied, insmoigge gevalle voilgense 'n volledig tweetalige model wat berus op drie beginsels: vroeë leer (van 3-jarige ouderdom), gelyke blootstelling aan beide tale (13 ure Duits, 13 ure Frans), wissel-stelsel, een taal, een onderwyser. Daar is wel 'n paar skole, veral kleuterskole, wat Elsasser Duits as onderrigtaal gebruik. Hoewel Duits by twee van Elsas se vier universiteite gestudeer kan word, word geen vakke in Duits aangebied nie.

Elsas se kostradisie word gekenmerk met gasvryheid en groot porsies. Elsas se kookkuns word sterk beïnvloed deur Duitse tradisies en varkvleis word in verskeie vorme gebruik. Tradisionele disse sluit in "baeckeoffe" (aartappeldis wat in 'n bakker se "bakoond" gebak word), "tarte flambée" of "flammekueche" (vlamkoek), "choucroute" (suurkool, "Sûrkrût" of sauerkraut met wors en charcuterie), en "fleischnacka" (vleis-en-pasta-rol). Die suide van Elsas, wat ook as Sundgau bekend staan, is bekend vir "carpe frite" (gebraaide karp). Soos in ander Alemanniese en Swabiese streke van Suid-Duitsland, die Duitstalige Switserland (hier bekend as "spätzli") en westelike dele van Oostenryk word spätzle,'n bekende soort vermicelli, ook saam met sous as 'n hoofgereg bedien.

Soetgoed sluit in 'n groot verskeidenheid koekies genaamd "brédalas" en "pain d'épice" (gemmerbrood) wat in die feestydperk in Desember gebak en van Sint Nikolaasdag voorgesit word. "Kougelhopf" is so te sê die embleem van Elsas en Elsas-appeltert of "La tarte au fromage blanc" (kaaskoek) is ander bekende disse.

Elsas is 'n wynbougebied wat hoofsaaklik witwyne produseer. Die streek se wyne, wat 'n sterk Duitse invloed het, staan bekend as "vins d'Alsace". Die streek produseer van die hoogaangeskrewe Rieslings. Dit is die enigste gebied in Frankryk wat meestal varietal wyne produseer, meestal van druifsoorte wat ook in Duitsland verbou word soos Gewürztraminer, Riesling, Muskaat, Savagnin, Pinot Blanc, Klevener de Heiligenstein en Pinot Gris wat ook as "Tokay d'Alsace" bekend staan. "L'Edelzwicker" is 'n versnitwyn wat uit verskeie variëteite gemaak word. "Le Crémant d'Alsace" is 'n wit vonkelwyn. Pinot noir is die enigste rooiwyn wat in die streek geproduseer word.

Elsas is ook die hoof bier-produserende streek van Frankryk, veral danksy die brouerye in en om Straatsburg. Bekende bierhandelsmerke sluit in "Kronenbourg", "Fischer", "Heineken", "Météor" en "Kanterbräu" in. Hops word in Kochersberg en in noordelike Elsas verbou.

Schnapps word ook tradisioneel in Elsas vervaardig, maar dit is aan die afneem aangesien die aantal distilleerders minder algemeen is en die verbruik van tradisionele, sterk alkoholiese drankies aan die af neem is.

Elsas is verder bekend vir sy vrugtesappe-mineraalwater.



</doc>
<doc id="18840" url="https://af.wikipedia.org/wiki?curid=18840" title="FC Bayern München">
FC Bayern München

FC Bayern München is 'n sportklub uit München, die hoofstad van die deelstaat Beiere in Duitsland, veral bekend vir sy sokkerafdeling. Benewens sokker, het die klub ook onder meer afdelings vir basketbal, handbal, kegelbal, skaak, tafeltennis en gimnastiek. Bayern München is die bekendste en mees suksesvolle klub van Duitsland en is een van vier klubs wat al alle groot Europese kompetisies gewen het.

Die klub is op 27 Februarie 1900 gestig deur ontevrede sokkerspelers van die klub "MTV 1879 München" (hierdie klub se sokkerafdeling bestaan vandag nog met sy eerstespan wat in die "Kreisliga" op die 9de vlak van die Duitse sokkerstruktuur meeding). In 1906 het die klub vir finansiële redes na 'n samesmelting die sokkerafdeling van "Münchner Sport Club" geword. As deel van die ooreenkoms moes hulle swart opgee en "MSC" se rooi klubkleure aanvaar - die kleur wat vandag nog deur Bayern gebruik word. Na die Eerste Wêreldoorlog het die klub in 1919 weggebreek vanaf "Münchner Sport Club" en by "Turn- und Sportverein 1890 Jahn München" aangesluit. "MSC" het sedertdien nie meer 'n sokkerafdeling nie en bestaan vandag steeds as 'n hokkie-, gholf- en tennisklub.

In 1923 het Bayern ook "Turn- und Sportverein 1890 Jahn München" (vandag, na 'n samsmelting in 1947, as "Turnerschaft Jahn München von 1887" bekend) verlaat om die huidige onafhanklike klub te vorm.

Die klub se president, "Kurt Landauer", 'n puik strateeg, het die afrigter "William Townley" as die span se eerste professionele afrigter aangestel (dieselfde afrigter wat die titel met Karlsruher FV in 1910 gewen het). Bayern het vinnig opgang gemaak en sy eerste groot sukses in 1932 behaal met die verowering van die Duitse kampioenskap. Die ontwikkeling van die klub het hierna 'n groot terugslag beleef met die oorname van die Duitse regering deur Adolf Hitler: beide die voorsitter en afrigter was Jode en hulle het kort daarna die land verlaat. Die klub het hierna in die Gauliga Beiere meegeding, maar gemiddelde resultate behaal. Toevallig was die laaste opgetekende wedstryd in die Derde Ryk die wedstryd tussen Bayern en TSV 1860 München op 23 April 1945 (3-2 vir Bayern). Na die Tweede Wêreldoorlog het die klub in die Oberliga Suid meegeding en as gevolg van beroerde finansies meestal gemiddelde resultate behaal. In 1956 is die klub selfs gerelegeer. Die klub het wel in 1957 daarin geslaag om die DFB-Pokal te wen. Die Bundesliga is die eerste keer in 1965 gehaal. 

Opvallend is dat die fenomenale opkoms van die klub hierna, tot op daardie stadium as minder belangrik as sy stadgenoot TSV 1860 München beskou, gelyk opleef met die opkoms van Franz Beckenbauer. 

Die klub se tuisveld was tot die somer van 2005 die Olimpiese stadion in München, maar is verruil vir die "Allianz Arena" met 66 000 sitplekke. Voor 1971 was die "Grünwalder Straße"-stadion die tuisveld.

Duitse sokkerkampioen (21)

DFB-Pokal (14)

Europese beker I / UEFA Kampioeneliga (4)

Europese beker II (1)

UEFA-beker (1)

Interkontinentale beker (1)



</doc>
<doc id="18842" url="https://af.wikipedia.org/wiki?curid=18842" title="SV Werder Bremen">
SV Werder Bremen

Werder Bremen is 'n sportklub uit die stad Bremen in die deelstaat Hansestad Bremen in Duitsland, veral bekend vir sy sokkerafdeling. Behalwe sokker het die klub het ook afdelings vir onder meer atletiek, handbal, skaak, tafeltennis en gimnastiek. 

Die klub is op 4 Februarie 1899 gestig as "Fußballverein Werder von 1899" deur 'n groep 16-jarige skoolseuns. Dit was die eerste Duitse klub wat sy tuisveld omhein en toeskouers geld gevra het om na hulle wedstryde te kom kyk. In 1920 het die klub ook begin om ander sportsoorte aan te bied en is die naam verander na die huidige "SV Werder Bremen". In 1922 het die klub die eerste in Duitsland geword om 'n professionele sokkerafrigter aan te stel. 

Na die hervorming van die Duitse sokkerstruktuur deur die Nazi's in 1933 het die klub in die Gauliga Neder-Sakse meegeding en die liga gewen in 1934, 1936, 1937 en 1942. Bremen is egter elke slag vroeg uitgeskakel in die uitspeelwedstryde om die Duitse titel. Na die Tweede Wêreldoorlog is die klub deur die Geallieerdes ontbind, maar laat in 1945 weer herstig (saam met die lede van die mede-ontbinde "TV Vorwärts Bremen" en "Freie Schwimmer 1910 Bremen") as "TuS Werder 1945 Bremen". Die naam is kort hierna verander na "SV Grün-Weiß 1899 Bremen". Die Amerikaanse besettingsmagte het die naam "SV Werder" verbied tot vroeg in 1946, toe die naam weer teruggeneem is. 

Na die oorlog het die klub in die Oberliga Noord meegeding en is op grond van sy goeie vertonings toegelaat tot die Bundesliga in 1963. Die klub het sy eerste groot sukses in 1961 behaal toe die DFB-Pokal die eerste keer gewen is en die klub het die eerste keer in 1965 die Duitse kampioen geword. Die klub het in 1992 'n groot internasionale prestasie behaal toe die Europese Beker II gewen is.
Duitse sokkerkampioen (4)
DFB-Pokal (5)
Europese beker II (1)
UEFA Intertotobeker (1)



</doc>
<doc id="18844" url="https://af.wikipedia.org/wiki?curid=18844" title="Bayer 04 Leverkusen">
Bayer 04 Leverkusen

Bayer Leverkusen is 'n Duitse sportklub uit die stad Leverkusen in die deelstaat Noord-Rynland-Wesfale in Duitsland, waarvan veral die sokkerafdeling bekend is. Die klub het ook afdelings vir onder meer handbal, vlugbal en basketbal. Die klub se tuisveld, die "Ulrich-Haberland-stadion", staan sedert 1999 as die "BayArena" bekend.

Die klub het op 1 Julie 1904 ontstaan as "Turn- und Spielverein Bayer 04 Leverkusen", 'n sportklub vir die werknemers van die maatskappy Bayer AG (destyds nog bekend as "Friedrich Bayer & Kie"). Op 31 Mei 1907 is die sokkerafdeling gestig en op 8 Junie 1928 het die sokkerafdeling (saam met van die ander afdelings) onafhanklik geword as "Sportvereinigung Bayer 04 Leverkusen". Die gimnastiekafdeling het egter voortgegaan as "TuS Bayer 04 Leverkusen". Die twee afdelings het eers weer in 1984 saamgesmelt en die huidige klub gevorm. 

Die klub het die eerste keer in 1951 op die hoogste vlak meegeding toe die Oberliga Wes gehaal is. Met die stigting van die Bundesliga het die klub egter op die tweede vlak meegeding en die Bundesliga is eers in 1979 die eerste keer gehaal. 

Leverkusen se eerste groot sukses is in 1988 behaal met die verowering van die UEFA-beker deur Espanyol in die eindstryd met strafskoppe te verslaan. Nog 'n hoogtepunt was die verowering van die DFB-Pokal in 1993. In die Bundesliga was die klub veral in die laaste jare redelik suksesvol gewees met vier tweede plekke as hoogtepunt. Die klub kon egter nog nooit Duitse kampioen word nie.

DFB-Pokal
UEFA-beker
UEFA kampioeneliga finalis:



</doc>
<doc id="18847" url="https://af.wikipedia.org/wiki?curid=18847" title="Idi Amin">
Idi Amin

Idi Amin Dada (ca. 1924–16 Augustus 2003) was van 1971 tot 1979 die president van Uganda. Hy was bekend vir sy lagwekkende uitsprake, byvoorbeeld dat hy die Britse ryk militêr verslaan het, maar sy nalatenskap is een van moord en doodslag, wat aan hom die bynaam ""die slagter van Afrika"" besorg het. Amnestie Internasionaal reken dat hy tot soveel as 500 000 mense in Uganda laat vermoor het.

Hy het homself die titel van ""Sy Hoogheid, Lewenslange President, Veldmaarskalk Al Hadji Doktor Idi Amin, Heer oor al die Wesens op Aarde en Visse in die See en Oorwinnaar oor die Britse Ryk in Afrika in die Algemeen en spesifiek Uganda"" toegeëien.

Amin se presiese geboortejaar is nie bekend nie, maar dit word tussen 1923 en 1928 geskat. In 1946 sluit hy as 'n assistent kok by die Britse Koloniale Weermag aan. Van 1951 tot 1960 was hy die swaargewig-bokskampioen van Oeganda en Brits-Oos-Afrika. Hy is uiteindelik tot die rang van generaal-majoor in die postkoloniale Ugandese weermag bevorder.

Tydens 'n buitelandse reis van pres. Milton Obote gryp generaal Amin op 25 Januarie 1971 die mag in die hoofstad Kampala, waarna hy 'n diktatoriale regime oor die land vestig. Die militêre leiers wat nie sy staatsgreep gesteun het nie is om die lewe gebring.

In 1972 het hy 80 000 mense van Indiese afkoms uit die land gesit. Hy het geglo dat hulle die plaaslike bevolking se werk steel. Talle het na Brittanje uitgewyk. Hy was bekend vir sy wrede en gewelddadige optrede teen enigiemand wat hom teengestaan het.

Amin is op 11 April 1979 gedwing om uit Uganda te vlug nadat hy oorlog teen Tanzanië verklaar het. Laasgenoemde is deur Ugandese opposisiegroepe gesteun en Amin se bewind is beëindig. Hy het eers na Libië gevlug en later in ballingskap in Saoedi-Arabië gebly. Hy is op 16 Augustus 2003 in Saoedi-Arabië aan nierversaking oorlede.


</doc>
<doc id="18849" url="https://af.wikipedia.org/wiki?curid=18849" title="Amnestie Internasionaal">
Amnestie Internasionaal

Amnestie Internasionaal (meer bekend as "Amnesty" of "AI") is 'n internasionale organisasie wat help om menseregte te beskerm, veral die reg om persoonlike oortuigings sonder vrees vir vervolging uit te leef. Dit is 'n nie-regeringsorganisasie (NRO) wat gegroei het tot 'n wêreldwye beweging vir die monitering van en aktivisme teen oortredings van internasionaalaanvaarde menseregtestandaarde. AI is in 1961 in die Verenigde Koninkryk gestig en AI-aktiviste vergelyk menseregtevergrype in alle lande teen internasionaalaanvaarbare standaarde. AI probeer daarna druk op regerings uit te oefen om te voldoen aan hierdie standaarde. Dit word gedoen deur openbare mening te mobiliseer wat daarna oorspoel tot druk op regerings en organisasies. AI was sedert sy stigting verantwoordelik dat menseregtestandaarde in baie lande wêreldwyd ingrypend verander het. Amnestie Internasionaal het in 1977 die Nobelprys vir Vrede ontvang.



</doc>
<doc id="18858" url="https://af.wikipedia.org/wiki?curid=18858" title="Gentoo Linux">
Gentoo Linux

Gentoo Linux is 'n Linux-verspreiding wat ontwerp is om vinnig te wees, maklik om in stand te hou, en om geoptimiseer te wees vir die gebruiker se rekenaar. Meeste, indien nie alle, programme word gebou vanaf die bronkode, in teenstelling met meeste ander verspreidings wat slegs vooraf-geboude pakkette beskikbaar stel. Sekere groter sagtewarepakkette, soos LibreOffice en Mozilla Firefox word egter ook beskikbaar gemaak as vooraf-geboude weergawes vir sekere argitekture, as gevolg van die lang tyd wat dit neem vir hierdie pakkette om vertaal te word. Om sagteware te installeer word die Portage-stelsel gebruik, wat spesifiek vir Gentoo ontwerp is.


</doc>
<doc id="18866" url="https://af.wikipedia.org/wiki?curid=18866" title="Ruby on Rails">
Ruby on Rails

Ruby on Rails is 'n raamwerk, geskryf in die Ruby-programmeertaal, met die doel om die skryf van webtoepassings te vergemaklik en te versnel. Dit bestaan uit vyf hoofmodules wat elk 'n ander aspek van 'n tipiese webtoepassing implementeer: "Active Record", "Action Pack", "Active Support", "Action Mailer", en "Action Web Service". Die nuutste weergawe van Rails is 1.2.2, wat op 6 Februarie 2007 vrygestel is.

"Active Record" laat die ontwikkelaar toe om die tabelle en rekords met min moeite in 'n databasis te modelleer. Dit rus op die beginsel van "konvensie, nie konfigurasie nie", wat bloot beteken dat in plaas daarvan dat die ontwikkelaar moet spesifiseer hoe die databasis uitleg lyk, word tabelle en kolomme net op 'n spesifieke wyse benoem, sodat "Active Record" self die uitleg kan bepaal deur die databasis se struktuur te ondersoek.



</doc>
<doc id="18879" url="https://af.wikipedia.org/wiki?curid=18879" title="Lys van Suid-Afrikaanse ordes, dekorasies en medaljes">
Lys van Suid-Afrikaanse ordes, dekorasies en medaljes

Sedert 1894 ken Suid-Afrika ordes, dekorasies, en medaljes aan sy burgers toe. Oor die jare is honderde amptelike toekennings ingestel. Hulle kan soos volg gekategoriseer word: 







</doc>
<doc id="18880" url="https://af.wikipedia.org/wiki?curid=18880" title="FC Energie Cottbus">
FC Energie Cottbus

FC Energie Cottbus is 'n sokkerklub uit Cottbus in die deelstaat Brandenburg in Duitsland. Die klub is een van die baie min voormalige Oos-Duitse klubs wat sy beste prestasies behaal ná die hereniging van Wes- en Oos-Duitsland. 

Die klub se "stamvader" is "FV Grube Marga" wat op 19 Januarie 1919 gestig is. In 1924 is die klub herdoop as "SV Sturm Grube Marga". Tussen 1941 en 1943 het die klub op die hoogste vlak in die Gauliga Berlyn-Brandenburg meegeding.

Na die ontbinding van die klub deur die Geallieerdes is 'n opvolgerklub, SG Marga, in 1946 gestig. In 1948 is die klub herdoop na "BSG Franz Mehring Marga" en in 1950 na "BSG Aktivist Brieske-Ost". In Oktober 1954 is die eerstespan deur die Oos-Duitse sokkeradministrasie oorgeplaas na die nuwe klub "SC Aktivist Brieske-Senftenberg". In 1963 het die sokkeradminisasie weer besluit om die spelers oor te plaas, hierdie keer na "SC Energie Cottbus". Die sokkerafdeling van die klub het op 31 Januarie 1966 onafhanklik geword as "BSG von Bodo Krautz", maar die klub is kort daarna herdoop na "BSG Energie Cottbus".

Voor die Duitse hereniging het Energie in die DDR-Oberliga gespeel. Na die hereniging het die klub die huidige naam aangeneem en is dit in die Regionalliga ingedeel. In 1997 promoveer Energie na die Bundesliga 2. Verder haal Energie in dieselfde jaar verrassend die eindstryd van die Duitse beker (DFB-Pokal). In 2000 het Energie vriend en vyand verras deur promosie na die Bundesliga te kry en het daar bly meeding tot die heelwat later as verwagte relegasie in 2003.

In die 2006/2007-seisoen het Energie weer, teen alle verwagtings in, na die Bundesliga teruggekeer. 



</doc>
<doc id="18882" url="https://af.wikipedia.org/wiki?curid=18882" title="Suid-Afrikaanse siviele ordes en dekorasies: 1967-2002">
Suid-Afrikaanse siviele ordes en dekorasies: 1967-2002

Tussen 1967 en 2002 het die Suid-Afrikaanse regering die volgende siviele ordes en dekorasies aan landsburgers en buitelanders toegeken. Hulle is in 2002 deur die ordes vervang.

Woltemadedekorasie vir Dapperheid (1970-1988), vir dapperheid ter redding van lewens. Daar was twee klasse:

Die medalje beeld die redding van mense uit die see deur die berede Wolraad Woltemade uit. Dit hang aan 'n blou lint met oranjekleurige randstrepe. Hierdie dekorasie is oorspronklik in 1939 as die "Koningsmedalje vir Dapperheid" ingestel en is deur die volgende vervang:
Woltemadekruis vir Dapperheid (1988-2002), vir dapperheid ter redding van lewens of die beskerming van staatseiendom. Daar was twee klasse:

'n Konvekse kruis, belas met 'n ronde skyf wat die berede Wolraad Woltemade se seereddingspoging uitbeeld. Die lint is blou met oranjekleurige randstrepe. Die goue klas word om die nek, en die silwere op die bors gedra.
Orde van die Suiderkruis (1986-2002), vir unieke prestasies in belang van Suid-Afrika. Daar was twee klasse:

'n Vyfarmige malteserkruis, wit geëmailleerd, met 'n omgekeerde vyfpuntige ster in die middel. Dit hang aan 'n oranjekleurige halslint met blou en wit randstrepe.

Orde van die Ster van Suid-Afrika (Nie-Militêr) (1978-2002), vir dienste aangaande die veiligheid en landsbelange van Suid-Afrika. Dit is aan burgerlikes en, vanaf 1986, senior polisie- en gevangenisdiensoffisiere en intelligensieamptenare, toegeken. Daar was vyf klasse:






'n Goud of silwer malteserkruis, blou geëmailleerd, met 'n agtpuntige ster op die oppervlakte. Die lint is blou, met goudkleurige en/of silwerkleurige strepe wat wissel van klas tot klas.
Orde vir Voortreflike Diens (1986-2002), vir voortreflike diens in die algemene openbare belang. Daar was twee klasse:

'n Gewelkruis, wit geëmailleerd, met die skild van die landswapen op 'n ronde skyf in die middel. Dit hang aan 'n wit halslint met blou randstrepe en twee oranjekleurige middelbane. 
Orde van Goeie Hoop (1973-2002), vir buitelanders wat internasionale betrekkinge met Suid-Afrika bevorder het. Daar was oorspronklik die volgende klasse:

In 1988 is die klasse soos volg herorganiseer:

'm Agtpuntige ster, wat twee wit vredesduiwe op 'n turkoois skyf uitbeeld. Rondom die skyf is 'n wit sirkel met die woorde "Spes Bona". Dit hang aan 'n groen lint met 'n goue streep aan elke rand.
Dekorasie vir Voortreflike Diens (DVD) (1970-1986), vir buitengewone verdienstelikheid en besonder uitnemende diens aan Suid-Afrika. 'n Vyfhoekige goue plaket, belas met 'n kleiner silwer plaket, wat met 'n goud vyfarmige malteserkruis belas is. In die middel is 'n blou skyf met 'n goue proteablom daarop. Die halslint is blou met oranjekleurig en wit randstrepe. Die DVD is deur die Orde vir Voortreflike Diens vervang.
Burgerlike Beskermingsmedalje vir Dapperheid (1976-1994), vir dapperheid terwyl in lewensgevaar. Die medalje is aan lede van burgerlike beskermingsorganisasies, noodhulporganisasies en, tot 1993, brandwere, beskikbaar. 'n Silwer kruis wat 'n kleiner kruis bestaande uit vier baardrae teen 'n rooi agtergrond vertoon. Die lint is rooi met wit en geel strepies naby die rande.
Presidentsdekorasie vir Uitmuntende Diens (1987-1994), vir voortreflike diens deur direkteurs-generaal van staatsdepartemente, en ander staatsamptenare van gelyke rang. 'n Goue kruis met 'n rooi middelskyf wat 'n goue heraldiese leeu uitbeeld. Dit hang aan 'n goudkleurige lint met rooi, wit en blou randstrepe. 
Burgerlike Beskermingsmedalje vir Verdienste (1976-??), vir besonder voortreflike diens deur lede van burgerlike beskermingsorganisasies, noodhulporganisasies en, tot 1993, brandwere. 'n Silwer medalje, rooi geëmaillerd, wat 'n kruis bestaande uit vier baardrae vertoon. Die lint is geel met 'n wit-omlynde rooi streep naby elke rand.

Staatspresident se Sporttoekenning (1967)-1994), vir sportprestasies van die hoogste internasionale gehalte. Die dekorasie is jaarliks toegeken. 'n Goue 32-puntige ster belas met 'n medalje wat 'n voël in vlug uitbeeld. Dit word gedra aan 'n oranje- wit- blou halslint.
Suid-Afrikaanse Sportmerietetoekenning (1971-1994), vir die beste prestasies in die verskillende georganiseerde sportsoorte elke jaar. Dieselfde ontwerp as bogenoemde toekenning, maar in silwer of brons.





</doc>
<doc id="18891" url="https://af.wikipedia.org/wiki?curid=18891" title="Braam en die engel">
Braam en die engel

Braam en die engel is 'n kinderverhaal deur Marietjie de Jongh. Dit is vir die eerste keer in 1991 uitgegee deur Tafelberg Uitgewers (Kaapstad). Die verhaal bied 'n satiriese blik op die ellendes van die moderne wêreld, wat metafories in die verhaal voorgestel word.

Hnnerik is 'n pasaangestelde streeksengel wat op 'n missie gestuur is: hy moet keer dat die inwoners van Wale "van ellende vergaan". In Wale ontmoet hy Braam en saam vertrek die twee op 'n reis wat hulle deur talle dorpe met verskillende uitdagings en ellendes sal neem.

"Braam en die engel" was nie baie suksesvol nie: volgens die uitgewer, Louise Steyn, het dit "soos 'n klip gesink". Haar mening is dat die boek te goed was vir Afrikaanse lesers.

"Braam en die engel" het die Alba Bouwerprys vir Kinderliteratuur in 1992 gewen - dit het die eersteplek gedeel met "Droomwa" deur Barrie Hough. Dié toekenning word deur die Suid-Afrikaanse Akademie vir Wetenskap en Kuns gemaak en word elke derde jaar toegeken. Die verhaal het ook 'n "eervolle vermelding" tydens die C.P. Hoogenhout-prys in 1992 gekry ("Droomwa" het die toekenning gewen).

"Braam en die engel" is in 1995 in Engels uitgegee as "Brahm and the Angel", ook deur Tafelberg Uitgewers. Die vertaling is deur Michiel Heyns behartig.

Die verhaal is oor 'n tydperk van ses jaar deur Barbara Poggemiller na 'n toneelstuk verwerk. "Brahm and the Angel" is in 2005 in die D.B. Clarke teater in Montreal, Kanada opgevoer - Poggemiller het ook as regisseur waargeneem. Die toneelstuk het in dieselfde jaar ook die MECCA (Montreal English Critics Circle Award) se "spesiale beoordelaarstoekenning" ("Special Jury Award") gewen - die kategorie is geskep vir toneelstukke wat nie in enige ander kategorie pas nie.


</doc>
<doc id="18893" url="https://af.wikipedia.org/wiki?curid=18893" title="Alemannia Aken">
Alemannia Aken

Alemannia Aken is die grootste sokkerklub van die Duitse stad Aken. 

Die klub is op 16 Desember 1900 gestig met die naam "FC Alemannia Aachen". Die Eerste Wêreldoorlog verwoes die klub deurdat dit van 200 lede na 37 krimp. In 1919 smelt die klub met "Aachener Turnverein 1847" saam om so "TSV Alemannia 1900" te vorm. Die nuwe vennoot was egter veral geïnteresseerd in gimnastiek en die klub het weer verdeel in 1924. 

Aken lê naby die Belgiese en Nederlandse grens waardeur die klub aanvanklik gereeld teen spanne uit België en Nederland gespeel het. Die eerste amptelike wedstryd was teen Dolhain FC. Die klub het sy eerste streekstitel in 1907 gewen. 

In die vroeë jare 30 het die klub die laaste 4 van die eindronde om die Duitse titel gehaal. In 1933 is die kompetisie tydens die Derde Ryk omgevorm tot die Gauliga met 16 eerste streeksligas. Alemannia het in die Gauliga Middel-Ryn meegeding en die titel in 1938 gewen. 

Na die Tweede Wêreldoorlog speel die klub in die Oberliga Wes en haal in 1953 die eindstryd van die Duitse beker, maar verloor teen SC Rooiwit Essen. 

Na die oprigting van die Bundesliga in 1963 word die klub in die Regionalliga (2de klas) ingedeel. Twee jaar later bereik hy weer die eindstryd van die Duitse beker maar verloor ook hierdie slag, teen BV Borussia Dortmund. In 1967 promoveer die klub na die Bundesliga en eindig die volgende seisoen 2de. Die daaropvolgende seisoen was egter 'n ramp en die klub is gerelegeer.

'n Hoogtepunt in die klub se geskiedenis was die deelname aan die Europese UEFA-bekerkompetisie in die 2004/2005-seisoen. Alemannia Aachen het die Duitse bekerfinaal teen SV Werder Bremen in 2004 met 2:3 verloor. Deurdat Werder Bremen die Duitse ligakampioen geword het en dus aan die Europese Bekerkompetisie moes deelneem, kon Alemannia Aachen aan die UEFA-beker deelneem. 

Op 16 April 2006 verkry die span die eerste keer sedert die 1969/70-seisoen promosie na die Bundesliga. 


</doc>
<doc id="18898" url="https://af.wikipedia.org/wiki?curid=18898" title="Goudmyn">
Goudmyn

'n Goudmyn is 'n myn waar goud ontgin of gemyn word. Verskeie lande se ekonomieë, (byvoorbeeld Suid-Afrika) is deels op goud gebaseer.

Goudmyne word in Amerika, Afrika en Asië gevind. Die goudmyne van die Witwatersrand in Suid-Afrika word oor die algemeen as die winsgewendste beskou.


</doc>
<doc id="18914" url="https://af.wikipedia.org/wiki?curid=18914" title="VfL Bochum">
VfL Bochum

VfL Bochum is 'n Duitse sportklub uit die Wesfaalse stad Bochum wat veral bekend is om sy sokkerafdeling. Naas sokker het VfL Bochum die volgende afdelings: pluimbal, basketbal, skerm, hokkie, atletiek, handbal, swem, dans, tennis, tafeltennis, gimnastiek en vlugbal.

Die atletiekklub "Bochumer TV" is in 1848 gestig. Die eer vir die eerste sokkerklub in Bochum gaan egter aan "Fußballklub 06" wat later bekend word as "SV Germania 06 Bochum". In 1908 word "SuS Bochum" gestig wat in 1919 met "Bochumer TV" saamsmelt om "TuS Bochum 1848" te vorm. 

"TuS Bochum" het slegs een seisoen in die Gauliga Wesfale gespeel, terwyl "Germania" van 1933 tot 1938 in die Gauliga gespeel het. Die Nazi's het egter aangedring dat "TuS" en "Germania" saamsmelt om sodoende "VfL Bochum" te vorm. 

Teen 1949 het die klub op die hoogste vlak meegeding in die Oberliga Wes. Die klub het daarna tussen die 1ste en 2de klasse gespring. 

Met die oprigting van die Bundesliga in 1963 het die klub op die derde vlak van die Duitse sokkerstruktuur gespeel. In 1968 verloor die klub in die Duitse bekereindstryd teen 1. FC Keulen en 3 jaar later promoveer die klub vir die eerste keer na die Bundesliga.

In 1988 verloor die klub weereens die Duitse bekereindstryd, hierdie keer teen Eintracht Frankfurt. 

'n Hoogtepunt in die klubgeskiedenis was die deelname aan die UEFA-bekerkompetisie in 2004.



</doc>
<doc id="18925" url="https://af.wikipedia.org/wiki?curid=18925" title="FSV Mainz 05">
FSV Mainz 05

1. FSV Mainz 05 is 'n sokkerklub uit Mainz, Duitsland. Vir die grootste deel van sy geskiedenis is die klub oorskadu deur die nabygeleë 1 FC Kaiserslautern, maar tans speel Mainz in die Bundesliga, terwyl Kaiserslautern in die Bundesliga 2 is.

Die klub is gestig in 1905 en het selde 'n belangrike rol in Duitse sokker gespeel. Mainz 05 het wel in 1921 gekwalifiseer vir die uitspeelwedstryde om die Duitse Kampioenskap, maar is in die eerste ronde uitgeskakel. 

In 1990 promoveer die klub vir die derde keer in sy geskiedenis na die Bundesliga 2 en bly vir die volgende 14 seisoene 'n lid van hierdie liga.

In 2004, na 'n drietal bykans geslaagde pogings in 1997, 2002 en 2003, bereik die klub uiteindelik die Bundesliga, Duitsland se hoogste klas. Teen alle verwagtinge in is Mainz 05 na drie seisoene nog nie weer gerelegeer nie



</doc>
<doc id="18927" url="https://af.wikipedia.org/wiki?curid=18927" title="VfB Stuttgart">
VfB Stuttgart

VfB Stuttgart is 'n sportklub in Stuttgart, die hoofstad van die deelstaat Baden-Württemberg in Duitsland, veral bekend vir sy sokkerafdeling. Behalwe sokker, het die klub ook onder andere afdelings vir atletiek, vuisbal, hokkie, tafeltennis en sokker-skeidsregters.

Die klub se voorganger is "Stuttgart FV 93", wat op 9 September 1893 gestig is as 'n rugbyklub. Die sokkerafdeling is eers in 1908 op die been gebring. In 1909 het die rugby-afdeling die eindstryd om die nasionale titel gehaal, maar met 3-6 teen "FSV 1897 Hannover" verloor. Op 2 April 1912 het die klub met "Kronen-Club Cannstatt" saamgesmelt en is die naam verander na die huidige. Laasgenoemde klub is in 1890 gestig en was ook aanvanklik 'n rugbyklub.

In 1933 is Duitse sokker geherorganiseer onder impuls van die Derde Ryk en Stuttgart is ingedeel in die Gauliga Württemberg. Die klub was baie suksesvol in die liga en het die liga in 1935, 1937, 1938 en 1943 gewen voordat die Gauliga-stelsel halfpad deur die 1944–1945 seisoen as gevolg van die Tweede Wêreldoorlog gestaak is. Die klub was egter relatief onsuksesvol by die uitspeelwedstryde om die nasionale titel.

Na die oorlog is die klub in die Oberliga Suid ingedeel. Gedurende hierdie tydperk het die klub die eerste keer vir Stuttgarter Kickers as die topklub in Stuttgart verbygesteek en ook op nasionale vlak is daar in die 1950's groot sukses behaal: Die nasionale titel is die eerste keer in 1950, asook in 1952 gewen. Die DFB-Pokal is ook in 1954 en 1958 ingepalm.

Op internasionale vlak was die klub se grootste suksesse twee UEFA Intertoto-beker-titels (2000 en 2002), asook toe die UEFA-beker- (1989) en Europese beker II (1998) eindwedstryde gehaal is.

Die klub speel sy tuiswedstryde in die Mercedes-Benz Arena, gebou in 1913.

Duitse sokkerkampioen
DFB-Pokal
UEFA Intertoto-beker

UEFA-beker eindstryd
Europese beker II eindstryd



</doc>
<doc id="18929" url="https://af.wikipedia.org/wiki?curid=18929" title="Hertha BSC">
Hertha BSC

Hertha BSC is 'n sportklub uit Berlyn, die hoofstad van Duitsland, veral bekend vir sy sokkerafdeling. Behalwe sokker, het die klub ook onder meer afdelings vir tafeltennis, boks, yshokkie en strandvlugbal. 

Die klub het op 25 Julie 1892 ontstaan toe die broers "Fritz" en "Max Lindner" (16 en 17 jaar oud) 'n sokkerklub gestig het genaamd "BFC Hertha 92". Die naam ‘Hertha’ kom van 'n stoomboot af. Die boot het blou en wit strepe gehad en dit het ook die klubkleure geword.

Weens finansiële probleme het die klub in 1920 met "Berliner Sport-Club" saamgesmelt as "Hertha Berliner Sport Club". Van 1926 tot 1931 het Hertha BSC ses keer die eindstryd van die ‘Deutsche Meisterschaft’ bereik en 2 keer die Duitse kampioenspan geword. Die samesmelting het egter weer geskei in 1930 en die twee klubs het weer hulle eie gang gegaan. In 1933 is die Duitse sokkerstruktuur deur die Nazis hervorm en Hertha is in die Gauliga Berlyn-Brandenburg ingedeel. Hertha het die liga in 1935, 1937 en 1944 gewen, maar is elke slag vroeg uitgeskakel in die uitspeelwedstryde om die nasionale titel. 

Na die Tweede Wêreldoorlog is die klub deur die Geallieerdes ontbind, maar teen die einde van 1945 is die klub herstig as "SG Gesundbrunnen" en in die Oberliga Berlyn (groep C) ingedeel. Teen 1949 het die klub die naam Hertha BSC Berlyn teruggeneem. Spanning tussen die Westerse- en die Russiese besettingsmagte in Berlyn en die gepaardgaande ontwikkeling van die Koue Oorlog het tot chaotiese toestande vir sokker in Berlyn gelei. In die 1949/50-seisoen is Hertha verbied om teen Oos-Duitse klubs te speel nadat verskeie spelers en die afrigter van SG Friedrichstadt by die klub aangesluit het nadat hulle na Wes-Berlyn gevlug het. Klubs in Oos-Berlyn is gedwing om uit die Oberliga Berlyn te onttrek en by die Oos-Duitse kompetisies in te skakel vanaf die 1950/51-seisoen. Gedurende die 1950's het Tennis Borussia Berlyn die vernaamste teenstander van Hertha geword en 'n voorstel in 1958 vir die twee klubs om saam te smelt was onsuksesvol. 

As kampioen van Berlyn het Hertha gekwalifiseer om deel te neem aan die nuutgestigte Bundesliga in 1963. Met die bou van die Berlynse Muur het Hertha BSC deur 'n moeilike tyd gegaan: die klub was naamlik betrokke by die omkoop van spelers en hulle is as gevolg hiervan uit die Bundesliga gerelegeer. 

Hertha se amateurspan het in 1993 'n baie groot prestasie behaal toe hulle die eindstryd van die DFB-Pokal gehaal het en op die ou end net-net met 0-1 teen Bayer 04 Leverkusen verloor het. Sedert 1997 speel die klub onafgebroke in die Bundesliga. 

Duitse sokkerkampioen

Liga-Pokal



</doc>
<doc id="18931" url="https://af.wikipedia.org/wiki?curid=18931" title="FC Schalke 04">
FC Schalke 04

FC Schalke 04 is 'n sportklub uit Gelsenkirchen in die deelstaat Noord-Rynland-Wesfale in Duitsland, veral bekend vir sy sokkerafdeling. "Schalke" is 'n stadsdeel van Gelsenkirchen. Naas sokker het die klub ook afdelings vir basketbal, handbal, tafeltennis en atletiek. 
"Schalke" het baie mededinging met die nabye span Borussia Dortmund. Hierdie derby staan bekend as die Revierderby en is een van die strafste derbies in die wêreld.

FC Schalke 04 is op 4 Mei 1904 gestig deur 'n paar jeugdige mynwerkers, destyds onder die naam "Westfalia Schalke". Die klub se kleure was aanvanklik rooi-geel. In 1912 is daar met die gimnastiekklub "Schalker Turnverein 1877" saamgesmelt en is die voormalige arbeidersklub toegelaat om aan te sluit by die DFB. In 1915 het die twee klubs se weë weer geskei en is die sokkerklub hervestig as SV Westfalia Schalke, maar in 1919 het die twee weer bymekaargekom as "Turn- und Sportverein Schalke 1877". In 1924 het die sokkerafdeling weer afgestig en die naam "FC Schalke 04" aangeneem, asook die huidige blou en wit klubkleure.
Die klub het in 1927 die eerste keer die uitspeelwedstryde om die nasionale titel gehaal. Teen hierdie tyd het die klub reeds 'n baie groot aanhang geniet en in 1928 is die naam "FC Gelsenkirchen-Schalke 04" aangeneem en is 'n nuwe tuisveld, die "Glückauf-Kampfbahn", in gebruik geneem. In 1930 is die klub vir byna 6 maande geskors nadat die wedstrydfooie wat aan spelers betaal is die vasgestelde perke oorskry het, maar dit het geensins die klub se gewildheid laat taan nie: In die eerste wedstryd na die skorsing, teen Fortuna Düsseldorf, in Junie 1931, het 70,000 toeskouers na die klub se tuisveld gestroom.

Met die herorganisasie van die Duitse sokkerstruktuur tydens die Derde Ryk in 1933 is Schalke by die Gauliga Wesfale ingedeel en het die klub se goue era gevolg: Die klub het sy eerste Duitse titel in 1934 gewen en tussen 1933 en 1942 in 14 van die 18 nasionale eindstryde gespeel (10 om die Duitse kampioenskap en 8 om die Tschammerpokal). Tussen 1933 en 1945 het Schalke 'n ongelooflike rekord gehandhaaf deur 162 uit 189 Gauligawedstryde te wen, in 21 gelykop te speel en slegs 6 te verloor. Tussen 1935 en 1939 het hulle nie 'n enkele ligawedstryd verloor nie. Die klub se dominansie van Duitse sokker is deur die Nazi-regering as propaganda gebruik deur hulle as voorbeeld van die "nuwe" Duitsland voor te hou.

Na die Tweede Wêreldoorlog was die klub nie meer so suksesvol nie. Die klub het nog een keer die Duitse titel gewen (in 1958, waar Hamburger SV met 3-0 in die eindstryd verslaan is). In 1963 het Schalke toegang verdien tot die nuutgestigde Bundesliga. Die eerste jare in die Bundesliga was egter moeilik. In 1965 kon Schalke slegs relegasie vryspring omdat die kompetisie toe uitgebrei is na agtien spanne en oorwinnings in die uitspeelwedstryde behaal is teen Karlsruher SC en Hertha BSC Berlyn. Verder is Schalke by die Bundesliga omkoopskandaal van 1971 betrek.

Schalke 04 het sedert 1928 sy tuiswedstryde in die legendariese "Glückauf-Kampfbahn" gespeel. In 1973 verhuis die klub na die Parkstadion, wat gebou was vir die 1974 Sokkerwêreldbeker.

Sedert 2001 is die "Arena AufSchalke" die tuisveld. Die stadion staan tans (sedert 1 Julie 2005) bekend as die "Veltins Arena", waarvoor die borg Veltins, 'n Duitse bierhandelsmerk, vier miljoen euro per jaar opdok.

Duitse sokkerkampioen
DFB-Pokal
UEFA-beker
Liga-Pokal

Blau und Weiß, wie lieb ich Dich

Blau und Weiß, wie lieb ich Dich
Blau und Weiß, verlass mich nicht
Blau und Weiß ist ja der Himmel nur
Blau und Weiß ist unsere Fußballgarnitur

Hätten wir ein Königreich
Machten wir es den Schalkern gleich
Alle Mädchen, die so jung und schön
Müssten alle Blau und Weiß spazieren gehn

Mohammed war ein Prophet
Der vom Fußballspielen nichts versteht
Doch aus all der schönen Farbenpracht
Hat er sich das Blau und Weiße ausgedacht

Tausend Feuer in der Nacht
Haben uns das große Glück gebracht
Tausend Freunde, die zusammenstehn
Dann wird der FC Schalke niemals untergehn.



</doc>
<doc id="18933" url="https://af.wikipedia.org/wiki?curid=18933" title="BV Borussia Dortmund">
BV Borussia Dortmund

Borussia Dortmund is 'n sportklub in Dortmund in die deelstaat Noord-Rynland-Wesfale in Duitsland, veral bekend vir sy sokkerafdeling. Die klub het ook 'n handbal- en 'n tafeltennisafdeling. 

Borussia is in 1909 gestig en na die nabygeleë Borussiabrouery vernoem. Die span het nie in sy vroeë jare onmiddellik sukses behaal nie en het eers die Gauliga Wesfale in 1935 gehaal. Na die Tweede Wêreldoorlog het die klub in die Oberliga Wes groter sukses begin behaal en in 1956 die eerste keer die Duitse kampioen geword. In 1963 was Borussia Dortmund die laaste Duitse kampioen voor die invoer van die Bundesliga. 

Die klubkleure is geel-swart. Die klub se aartsvyand is FC Schalke 04, uit die nabygeleë Gelsenkirchen (hierdie derby staan bekend as die Revierderby). Die Suid-Afrikaner Steven Pienaar is 'n bekende oud-speler van die klub.

Die klub speel sedert 1974 in die grootste stadion van die Bundesliga, "Signal Iduna Park" (voorheen bekend as die "Westfalenstadion"). Voor 1974 was die klub se tuisveld die legendariese "Rote Erde".

Duitse sokkerkampioen
DFB-Pokal
UEFA Kampioeneliga
Interkontinentale beker



</doc>
<doc id="18935" url="https://af.wikipedia.org/wiki?curid=18935" title="VfL Wolfsburg">
VfL Wolfsburg

VfL Wolfsburg is 'n sportklub uit Wolfsburg in die deelstaat Neder-Sakse in Duitsland, veral bekend vir sy sokkerafdeling. Behalwe sokker, het die klub onder andere afdelings vir armdruk, pluimbal, basketbal, rolbal, boks, stoei, gewigoptel, handbal, hokkie, judo, karate, atletiek, fietsry, swem, driekamp, gimnastiek en vlugbal.

Sokker in Wolfsburg is relatief jonk, aangesien die stad eers in 1938 gestig is. Die klub se voorganger was "BSG Volkswagenwerk Stadt des KdF-Wagen", wat vanaf 1943 in die Gauliga Oos-Hannover gespeel het (Wolfsburg se naam was voorheen "Stadt des KdF-Wagen"). Na die Tweede Wêreldoorlog is die klub op 12 September 1945 herstig as "VSK Wolfsburg". 

Wolfsburg het die eerste keer in 1954 op die hoogste vlak gespeel toe die Oberliga Noord gehaal is. Nadat die klub egter in 1959 gerelegeer is, moes hulle tot 1997 wag toe daar na die Bundesliga gepromoveer is. In 1995 het die klub die eindstryd van die DFB-Pokal gehaal, maar is met 0-3 deur VfL Borussia Mönchengladbach verslaan. Die klub het sy grootste prestasie in 2009 behaal toe hy, teen alle verwagtinge in, die Bundesliga gewen het en die Duitse sokkerkampioen geword het.

Die klub speel sedert 2002 sy tuiswedstryde in die "Volkswagen-Arena". Voorheen was die klub se tuisveld die "VfL-Stadion".

Duitse sokkerkampioen 



</doc>
<doc id="18938" url="https://af.wikipedia.org/wiki?curid=18938" title="VfL Borussia Mönchengladbach">
VfL Borussia Mönchengladbach

Borussia Mönchengladbach is 'n Duitse sokkerklub, gestig in 1900, uit die stad Mönchengladbach. Die klub speel sy tuiswedstryde sedert 2004 in die "Stadion im Borussia Park". Voorheen was die klub se tuisveld die legendariese "Bökelberg".

Nadat die klub in 1965 die Bundesliga haal, volg die suksesvolste tydperk in die klubgeskiedenis. Die klub wen die Bundesliga vyf keer in ag seisoene, wen die Duitse beker en ook twee keer die UEFA-beker. Verder haal Borussia in 1977 die eindstryd van die Europese beker I, maar verloor teen Liverpool F.C. Daarna gaan die klub die kreeftegang en kon sedertdien nog slegs een keer die Duitse beker in 1995 wen.

Duitse sokkerkampioen
DFB-Pokal
UEFA-beker



</doc>
<doc id="18940" url="https://af.wikipedia.org/wiki?curid=18940" title="DSC Arminia Bielefeld">
DSC Arminia Bielefeld

DSC Arminia Bielefeld is 'n sportklub uit Bielefeld in die deelstaat Noord-Rynland-Wesfale in Duitsland, veral bekend vir sy sokkerafdeling. Behalwe sokker, het die klub onder andere ook afdelings vir hokkie, ysskaats en biljart.

Die klub is op 3 Mei 1905 gestig as " 1. Bielefelder Fussball-Club Arminia" en in 1907 het "FC Siegfried Bielefeld" by die klub aangesluit. In 1923 het Bielefeld een van sy grootste prestasies behaal toe die uitspeelwedstryde om die Duitse titel gehaal is en die klub eers na 'n herontmoeting (die eerste wedstryd het gelykop geëindig) met 2-1 deur Union 06 Oberschöneweide in die kwarteindronde uitgeskakel is. Die huidige naam is op 30 Januarie 1926 aangeneem. Na die herstrukturering van die Duitse sokkerstruktuur deur die Nazi's in 1933, het die klub nie meer so goed gevaar nie en kon dit tussen 1934 en 1938 nie die Gauliga Wesfale haal nie.

Na die Tweede Wêreldoorlog kon die klub nie die eerste vlak haal voor 1970, toe die Bundesliga die eerste keer gehaal is nie. Die klub staan deesdae bekend as 'n "hysbakspan" en is die rekordhouer vir die meeste promosies en relegasies uit die Bundesliga – sewe promosies en ses relegasies. In die 2004/05-seisoen het die klub sy beste vertoning nóg in die DFB-Pokal gelewer deur die halfeindronde te haal, waar daar met 0-2 teen FC Beiere München verloor is.

Die klub speel sy tuiswedstryde in die "Schüco Arena", vroeër bekend as die "Almstadion".



</doc>
<doc id="18943" url="https://af.wikipedia.org/wiki?curid=18943" title="1. FC Neurenberg">
1. FC Neurenberg

1. FC Neurenberg is 'n sportklub in Neurenberg in die deelstaat Beiere in Duitsland, veral bekend vir sy sokkerafdeling. Die klub bestaan sedert 1995 uit 'n konfederasie van sportsoorte (elke afdeling is eintlik 'n onafhanklike klub in eie reg) en bied ook onder meer boks, handbal, skaak, hokkie, swem, ski en tennis aan. Die dameshandbalspan het reeds 12 keer die Duitse titel gewen en een keer die Europese uitklopbeker.

Die klub is op 4 Mei 1900 gestig as 'n rugbyklub, maar teen Junie 1901 het die lede besluit om eerder oor te skakel na sokker. Die klub se goue jare was die tydperk na die Eerste Wêreldoorlog tot 1927. Tussen Julie 1918 en Februarie 1922 was die klub onoorwonne in 104 amptelike wedstryde en die klub se bynaam, "Der Club", was reeds in 1919 landwyd gevestig.

Neurenberg het sy eerste nasionale titel in 1920 gewen (die eerste nasionale kompetisie na die Eerste Wêreldoorlog) deur SpVgg Fürth, die verdedigende kampioen, in die eindstryd met 2-0 te verslaan. Die klub het toevallig ook die eerste titel na die Tweede Wêreldoorlog in 1948 gewen. Dit was die eerste van 5 titels binne 8 jaar. 

Tydens die Derde Ryk het die klub in die Gauliga Beiere meegeding en in 1935 het die klub die eerste Duitse uitklopbeker-kampioen geword (op daardie stadium was die kompetisie bekend as die "von Tschammer und Osten Pokal") deur FC Schalke 04 met 2-0 voor 55 000 toeskouers in die eindstryd in Düsseldorf te verslaan.

Die klub was een van die spanne wat in 1963 deelgeneem het aan die eerste seisoen van die Bundesliga en het in 1968 die liga gewen (die laaste keer wat die klub nasionale kampioen was). Neurenberg is aan die einde van die volgende seisoen (1969) gerelegeer, die enigste verdedigende kampioen aan wie hierdie twyfelagtige eer te beurt geval het. 

Die klub speel sy tuiswedstryde in die "Max-Morlock-Stadion", vroeër bekend as die "Frankenstadion". Tussen 1933 en 1945 was die stadion bekend as die "Stadion der Hitler-Jugend".




</doc>
<doc id="18947" url="https://af.wikipedia.org/wiki?curid=18947" title="Hannover 96">
Hannover 96

Hannover 96 is 'n sportklub uit Hannover hoofstad van die deelstaat Neder-Sakse in Duitsland. Benewens sokker, het die klub ook afdelings vir atletiek, gimnastiek, pluimbal, tennis, tafeltennis, biljart en driekamp.

Die klub is op 12 April 1896 gestig as "Hannoversche FC 1896". Eers in 1899 het sokker die rol as belangrikste sport van die klub oorgeneem by rugby. In 1913 het die klub saamgesmelt met "BV Hannover 1898" en "Hannoversche Sportverein (HSV) von 1896" geword. 

Na die herstrukturering van die Duitse sokkerstruktuur deur die Nazis in 1933 is Hannover in die Gauliga Neder-Sakse as "SV Hannover 96" ingedeel. Die klub het sy eerste verskyning in die uitspeelwedstryde om die Duitse titel in 1935 gemaak en sy eerste Duitse kampioenskap in 1938 gewen, in wat steeds as een van die grootste verrassings in Duitse sokker beskou word, deur FC Schalke 04, die mees dominante sokkerspan in die jare van die Derde Ryk, in die eindstryd met 4-3 te verslaan. In 1942 is die klub oorgeplaas na die "Gauliga Suid-Hannover-Braunschweig".

Soos vele Duitse klubs het die klub na die Tweede Wêreldoorlog tydelik opgehou bestaan, maar in Augustus 1945 het 'n span bestaande uit spelers van Hannover 96 en SV Arminia Hannover (tans in die Oberliga Noord) 'n wedstryd teen 'n Britse militêre elftal gespeel. In 1954 het die klub weer die Duitse titel gewen deur 1. FC Kaiserslautern beslissend met 5-1 te verslaan. Die verloorspan het 5 spelers bevat wat later dieselfde jaar in Duitsland se span was wat die wêreldbeker gewen het in 'n verrassende oorwinning wat bekendstaan as die "Wonderwerk van Bern". Die klub se ander groot prestasie was om in 1992 die DFB-Pokal te wen. Oppad na die titel is daar met die Bundesligaklubs BV Borussia Dortmund, VfL Bochum, Karlsruher SC, SV Werder Bremen en VfL Borussia Mönchengladbach afgereken. 

Die klub speel sy tuiswedstryde sedert 1954 in die "AWD-Arena" in Hannover (vroeër bekend as die "Niedersachsenstadion"). Voor 1954 het die klub op die "Radrennbahn" gespeel.

Duitse sokkerkampioen
DFB-Pokal



</doc>
<doc id="18949" url="https://af.wikipedia.org/wiki?curid=18949" title="Lorreins">
Lorreins

Lorreins (Frans: "Lorrain"), of Lotharings is 'n "oïl-taal", die versamelnaam vir die Romaanse streektale wat in die Franse gewes Lotaringe (Frans: "Lorraine") gepraat word. Dit word ook in die aangrensende Gaume in België gepraat waar dit as Gaumais aangedui word. 

Die taal word soms in die Vogese gehoor waar argaïse vorm bewaar gebly het (byvoorbeeld "tchaté" in plaas van "château" ). Die taal staan egter op die rand van uitsterwing.

Naas Lorreins word in Lotharinge ook 'n Frankiese, Germaanse dialek, Lotharings Frankies, gepraat wat ook as Lothringisch, Francique, Platt, Lothringer Platt of Lothringer Déitsch bekend staan.



</doc>
<doc id="18951" url="https://af.wikipedia.org/wiki?curid=18951" title="Lotharings Frankies">
Lotharings Frankies

Lotharings-Frankies (Frans: "Francique", "platt lorrain", of "platt mosellan") verwys hoofsaaklik na die Moselle Frankiese (Duitse) dialek wat in die noordoostelike deel van die Franse région Lotaringe, in die noordelike deel van die département Moselle gepraat word. Lotharings Frankies is nou verwant aan Luxemburgs (Luxembourgish). Beide behoort tot die Wes-Middelduitse (Duits: "Westmitteldeutsch") taalgroep. 

Streng gesproke word Lotharings-Frankies in die noord-sentrale deel van Moselle gepraat, in die omgewing van Bouzonville. Verder wes, rondom Thionville (plaaslik bekend as "Diedennuewen"), word Luxembourgish gepraat, en verder oos, rondom Sarreguemines en Bitche, word Ryn Frankies gepraat. In praktyk word die term "Lotharings-Frankies" soms gebruik om na al die Germaanse variëteite wat in noordoos Lotaringe gepraat word te verwys.

Deels as gevolg van die onsekerheid oor die taalnaam wissel skattings van die aantal sprekers heelwat van 30 000 tot so veel as 400 000. Een van die meer betroubare bronne, die "Enquête famille" wat as deel van die 1999 sensus uitgevoer is, dui aan dat ongeveer 78 000 mense aangedui het dat hulle Lotharings-Frankies ("platt lorrain") praat, maar minder as 50 000 het basiese kennis aan hulle kinders oorgedra. Verder gebruik minder as 30% van die mans wat op 5-jarige ouderdom gereeld Lotharings-Frankies gepraat het, gereeld Lotharings-Frankies met hulle kinders.



</doc>
<doc id="18969" url="https://af.wikipedia.org/wiki?curid=18969" title="W. H. Auden">
W. H. Auden

Wystan Hugh Auden (gebore op 21 Februarie 1907 – oorlede op 29 September 1973) was 'n Engelse digter. 

W.H. Auden was een van Engeland se bekendste moderne digters. Hy was die leier van 'n groep digters in die dertigerjare wat as die Geslag van Dertig bekend gestaan het en wat onder andere Stephen Spender, Cecil Day Lewis en Louis MacNeice ingesluit het. In hul gedigte het hulle die gevolge van die sosiale en ekonomiese depressie weerspieël. Nadat hy hom in 1939 in die VSA gevestig het, het Auden se poësie 'n verandering ondergaan. Hy het meer gekonsentreer op Christelike etiek en die morele dilemmas van die mens in die samelewing as op politiek. Afgesien van sy gedigte het Auden ook 'n aantal toneelstukke (meestal in same werking met Christopher Isherwood), literêre kritiek en enkele opera-libretti geskryf. 

Wystan Hugh Auden is op 21 Februarie 1907 in York, Engeland, gebore. Sy vader was 'n dokter wat in die letterkunde belang gestel het en sy moeder was 'n baie godsdienstige vrou. In Auden se eie woorde was sy ouers "Anglikaanse boekliefhebbers". In 1908 het die gesin na Birmingham verhuis, waar Auden later die gevolge van die ekonomiese krisisjare van naderby sou sien. 

Tydens sy studiejare (1925-1928) aan Christ Church College, Oxford, het Auden veral belangstelling in Ou-Engelse en Middel-Engelse letterkunde getoon. Sy eerste gedigte is in 1928 deur sy vriend en mededigter, Stephen Spender, privaat uitgegee. Hy het eers in 1930 begin naam maak met sy bundel "Poems," en later met "The orators," (1932). Auden was in daardie jare sterk onder die invloed van Freud en Marx. Hy is beskou as die leier van 'n groep linkse digters wat dikwels die Auden-groep of die "Geslag van Dertig":genoem is. Die groep het onder andere Stephen Spender, Cecil Day Lewis en Louis MacNeice ingesluit. Die sosiale ellende, wat die gevolg was van die ekonomiese depressie van die vroeë dertigerjare, word veral in Auden se gedigte sterk uitgebeeld. As simboliese agtergrond het hy landskappe wat deur nywerhede geskend is en die besoedelde stede van Wes-Europa en Amerika gebruik. 

In 1935 is Auden met Thomas Mann se dogter Erika getroud. Die volgende jaar vertrek hy na Spanje om, soos baie ander skrywers en digters van dié tyd , aan die Republikeine se kant in die Spaanse Burgeroorlog te veg. Sy gedig "Spain" (1937) is op hierdie ondervindings gebaseer. In dieselfde jaar verskyn "Letters from lceland" en "Letters to Lord Byron. Journey to" a "war (1939)" is 'n verslag van die besoek wat Auden tydens die Chino-Japanse oorlog saam met Isherwood aan China gebring het. Hy het 'n wyer publiek probeer bereik deur 'n aantal toneelstukke, onder andere "The dog beneath the skin" (1935) en "On the frontier," in samewerking met Isherwood te skryf. Die stukke staan sterk onder die invloed van Brecht. 

In 1939 emigreer Auden na die VSA en aanvaar Amerikaanse burgerskap in 1946. Tussen 1941 en 1948 skryf hy vier lang gedigte: "New Year letter", "The sea and the mirror", "For the time being" en "The age of anxiety". Vir laasgenoemde ontvang hy die Pulitzerprys in 1948. Die invloed van Freud en Marx het nou plek gemaak vir dié van die twee Christelike denkers Kierkegaard en Niebuhr, en Auden se gedigte sedert die veertigerjare is sterk godsdienstig. In sy werk word die morele dilemma van die mens en die soeke na die sin van die lewe uitgebeeld. Auden se ander werk sluit ook in twee bundels liriese gedigte "Look stranger!" (1936) en "Another time" (1940). en ander bundels soos "The shield of Aehilles, Homage to Clio, About the house" en "City without walls. The enchafed blood" (1951) en "The dyer's hands" (1962) bevat literêre kritiek, waaronder essays oor Kafka, Rilke, James en Yeats. Tussen 1956 en 1961 was hy professor van poësie aan Oxford. Hy is op 29 September 1973 onverwags in Wene oorlede. 

Auden het aan die Gresham's Skool en aan die Universiteit van Oxford gestudeer.




</doc>
<doc id="18975" url="https://af.wikipedia.org/wiki?curid=18975" title="Saturnus se natuurlike satelliete">
Saturnus se natuurlike satelliete

Saturnus se natuurlike satelliete is talryk en uiteenlopend. Hulle wissel van klein maantjies van minder as ’n kilometer breed tot die enorme Titaan, wat groter as die planeet Mercurius is. Saturnus het 82 mane met bevestigde wentelbane, waarvan 53 name en net 13 ’n deursnee van meer as 50 km het, sowel as ringe met komplekse wentelbewegings van hulle eie. Sewe van Saturnus se mane is groot genoeg om die vorm van ’n ellipsoïed te hê, hoewel net twee, Titaan en Rea, tans in hidrostatiese ewewig is. 

Saturnus se mane word hier volgens wentelperiode gelys, van die kortste tot die langste. Mane wat so groot is dat hulle oppervlak in 'n sferoïde ingestort het, word met 'n ligpers kleur uitgelig. Titaan, wat die grootte van 'n planeet het, is op 'n donkerder agtergrond. Die ongewone (gevange) mane word in grys aangedui: liggrys vir satelliete wat in dieselfde rigting as die planeet wentel en donkergrys vir dié wat in die teenoorgestelde rigting wentel.


</doc>
<doc id="18976" url="https://af.wikipedia.org/wiki?curid=18976" title="Michiel de Ruyter">
Michiel de Ruyter

Michiel de Ruyter (24 Maart 1607 in Vlissingen – 29 April 1676 in die baai van Syracuse, Sisilië) was 'n bekende Nederlandse admiraal.



</doc>
<doc id="18977" url="https://af.wikipedia.org/wiki?curid=18977" title="Cornelis Tromp">
Cornelis Tromp

Cornelis Tromp (9 September 1629 in Rotterdam – 29 Mei 1691 in Amsterdam) was 'n Nederlandse admiraal, en seun van die bekende Maarten Tromp.


</doc>
<doc id="18978" url="https://af.wikipedia.org/wiki?curid=18978" title="Vlamkoek">
Vlamkoek

Vlamkoek (Frans: Tarte Flambée, Elsasser Duits: Flammekueche, Duits: Flammkuchen of Flammenkuchen) is een van die bekendste gastronomiese spesialiteite van die Elsas in die ooste van Frankryk, en die naburige Palts en Baden in Duitsland.

Volgens legende is die dis geskep deur Elsas boere wat die gebruik gehad het om een keer per week brood te bak. 'n Vlamkoek is dan gebruik om die hitte van die bakoond te toets en die ergste hitte van die oond te laat verminder. Wanneer die oond op sy warmste was is die oond ideaal vir die bak van vlamkoek. Die kole word eenkant geskuif en die koek is in die middel van die oond geplaas waar dit in die intense hitte vir 12 tot 15 minute gebak word. As die brood te gou donker geword het moes daar gewag word met die insteek van brood in die oond totdat dit effens afgekoel het. As dit 'n langer baktyd benodig moes die oond warmer gemaak word. Die korsie wat gevorm word tydens die bak van die vlamkoek word byna deur die vlamme gebrand. Die naam vlamkoek kom dan ook van die bakmetode.

Die dis word gemaak van 'n dun brooddeeg wat uitgerol word om 'n sirkel of reghoek te vorm. Dit word bedek met crème fraîche, uie en spek. Dit lyk ongeveer soos 'n dun pizza wanneer dit gereed is. In sommige dele van Elsas word die crème fraîche vervang met "fromage blanc", of half "fromage blanc" en half crème fraîche.

Soortgelyke koeke uit uitgerolde swartbrooddeeg kom in verskeie ander streke voor. In die ooste van Württemberg word dit as "Hitzkuchen" met aartappelpuree, Grieben en uieringe bedek. In Hohenlohe en Franken word die koek as "Blootz" of "Blaatz" aangedui. Daar word ook soet "Blechkuchen" soos "Zwetschgenblootz" gemaak. In dele van Hessen word soortgelyke koeke "Ploatz" of "Bloads" genoem. In Oberswabe heet gedekte dun ronde plat koeke "Dinnete". Op die Fildern word die koeke kleiner en langer en word dit Deie genoem.

Vroeër is vlamkoek op bakdag met sop vir middagete geëet. Vandag word dit per geleentheid as plaaslike spesialiteit by dorpsgeeste geëet. Elsas vlamkoek word in die gastronomiebedryf op houtborde voorgesit. Gevriesde vlamkoeke kan reeds vir 'n aantal jare in supermarkte gekoop word, insluitende 'n soet variasie met appelskyfies, kaneel en suiker. Alle variëteite word oondwarm met die hand geëet. As 'n mens vlamkoek in 'n restaurant bestel hou die kelner gewoonlik aan om vlamkoeke te bring totdat 'n mens aandui dat jy nou genoeg gehad het.



</doc>
<doc id="18979" url="https://af.wikipedia.org/wiki?curid=18979" title="Fromage blanc">
Fromage blanc

Fromage blanc (letterlik in Afrikaans: 'witkaas'), Fromage frais (letterlik in Afrikaans: ' vars kaas') of Bibeleskaas in Elsas is 'n suiwelproduk met oorsprong in Frankryk en België. In Wallonië word dit dikwels "maquée" genoem.

Die vervaardiging daarvan is soortgelyk aan die van kaas. Die proses begin deur stremsel by koeimelk te voeg wat dit laat dik word. Daarna, anders as by ander kase, word die dikmelk nie blootgestel aan laktiese fermentasie nie. Dit word verhoed deur die dikmelk af te koel na 4°C. Die kaas wat verkry word, word geklop en deur 'n "lisseuse" gestuur om dit smeebaar te maak en residuele proteïnmassas op te breek. 'n Tekstuur soortgelyk aan jogurt word verkry.

Die persentasie vet kan gevarieer word deur die hoeveelheid room wat bygevoeg word: 0%, 20% of 40%. 'Fromage blanc' met 0% vet bevat meer as 85% water.

'Fromage blanc' word in talle soet en soutdisse, byvoorbeeld saam met aartappel of in kaaskoek, gebruik. Dit word dikwels saam met vrugte en 'n bietjie suiker voorgesit as 'n ligte nagereg. Dit word ook soms in die plek van crème fraîche op vlamkoek gebruik.

'Fromage blanc' is maklik verteerbaar en verskaf nie dieselfde probleme as die vertering van melk nie , aangesien dit blootgestel is aan fermentasie. Dit is daarom 'n goeie bron van kalsium en proteïene. Aangesien 'fromage blanc' net vir 'n kort tydjie dikgemaak word, kom slegs weglaatbare klein hoeveelhede laktose in die produk voor en kan mense wat laktose-onverdraagsaam is dit wel gebruik.


</doc>
<doc id="18987" url="https://af.wikipedia.org/wiki?curid=18987" title="1. FC Kaiserslautern">
1. FC Kaiserslautern

1. FC Kaiserslautern is 'n Duitse sokkerklub uit die stad Kaiserslautern. Kaiserslautern speel in die Fritz Walterstadion, vernoem na die aanvoerder van die Duitse nasionale span wat in 1954 die wêreldbeker gewen het.

Kaiserslautern is op 2 Junie 1900 gestig as "FC 1900 Kaiserslautern". Die klub was 'n samesmelting tussen "Germania 1896" en "Fußballgesellschaft 1899". Die klub was van die begin af 'n lid van die Bundesliga en is in 1996 die eerste keer gerelegeer, alhoewel die span in daardie jaar die DFB-Pokal (die Duitse uitklopbeker) gewen het.

Duitse sokkerkampioen
DFB-Pokal



</doc>
<doc id="18989" url="https://af.wikipedia.org/wiki?curid=18989" title="1. FC Keulen">
1. FC Keulen

1. FC Keulen is 'n Duitse sportklub uit Keulen wat op 13 Februarie 1948 ontstaan het deur 'n samesmelting tussen "Kölner BC 01" en "SpVgg Sülz 07".

FC Keulen was een van die 16 klubs wat aan die eerste Bundesligaseisoen deelgeneem het en was ook die eerste Bundesligakampioen. In die 1977/78-seisoen het die span die sogenaamde “dubbel” gewen, maar in die jare '80 het die klub geleidelik agteruit begin boer. In 1999 is FC Keulen vir die eerste keer na die Bundesliga 2 gerelegeer.

FC Keulen speel sy tuiswedstryde op die "RheinEnergieStadion", vroeër bekend as die "Müngersdorf Stadion".

Duitse sokkerkampioen
DFB-Pokal



</doc>
<doc id="18991" url="https://af.wikipedia.org/wiki?curid=18991" title="Beowulf">
Beowulf

Beowulf is 'n epiese gedig met 3 182 strofes wat êrens in die 7de tot die 10de eeu in oud-Engels geskryf is. Beowulf is die held van die gedig, afkomstig van 'n Germaanse volk in die suide van Swede genaamd die Gaute. In die gedig reis Beowulf na Denemarke en help hul koning, Hroogar van die Scydings, om die boosagtige monster Grendel te verslaan.

Die gedig speel af in die vyfde eeu nadat die Angelsaksers begin het om na Engeland toe te emigreer en bevat heelwat Skandinawiese mitologie. Daar word vandag wel geglo dat daar wel 'n koning Hroogar was wat oor 'n klein koninkryk in Denemarke geheers het.

In 1936 het J.R.R. Tolkien 'n essay geskryf genaamd "Beowulf: the monsters and critics" waar die gedig vir die eerste keer ernstig bestudeer is en sommige kenners glo dat Beowulf 'n indruk op Tolkien gemaak het. Beowulf is deur die volksmond oorgedra en die digter is onbekend. Die gedig is wel neergeskryf deur monnike in ongeveer 1000 n.C. waar die gedig dalk ook sy Christelike bykomstighede gekry het.

Beowulf beteken letterlik byejagter (Bee-wolf) in oud-Engels en kon moontlik ook beer beteken ingevolge 'n beer se voorliefde vir heuning. Daar word ook geglo dat Boewulf korreleer met "Bodvar Bjarki" die Skandinawiese oorlogsbeer. Albei was afkomstig van Gautland en het na Denemarke gereis, en albei het fabelagtige monsters verslaan.

Die gedig begin met koning Hroogar wat 'n groot woning (Heorot) vir sy vrou Wealhpeow en soldate gebou het waar hulle ook feeste gevier het. Die kwaai monster Grendel het elke aand wanneer Hroogar en sy soldate geslaap het een van hulle opgevreet. Hroogar en sy mense was hulpeloos en moes Heorot verlaat. Beowulf hoor van die lot van Hroogar en vra sy koning vir toestemming om die Scyldings te help. Beowulf en sy soldate spandeer een nag in Heorot en nadat hulle aan die slaap raak, bespring Grendel hulle en vermoor een van Beowulf se soldate, hy waag egter nie om aan die troon van Hrothgar te raak nie, want die geloof was dat die troon deur Almagtige God beskerm is. Die hele tyd het Beowulf gemaak asof hy slaap totdat hy op die regte oomblik vir Grendel bespring. Die geveg het amper die hele woning vernietig maar op die einde ruk Beowulf Grendel se arm af, waarna Grendel huis toe gekeer het om te sterf. Die volgende aand hou Hroogar 'n fees, maar Grendel se moeder val hulle onverwags aan uit wraak vir haar seun se dood. Sy en Beowulf het 'n lang geveg gehad, maar Beowulf het haar ook verslaan.

Ná sy geveg met Grendel, keer Beowulf na Gautland terug waar hy koning geword het. Eendag steel 'n slaaf 'n goue beker uit 'n draak se grot in Earnaness. Toe die draak agterkom wat gebeur het, neem hy wraak deur alles binne sig te verbrand. Beowulf en een van sy knegte Wiglaf veg teen die draak en verslaan hom — Beowulf is ernstig gewond en sterf. Hy word toe met al die draak se skatte begrawe, want dit is geglo dat daar 'n onheilige vloek op die skatte gerus het.



</doc>
<doc id="18992" url="https://af.wikipedia.org/wiki?curid=18992" title="Fortuna Düsseldorf">
Fortuna Düsseldorf

Fortuna Düsseldorf is 'n sokkerklub uit die stad Düsseldorf in Duitsland. Die klub speel sy tuiswedstryde in die "LTU-Arena" met plek vir 51 500 toeskouers. Van 1972 tot 2001 het Fortuna in die "Rheinstadion" gespeel. Die klub het ontstaan uit 'n reeks samesmeltings tussen bestaande Düsseldorfse klubs tussen 1913 en 1919. In 1979 het Fortuna die eindstryd van die Europese beker II gehaal, maar na ekstra tyd teen FC Barcelona verloor.

Duitse sokkerkampioen
DFB-Pokal

1979 Endspiel im Europapokal der Pokalsieger

3:4 n.V gegen Fc Barcelona



</doc>
<doc id="18995" url="https://af.wikipedia.org/wiki?curid=18995" title="SC Rooiwit Oberhausen">
SC Rooiwit Oberhausen

Rooiwit Oberhausen is 'n sokkerklub uit die Duitse stad Oberhausen. In 1904 smelt "Emschertaler SV" en "Oberhausener TV 1873" saam om "Oberhausener SV" te vorm. Die nuwe klub smelt op sy beurt saam met "Viktoria Styrum BV" om so "SpVgg 1904 Oberhausen-Styrum" te vorm. Binne 6 maande verlaat 'n aantal spelers die klub om "1. FC Mülheim-Styrum" te vorm en in 1934 word die huidige naam aangeneem.

In die 1968/69-seisoen het die span die Regionalliga Wes gewen en is sodoende na die Bundesliga gepromoveer waar die span vier seisoene deurgebring het. Drie spelers het al die Duitse nasionale span gehaal terwyl hulle vir Oberhausen gespeel het.



</doc>
<doc id="18998" url="https://af.wikipedia.org/wiki?curid=18998" title="2. Bundesliga">
2. Bundesliga

Die 2. Bundesliga (d.w.s. Tweede of Sekondêre Bondsliga) is die tweede hoogste afdeling van Duitse professionele sokker. Die 2. Bundesliga is in 1974 ingestel.

Die liga bestaan uit 18 spanne, waarvan die boonste twee aan die einde van die seisoen outomaties promoveer na die Bundesliga, terwyl die span wat derde eindig 'n promosie-relegasiewedstryd speel teen die span wat 3de laaste eindig in die Bundesliga. Die spanne wat laaste en tweedelaaste eindig relegeer outomaties na die 3. Liga, terwyl die span wat derdelaaste eindig weer 'n promosie-relegasiewedstryd speel teen die span wat 3de eindig in die 3. Liga.

Aanvanklik het die 2. Bundesliga uit 40 spanne bestaan wat geografies tussen die 2. Bundesliga Noord en die 2. Bundesliga Suid verdeel was.
In 1981 is 'n enkele kompetisie met 20 spanne ingevoer. In die 1991/92-seisoen, na die hereniging van Wes- en Oos-Duitsland is die spanne van die DDR ook geakkommodeer en is daar weer 'n Suid- en Noordstroom geskep, elk met 12 spanne. Sedert die 1994/1995-seisoen bestaan die 2. Bundesliga egter uit 18 spanne, net soos die Bundesliga.

Die spanne wat tans (2008/09-seisoen) meeding in die 2. Bundesliga is die volgende:


2. Bundesliga
2. Bundesliga

Die volgende spanne het al meegeding in die 33 seisoene van die 2. Bundesliga (met die aantal seisoene langsaan):



</doc>
<doc id="19001" url="https://af.wikipedia.org/wiki?curid=19001" title="Ceres (dwergplaneet)">
Ceres (dwergplaneet)

Ceres, amptelik 1 Ceres, is die kleinste dwergplaneet in ons Sonnestelsel. Dit is die enigste een in die asteroïdegordel en binne Neptunus se wentelbaan. Sy naam is afgelei van Ceres, die Romeinse godin van groeiende plante, die oes en moederliefde.

Ceres is op 1 Januarie 1801 deur Guiseppe Piazzi ontdek. Met ’n deursnee van sowat 950 km is dit verreweg die grootste liggaam met die grootste massa in die asteroïdegordel; dit maak sowat ’n derde van die gordel se massa uit. Ceres is saamgestel uit rots en ys. 

Omdat dit die eerste asteroïde is wat ontdek is, is dit aanvanklik as ’n planeet beskou. Dit is egter in die 1850's as ’n asteroïde herklassifiseer nadat baie ander voorwerpe met soortgelyke wentelbane ontdek is.

Die dwergplaneet is sferies, anders as die kleiner asteroïdes wat ’n kleiner swaartekrag het. Weens sy skynbare magnitude van 6,7 tot 9,3 is dit selfs op sy helderste te dof om met die blote oog van die Aarde af te sien, behalwe in uiterse donkerte.

Dit lyk of Ceres gedifferensieer is, met ’n rotsagtige kern en ’n ysagtige mantel. Dit kan ’n interne oseaan van vloeibare water onder ’n yslaag hê. Die oppervlak is ’n mengsel van waterys en verskeie gehidreerde minerale soos karbonate en klei. In Januarie 2014 is die uitskeiding van waterdamp uit verskeie streke van Ceres waargeneem. Dit was onverwags, aangesien groot liggame in die asteroïdegordel gewoonlik nie damp uitskei nie; dit is ’n kenmerk van komete.

Nasa het die Dawn-ruimtetuig op 27 September 2007 gelanseer om Ceres en Vesta van nader te ondersoek. In Februarie 2017 is berig die Dawn-ruimtetuig het organiese verbindings, wat dikwels met lewe verbind word, in die Ernutet-krater op Ceres waargeneem.
Spektroskopiese waaarnemings in sigbare en infrarooigebied wys dat Ceres se oppervlak bedek is met ammoniumhoudende, magnesiumryke filosilikate, die filosilikaat serpentyn, Mg/Ca-ryke karbonate en 'n donker komponent. Bewys vir olivien of pirokseen is nie aangetref nie. Die samestelling is opmerklik gelykmatig, maar die helderste plekke het 'n samestelling wat ryk is aan natriumkarbonaat met ammoniumkarbonaat en chloriede. Die teenwoordigheid van baie ammoniumhoudende kleisoorte wys dat 'n tydperk van verandering oor die hele planeet plaasgevind het wat die beweging van water vereis het. Daar word vermoed Ceres het 'n ondergrondse oseaan gehad. Volop bewyse bestaan vir die teenwoordigheid van waterys wat van binne die dwergplaneet stam. 

Die elementsamestelling van die regoliet aan die ewenaar lyk baie soos die CI- en CM-chondriete. Geleerdes het vroeër vermoed dat hierdie tipe meteoriete verwant aan Ceres is, maar die samestelling op Ceres is tog effens anders. Die ystergehalte op Ceres is duidelik laer as in die meteoriete wat hier op aarde aangetref word. Die yster het dalk in die ondergrondse oseaan versink. Die oppervlak wys onlangse geologiese aktiwiteit wat deur pekel veroorsaak word. Ahura Mons toon helder strepe wat natriumkarbonaat bevat.

Ceres het waarskynlik 'n kors van omtrent 40 km dik wat waterys bevat en op 'n laag met hoër digtheid lê wat uit gehidrateerde silikate bestaan en 'n paar persent pekel bevat waardeur dit 'n soort modderoseaan vorm.


</doc>
<doc id="19002" url="https://af.wikipedia.org/wiki?curid=19002" title="Dwergplaneet">
Dwergplaneet

’n Dwergplaneet is ’n hemelliggaam met die massa van ’n planeet, maar wat nie aan al die vereistes vir ’n planeet voldoen nie en nie ’n maan is nie. Volgens die Internasionale Astronomiese Unie (IAU), die amptelike liggaam vir sterrekundige benaming, is ’n dwergplaneet ’n hemelliggaam in die Sonnestelsel wat aan die volgende vier vereistes voldoen:

Die term "dwergplaneet" is in 2006 aangeneem as deel van ’n klassifisering van liggame wat om die Son wentel nadat al hoe meer voorwerpe verder weg as Neptunus ontdek is wat net so groot soos Pluto is, asook die ontdekking van ’n nog swaarder liggaam, Eris.

Voorwerpe wat groot genoeg is om ander voorwerpe in die omgewing van hul wentelbaan uit die weg te ruim, word as "planete" gedefinieer, terwyl dié wat te klein is om ’n hidrostatiese ewewigsvorm aan te neem as "klein sonnestelselliggame" gedefinieer word. Dwergplanete lê tussenin. Volgens definisie kan die term "dwergplaneet" nie gebruik word om na hemelliggame in ander planeetstelsels te verwys nie.

Die uitsluiting van dwergplanete deur die IAU uit die lys planete is beide geloof en gekritiseer. Een van die voorstanders is Mike Brown, wat Eris en ander nuwe dwergplanete ontdek het. Een van die teenstanders is Alan Stern, wat die term "dwergplaneet" in 1990 geskep het.

Daar word tans vyf dwergplanete erken: Ceres, Pluto, Eris, Haumea en Makemake. Net twee van hulle, Ceres en Pluto, is in voldoende besonderhede bestudeer om te bewys hulle kwalifiseer as dwergplanete. Daar is aanvaar Eris is ’n dwergplaneet omdat dit ’n groter massa as Pluto het. Die IAU het daarna besluit dat voortaan aanvaar sal word dat nuwe trans-Neptunus-voorwerpe met ’n absolute magnitude van helderder as +1 (en dus ’n deursnee van ≥838 km as aangeneem word die geometriese albedo is ≤1) dwergplanete is. Die enigste twee sodanige voorwerpe wat in dié tyd bekend was, is Makemake en Haumea, en hulle is as dwergplanete geklassifiseer.

Nog sowat 100 voorwerpe in die Sonnestelsel is vermoedelik dwergplanete. Daar word geskat dat tot 200 dwergplanete gevind kan word as die hele gebied bekend as die Kuipergordel verken word, en dat dié getal tot meer as 10 000 kan styg as voorwerpe verder weg as die Kuipergordel in aanmerking geneem word. Individuele sterrekundiges erken verskeie van hulle, en in Augustus 2011 het Mike Brown ’n lys van 390 kandidaat-voorwerpe gepubliseer wat wissel van "byna vir seker" tot "moontlike" dwergplanete. Brown identifiseer onder meer nege bekende voorwerpe – die vyf wat deur die IAU erken word plus 2007 OR, Sedna, Quaoar en Orcus – as "feitlik seker", en nog twee dosyn as "hoogs waarskynlik".

Van 1801 af het sterrekundiges Ceres en ander hemelliggame tussen Mars en Jupiter ontdek wat vir die volgende paar dekades as planete beskou is. Tussen toe en omstreeks 1851, toe die getal planete 23 was, het hulle die woord asteroïde begin gebruik vir kleiner voorwerpe en hulle nie meer as planete geklassifiseer nie.

Met die ontdekking van Pluto in 1930 het sterrekundiges gereken die Sonnestelsel het nege planete, asook duisende aansienlik kleiner voorwerpe (asteroïdes en komete). Pluto is amper 50 jaar lank beskou as groter as Mercurius, maar met die ontdekking in 1978 van Pluto se maan Charon, het dit moontlik geword om Pluto se massa akkuraat te bereken en daar is vasgestel dat dit baie kleiner is as wat eers gedink is. Sy massa is sowat ’n 20ste van Mercurius s’n en Pluto was dus verreweg die kleinste planeet. Hoewel sy massa steeds meer as tien keer dié van die grootste voorwerp in die asteroïdegordel, Ceres, is, was dit maar ’n vyfde van dié van die Aarde se maan. Daar is ook ontdek dat dit ’n paar ongewone eienskappe het, soos ’n groot wentelbaanafwyking en ’n hoë wentelbaanneiging, en dit het duidelik geword dat Pluto ’n heel ander soort hemelliggaam is as die ander planete.

In die 1990's het sterrekundiges voorwerpe begin ontdek in dieselfde gebied as Pluto (nou bekend as die Kuipergordel), en sommige nog verder weg. Baie van hulle het dieselfde wentelbaaneienskappe as Pluto gehad en Pluto is begin beskou as die grootste van ’n nuwe soort hemelliggaam, plutino's. Sommige sterrekundiges het opgehou om na Pluto as ’n planeet te verwys. Verskeie terme, soos "subplaneet" en "planetoïde", is begin gebruik vir die voorwerpe wat nou as "dwergplanete" bekend is.

Teen 2005 is drie trans-Neptunus-voorwerpe ontdek wat min of meer so groot soos Pluto is: Quaoar, Sedna en Eris. Dit het duidelik geword dat hulle óf as planete geklassifiseer sou moes word óf dat Pluto herklassifiseer moes word. Sterrekundiges was ook seker dat nog sulke groot voorwerpe gevind sou word en dat die getal planete dan aanmerklik sou groei as Pluto ’n planeet bly.

In 2006 is geglo Eris (toe bekend as 2003 UB) is effens groter as Pluto en in sommige verslae en berigte is nie-amptelik daarna verwys as die "tiende planeet". Pluto se status het toe ’n saak van groot dringendheid geword. Die IAU se aanvanklike voorstel was dat Charon, Eris en Ceres as planete gelys word. Nadat baie sterrekundiges beswaar aangeteken het, is ’n alternatiewe voorstel gedoen deur die Uruguaanse sterrekundige Julio Ángel Fernández, met ’n tussen-klassifikasie vir voorwerpe wat groot genoeg is om rond te wees, maar nie in staat is om ander voorwerpe in die omgewing van sy wentelbaan uit die weg te ruim nie. Eers is Charon van die lys planete verwyder, en toe Pluto, Ceres en Eris omdat hulle in dié klas val.

Die term "dwergplaneet" is self ietwat omstrede omdat dit impliseer dat hierdie voorwerpe wel planete is, net soos wat dwergsterre sterre is. Dit is die voorstelling van die Sonnestelsel wat Stern voorgestaan het toe hy die term geskep het. Die ouer woord "planetoïde" (met die vorm van ’n planeet) het nié hierdie konnotasie nie en word deur sommige sterrekuniges gebruik pleks van dwergplaneet. Volgens Brown is die woord "planetoïde" ’n beter woord wat jare lank vir hierdie liggame gebruik is en is die term dwergplaneet "dom", maar het die IAU dit voorgestaan omdat hulle Pluto in ’n tweede resolusie as planeet wou herinstel. Die IAU het wel aanvanklik in Resolusie 5A die voorwerpe planetoïdes genoem, maar later is voorgestel dat die naam verander word na dwergplanete. Die tweede resolusie, 5B, het dwergplanete gedefinieer as ’n subtipe planeet, nes Stern dit oorspronklik bedoel het. Daarvolgens sou die twaalf planete van die aanvanklike, afgekeurde voorstel verdeel word in agt "klassieke planete" en vier "dwergplanete". Resolusie 5B is egter verwerp in dieselfde sessie waarin 5A aanvaar is. Vanweë die verwerping van Resolusie 5B is alternatiewe terme soos "nanoplaneet" en "subplaneet" bespreek, maar geen konsensus is bereik nie.

In die IAU se Resolusie 6A van 2006 word Pluto erken as "die prototipe van ’n nuwe kategorie trans-Neptunus-voorwerpe". Die naam en presiese aard van die kategorie is nie gespesifiseer nie, maar gelos om later deur die IAU gevestig te word.

Baie trans-Neptunus-voorwerpe (TNV's) het vermoedelik yskerns – en ’n deursnee van moontlik 400 km (net sowat 3% van die Aarde s’n) is dus nodig om ’n hidrostatiese ewewig te hê. Hoewel die deursnee van die voorwerpe net rofweg bekend is, is sowat 100 bekende TNV's moontlik dwergplanete. ’n Span bestudeer 30 van hulle en glo sowat 200 sal eindelik in die Kuipergordel gevind word en duisende anderkant dié gordel.

Die IAU erken vyf liggame as dwergplanete: Ceres, Pluto, Eris, Haumea en Makemake. Dit is bekend dat Ceres en Pluto dwergplanete is danksy direkte waarneming. Daar word gewoonlik aanvaar dat Eris ’n dwergplaneet is omdat dit swaarder as Pluto is, terwyl Haumea en Makemake kwalifiseer vanweë hul absolute magnitude. In ’n volgorde van die naaste tot die verste van die Son af, is hulle:

Mike Brown beskou Eris, Pluto, Haumea, Makemake en nog vier voorwerpe as "byna vir seker" dwergplanete omdat hulle ’n groot genoeg massa het om ’n hidrostatiese ewewig te hê al is hulle dig (hoofsaaklik rots) en klein, en nog 22 as "hoogs waarskynlik". Volgens hul afstand van die Son af is die ander vier liggame:

Die voorwerp in die asteroïdegordel met die grootste massa naas Ceres, is Vesta. Dit kan ook as ’n dwergplaneet geklassifiseer word aangesien die oënskynlike rede dat sy vorm nie in ’n hidrostatiese ewewig is nie, hoofsaaklik is weens groot impakte wat voorgekom het nadat dit solied geword het. Die definisie van dwergplanete neem nie dié verskynsel in ag nie. Data van die Dawn-ruimtetuig sal help om die saak op te klaar.

Altesaam 19 mane in die Sonnestelsel het ’n groot genoeg massa om deur hul swaartekrag in ’n ronde vorm gedruk te word, en sewe van hulle het ’n groter massa as Eris en Pluto. Hulle is nie fisiek te onderskei van die dwergplanete nie, maar voldoen nie aan die kriteria nie omdat hulle nie direk om die Son wentel nie. Die sewe grotes is die Aarde se maan, Jupiter se vier Mane van Galilei (Io, Europa, Ganimedes en Callisto), een maan van Saturnus (Titaan) en een van Neptunus (Triton). Die ander mane is ses van Saturnus (Mimas, Enkelados, Tethis, Dione, Rhea en Iapetus), vyf van Uranus (Miranda, Ariel, Umbriel, Titania en Oberon), en een van Pluto (Charon). Die term "planemo" word gebruik vir voorwerpe met ’n planetêre massa en dit sluit dié mane, die dwergplanete en die planete in.

Eintlik sal Pluto en Charon albei oorweeg kan word as dwergplanete in ’n dubbelplaneetstelsel omdat albei aan die vorm-kriterium van dwergplanete voldoen en om ’n sentrale punt wentel wat tussen die twee liggame lê (eerder as dat een om die ander wentel). Volgens die IAU word Charon nie tans as ’n dwergplaneet beskou nie, maar as ’n satelliet van Pluto. In ’n latere stadium kan die idee dat Charon self ’n dwergplaneet is, egter oorweeg word.

Ná die formulering van ’n definisie van dwergplanete deur die IAU het ’n aantal wetenskaplikes aangedui dat hulle nie daarmee saamstem nie. Veldtogte is onder meer gevoer met behulp van bufferplakkers en T-hemde. Mike Brown, wat Eris ontdek het, het saamgestem met die vermindering van die getal planete tot agt.

Nasa het aangekondig dat hulle die IAU se nuwe riglyne sal gebruik. Alan Stern, wat die term dwergplaneet geskep het, het egter die IAU se definisie verwerp dat dwergplanete iets anders as planete sou wees, asook hul gebruik van wentelbaaneienskappe (eerder en wesentlike eienskappe) om te bepaal wat ’n dwergplaneet is. Hy het aangehou om Pluto ’n planeet te noem, en ander dwergplanete soos Ceres en Eris, sowel as die groter mane, as bykomende planete erken. ’n Paar jaar voor die IAU-definisie, het hy wenteleienskappe gebruik om "überplanete" (die huidige agt) te onderskei van "unterplanete" (die dwergplanete); hy het albei soorte as planete beskou.



</doc>
<doc id="19004" url="https://af.wikipedia.org/wiki?curid=19004" title="Limousin (dialek)">
Limousin (dialek)

Die Limousin dialek (Limousin: "Lemosin") is 'n Oksitaanse dialek wat deur ongeveer 400 000 mense in die deel van die Suide van Frankryk in die région Limousin gepraat of verstaan word. Die vroegste Oksitaanse dokumente is in dié dialek geskryf vernaamlik die "Boecis", wat in ongeveer 1000 n.C. geskryf is.

Limousin word hoofsaaklik deur landelike mense ouer as 50 gebruik. Alle sprekers praat Frans as eerste of tweede taal. As gevolg van die taalbeleid van die Franse regering, wat slegs Frans as amptelike taal erken, word dit nie deur die regeing erken nie en is die taal moontlik besig om te verdwyn. Die Limousin dialek was tot die 16de eeu die amptelike taal van die gebied en het die oorheersende mondelingse taal gebly tot aan die begin van die 20ste eeu toe Frans begin het om die oorhand te kry. Spore van die Oksitaanse dialek van Limousin bly behoue in baie familie- en plekname. Verder kan dit waargeneem word in die woordbou en gesegdes en die aksent van Franse sprekers van Limousin.

'n Taalherlewingsbeweging rondom die Felibrige en die "Institut d'Estudis Occitans" is aktief in Limousin en ander dele van Oksitanië. Daar is twee "École Calandreta", tweetalige privaatskole waar Frans en Oksitaans vir onderrig gebruik word in die Limousin dialek gebied; die een by Limoges en die ander by Périgueux. Die skole is nie-denominaal, gratis en gebruik 'n aktiewe en deelnemende pedagogie gegrond op die teorieë van Freinet. Die skole is oop aan almal sonder uitsondering, insluitend kinders wie se ouers nie Oksitaans praat nie. Die skole neem deel aan die oordrag en behoud van die Limousin taal deur kinders tweetalig Oksitaans-Frans te onderrig.



</doc>
<doc id="19005" url="https://af.wikipedia.org/wiki?curid=19005" title="Auvergnat">
Auvergnat

Auvergnat (Oksitaans: "Auvernhat") is een van verskeie dialekte van die Oksitaanse taal wat in die historiese Franse provinsie Auvergne in die noordelike deel van Oksitanië gepraat word. Oksitanië is die suidelike derde van Frankryk, 'n historiese streek waar Oksitaans steeds gepraat word.

Die dialek het wêreld bekendheid verwerf deur die volksliedjies van Joseph Canteloube.



</doc>
<doc id="19006" url="https://af.wikipedia.org/wiki?curid=19006" title="Languedokies">
Languedokies

Languedokies (Oksitaans: "Lengadocian", Frans: "Languedocien") is 'n Oksitaanse dialek wat in die suide van Frankryk gepraat word in die gebiede Languedoc, Rouergue, Quercy, Agenais en suidelike Périgord. 

Die naam van die dialek is afkomstig van die historiese provinsie Languedoc. Die naam van die provinsie kom weer van die uitdrukking "Langue d'Oc" vir die Oksitaanse dialek groep in die Galloromaans tak van die Romaanse tale. In taalkundige opsig word Frankryk volgens die verskillende vorme van die woord "ja" in twee groot taalgebiede verdeel: Die noorde wat die woord oui vir "ja" gebruik is die gebied van die langue d'oïl ("die oïl-taal"), in die suide word die langue d'oc gepraat (oïl en oc beteken albei "ja"). 

Languedokies behoort saam met Provensaals tot die Suid-Oksitaanse dialekgroep. Aangesien dit die konserwatiefste van die variëteite van Oksitaans is en die spraakgebied daarvan geografies in die middel van die Oksitaanse spraakgebied lê, word die Languedokies vorm baie keer daarna as die "tipiese" oksitaanse vorm verwys. Languedokies is ook die basis vir die geskrewetaal standaard van Oksitaans wat in die middel van die 20ste eeu deur die "Institut d'Estudis Occitans" ontwikkel is en vandag meestal in streekskulturele instansies en in Okstiaanse onderrig gebruik word.

Omtrent tien persent van die bevolking van Languedoc is vlot in die taal en nog 20% verstaan dit tot 'n mate. Alle sprekers het Frans as hulle eerste of tweede taal. Languedokies word hoofsaaklik deur landelike mense ouers as 50 gebruik. 



</doc>
<doc id="19008" url="https://af.wikipedia.org/wiki?curid=19008" title="Toneelstuk">
Toneelstuk

'n Toneelstuk word geskryf deur 'n toneelskrywer of dramaturg en is 'n vorm van die letterkunde wat amper altyd uit dialoog tussen die karakters bestaan. Oor die algemeen is 'n toneelstuk bedoel om opgevoer to word, in plaas van net gelees te word. Baie mense en veral skoliere, sal egter toneelstukke slegs lees of bestudeer, veral meer klassieke toneelstukke soos dié van William Shakespeare. Dus kan die term "toneelstuk" gebruik word om na die geskrewe werke van die toneelskrywers of na die volledige verhoogopvoering te verwys.


</doc>
<doc id="19009" url="https://af.wikipedia.org/wiki?curid=19009" title="Sonnet">
Sonnet

Die term sonnet is afgelei van die Provençaalse woord "sonet" en die Italiaanse woord "sonetto"; beide beteken "klein liedjie". Sonnette as gedigvorm het hul oorsprong in Sisilië; die eerste sonnette het volgens oorlewering uit die pen van Giacomo da Lentini, notaris aan die hof van Frederik II in Palermo gekom. Dit het teen die dertiende eeu die norm geword om na 'n gedig met 14 lyne, 'n streng rymskema en logiese struktuur te verwys as 'n sonnet. Die konvensies aangaande sonnette het deur die eeue heen gegroei en verander.

Die Italiaanse sonnet bestaan uit 14 versreëls. Die eerste agt versreëls (oktaaf) het 'n beeld en die laaste ses versreëls (sekstet/sestet) 'n toepassing van die beeld. 

Die Engelse/Shakespeare sonnet bestaan uit veertien versreëls, elk met vyf jambiese versvoete 
Die uiterlike bou van die Engelse sonnet is as volg: 

• drie kwatryne met die volgende rymskema: abab cdcd efef (kruisrym)

• 'n koeplet met die rymskema: gg (paarrym)

Hier kry ons geen beeld en toepassing nie, maar 'n geleidelike opbou tot 'n hoogtepunt in die slot (koeplet).



</doc>
<doc id="19011" url="https://af.wikipedia.org/wiki?curid=19011" title="Komedie">
Komedie

Komedie of blyspel het 'n klassieke betekenis (soos gebruik in komiese teater) en 'n gewilde betekenis (die gebruik van humor met die bedoeling om mense te laat lag). In die verhoogwêreld lê die oorsprong in antieke Griekeland, waar 'n komedie die konflik tussen 'n jong held en 'n ouer gesagsfiguur uitgebeeld het. 'n Tragedie, in kontras, was 'n genre wat gekarakteriseer word deur die vernedering van 'n hoofkarakter wat hoë aansien geniet.

Die meer gewilde betekenis van komedie is aansienlik moeilik om te beskryf. Humor is subjektief, wat vir een persoon snaaks of lagwekkend is kan vir 'n ander persoon beledigend of aanstootlik wees (of selfs nie aanstootlik genoeg nie). Dus word humor volgens elke persoon se eie smaak beoordeel. Sommige mense geniet nadenkende komedie soos ironie of swartkomedie, terwyl ander weer skurwe, onder-die-belt humor verkies.


</doc>
<doc id="19012" url="https://af.wikipedia.org/wiki?curid=19012" title="Tragedie">
Tragedie

'n Tragedie of treurspel is volgens die algemene gebruik van die woord 'n toneelstuk, rolprent of 'n werklike gebeurtenis met 'n droewige resultaat. Deur die jare heen is die term "tragedie" meer presies gedefinieer deur Westerse denkers, volgens die riglyne van Aristoteles wat op die Griekse tragedies gebaseer is: 'n vorm van drama gekenmerk deur erns en waardigheid, wat 'n opsienbare persoon behels, wie se vernedering die gevolg van 'n gebrek aan karakter is, of die konflik met 'n hoër mag soos die wet, die gode, die noodlot of die samelewing. Aristoteles se vereistes vir 'n tragedie was slegs die ommekeer van iemand se lot van goed na sleg (soos in Oidipus), of van sleg na goed (soos in Eumenides).


</doc>
<doc id="19013" url="https://af.wikipedia.org/wiki?curid=19013" title="Stratford-upon-Avon">
Stratford-upon-Avon

Stratford-upon-Avon is 'n dorp geleë aan die oewer van die Avon-rivier in Suid-Warwickshire, Engeland. Die dorp het 'n bevolking van 25 505 in 2007 gehad.

Die dorp is die geboorte- en sterfteplek van William Shakespeare en is vanweë hierdie konneksie 'n gewilde toeristebestemming en ontvang ongeveer drie miljoen besoekers per jaar van reg oor die wêreld.

Die plaaslike distrik is na die dorp vernoem, maar lui egter Stratford-"on"-Avon. Die dorp is plaaslik bekend as slegs Stratford, maar dit skep wel verwarring met die Stratford-area wat in Londen geleë is.


</doc>
<doc id="19014" url="https://af.wikipedia.org/wiki?curid=19014" title="Elizabeth I van Engeland">
Elizabeth I van Engeland

Elizabeth I (7 September 1533 – 24 Maart 1603) was van 17 November 1558 tot met haar dood koningin van Engeland, van Frankryk (slegs in naam) en van Ierland. Sy is soms "Die Maagdkoningin" genoem omdat sy nooit getrou het nie. Elizabeth was die sesde en laaste monarg van die Tudor-dinastie. Die ander was haar oupa Hendrik VII, haar pa, Hendrik VIII, haar halfbroer, Eduard VI, haar niggie Jane en haar halfsuster Maria I. Sy het 44 jaar lank regeer, ’n tydperk waarin die Engelse gegroei het in mag en invloed oor die wêreld heen en waarin daar ook godsdienstige onrus in Engeland geheers het.

Elizabeth is op 7 September 1533 in Greenwich-paleis gebore as die dogter van Hendrik VIII en sy tweede vrou, Anna Boleyn.
Met haar geboorte was Elizabeth die vermoedelike troonopvolger van Engeland. Haar ouer halfsuster, Maria, het haar posisie as troonopvolger verloor toe Hendrik sy huwelik met haar ma, Catharina van Aragon, nietig laat verklaar het om met Anna te trou.

Hendrik was desperaat om ’n seun te hê om hom op te volg. Anna het egter nie ’n seun gekry nie en op 2 Mei 1536 is sy gearresteer. Sy is vinnig skuldig bevind op aanklagte van verraad, owerspel en bloedskande en op 19 Mei onthoof. Elizabeth, wat toe drie jaar oud was, is as buite-egtelike kind verklaar.

Elf dae ná Anna se dood is Hendrik met Jane Seymour getroud, wat twaalf dae ná die geboorte van hul seun, prins Eduard, oorlede is.

Hendrik VIII is in 1547 dood toe Elizabeth 13 jaar oud was en is deur sy seun opgevolg as Eduard VI. Eduard is op 6 Julie 1553 op 15-jarige ouderdom oorlede, waarskynlik weens tuberkulose. In sy testament het hy Elizabeth en haar halfsuster, Maria, van die troonopvolging uitgesluit en lady Jane Grey, kleindogter van Hendrik VIII se suster, Maria Tudor, die Hertogin van Suffolk, as sy erfgenaam aangewys. Die Geheime Raad het lady Jane se troonbestyging bekragtig, maar haar steun het vinnig afgeneem en sy is van die troon afgesit ná ’n bewind van net nege dae.

Elizabeth se Katolieke halfsuster het op 19 Julie 1553 koningin Maria I geword. Maria het Londen triomfantelik binnegery met Elizabeth aan haar sy. Dié goeie verhouding tussen die susters het egter nie lank geduur nie. In Januarie en Februarie 1554 het die Wyatt-rebellie onder leiding van Thomas Wyatt in verskeie dele van Engeland en Wallis uitgebreek. Ná die opstand is Elizabeth ondervra omdat sy verdink is dat sy die Protestantse rebelle gesteun het. Op 18 Maart is sy in die Londense Tower opgesluit waar lady Jane Grey op 12 Februarie tereggestel is. Die verskrikte Elizabeth het daarmee volstaan dat sy onskuldig is. Sy was egter amper ’n jaar lank in huisarres geplaas.

Toe Maria op 17 November 1558 in Sint James-paleis sterf, het Elizabeth haar opgevolg. Sy was 25 jaar oud.

Elizabeth het swaar gesteun op getroue raadgewers onder leiding van William Cecil, baron Burghley. Een van haar eerste aksies as koningin was om die stigting van ’n Engelse Protestantse kerk te steun. Dié kerk het later die Kerk van Engeland geword. Daar is van haar verwag om te trou, maar ondanks verskeie petisies deur die parlement het sy dit nooit gedoen nie. Namate sy ouer geword het, het sy bekend geraak vir haar maagdelikheid en ’n kultus het rondom haar ontstaan wat uitgebeeld is in die kuns en letterkunde van dié tyd.

Wat haar bewind betref, was Elizabeth meer gematig as haar familie. Een van haar motto's was ""video et taceo"" ("Ek sien en sê niks"). Hierdie strategie, wat haar raadgewers se geduld beproef het, het haar dikwels beskerm teen ongelukkige politieke en huweliksverbintenisse. Hoewel sy versigtig was in haar buitelandse betrekkinge en ’n paar ondoeltreffende veldtogte in Nederland, Frankryk en Ierland net halfhartig gesteun het, het die oorwinning oor die Spaanse Armada in 1588 haar naam vir altyd verbind met seker een van die grootste oorwinnings in die geskiedenis van Engeland.

Elizabeth wou die Franse steun in Skotland in die wiele ry. Sy was bang die Franse wou Engeland binneval en haar vervang met Maria I van Skotland (Engels: "Mary, Queen of Scots"), wat deur baie beskou is as die regmatige erfgenaam van die Engelse troon. Maria was die agterkleindogter van Hendrik VII van Engeland deur sy dogter Margaret Tudor. In die Verdrag van Edinburg in Julie 1560 het Engeland en Frankryk ooreengekom om albei hul troepe aan Skotland te onttrek.

Maria was ongewild en dit is vererger ná die moord op 10 Februarie 1567 van haar tweede man, Hendrik Stuart, lord Darnley. Maria het op 15 Mei van dieselfde jaar getrou met James Hepburn, 4de Graaf van Bothwell, wat daarvan verdink is dat hy Hendrik vermoor het. In Junie 1567 het Protestantse rebelle Maria gearresteer. Sy is op 24 Julie gedwing om te abdikeer ten gunste van haar seun, Jakobus.

Haar buite-egtelike halfboer, Jakobus Stewart, Graaf van Moray, is as regent aangestel. Haar seun is op 29 Julie op die ouderdom van dertien maande as koning Jakobus VI van Skotland gekroon. Hy is grootgemaak as lid van die Protestantse Skotse kerk.

In 1568 het Maria uit die tronk ontsnap en dit het gelei tot ’n kort tydperk van geweld. Die Graaf van Moray het Maria se troepe in die Slag van Langside verslaan. Sy het noodgedwonge na Engeland gevlug waar sy deur Elizabeth in hegtenis geneem en in 1587 tereggestel is.

Elizabeth het in 1602 in ’n depressie verval ná die dood van verskeie vriende. In Maart het sy siek geword en op 24 Maart 1603 is sy in Richmond-paleis oorlede. ’n Paar uur later is Maria, koningin van die Skotte, se seun, Jakobus VI van Skotland, aangewys as koning van Engeland.

Elizabeth is binne 20 jaar ná haar dood beskou as die heerser van ’n goue era. Haar bewind staan bekend as die Elizabethaanse Tydperk, wat veral bekend was vir die florering van die Engelse drama onder dramaturge soos William Shakespeare en Christopher Marlowe en vir die dapperheid van seevaarders soos Francis Drake.

Historici is meer gematig in hul oordeel. Hulle beeld Elizabeth dikwels uit as ’n humeurige, ietwat besluitelose heerser wat in talle opsigte bloot gelukkig was. Teen die einde van haar bewind het ’n reeks ekonomiese en politieke probleme haar gewildheid laat afneem, in so ’n mate dat baie van haar onderdane verlig was toe sy sterf. Elizabeth word beskou as ’n vegter wat oorleef het in ’n tyd toe die troon van buurlande se monarge bedreig is deur binnelandse probleme, soos wat met Maria, koningin van die Skotte, gebeur het.

Ná die kort regeringstydperke van haar broer en suster het haar 44 jaar op die troon waardevolle stabiliteit gebring vir die koninkryk en dit het ’n gevoel van nasionale identiteit tot gevolg gehad.




</doc>
<doc id="19015" url="https://af.wikipedia.org/wiki?curid=19015" title="Jakobus I van Engeland">
Jakobus I van Engeland

Jakobus I (Engels: James I; 19 Junie 1566 – 27 Maart 1625) was koning van die Skotte (as Jakobus VI), van Engeland en van Ierland. Hy was die eerste persoon wat na homself verwys het as koning van Groot-Brittanje. In Skotland het hy van 24 Julie 1567 tot en met sy dood as Jakobus VI regeer. Ná die dood van sy niggie Elizabeth I het hy koning van Engeland en Ierland geword waar hy van 24 Maart 1603 tot en met sy dood regeer het. Hy was die eerste Engelse monarg van die Huis van Stuart.

Jakobus Karel Stuart is op 19 Junie 1566 in Edinburg-kasteel gebore as die oudste seun van Maria, koningin van die Skotte (Engels: "Mary, Queen of Scots") en haar tweede man, Hendrik Stuart, lord Darnley. Jakobus was ’n afstammeling van koning Hendrik VII van Engeland deur sy oumagrootjie Margaret Tudor, die oudste suster van Hendrik VIII.

Maria se bewind in Skotland was onseker omdat ’n rebellie deur die Protestantse bevolking haar en haar man, wat Katolieke was, in die gesig gestaar het. Hendrik is op 10 Februarie 1567 vermoor. Maria was toe reeds ’n ongewilde koningin en dit is vererger toe sy op 15 Mei 1567 trou met James Hepburn, 4de Graaf van Bothwell, wat daarvan verdink is dat hy Hendrik vermoor het.

In Junie 1567 het Protestantse rebelle Maria gearresteer en sy het nooit weer haar babaseun gesien nie. Sy is 24 Julie gedwing om te abdikeer ten gunste van haar seun. Haar buite-egtelike halfboer, Jakobus Stewart, Graaf van Moray, is as regent aangestel. Haar seun is op 29 Julie 1567 op die ouderdom van dertien maande as koning Jakobus VI van Skotland gekroon. Hy is grootgemaak as lid van die Protestantse nasionale Church of Scotland.

In 1568 het Maria uit die tronk ontsnap en dit het gelei tot ’n kort tydperk van geweld. Die Graaf van Moray het Maria se troepe in die Slag van Langside verslaan. Sy het noodgedwonge na Engeland gevlug waar sy deur Elizabeth in hegtenis geneem en uiteindelik tereggestel is.

Hoewel die regentskap amptelik in 1578 geëindig het, het Jakobus nie volle beheer oor die regering gekry voor 1581 nie. In Augustus 1582 het die verskeie grawe Jakobus na Ruthven-kasteel gelok, hom gevange geneem en gedwing om ’n verklaring af te lê waarin hy verklaar dat hy nie gevange gehou word of teen sy wil aangehou word nie en dat niemand hom moet kom help nie. Hy is in Junie 1583 vrygelaat en het daarna toenemend beheer oor sy koninkryk oorgeneem.

In 1586 het Jakobus die Verdrag van Berwick met Engeland gesluit. Dit en die teregstelling van sy ma in 1587 het dit vir hom moontlik help maak om later die Engelse troon te bestyg.

In sy jeug is Jakobus geprys vir sy kuisheid omdat hy min belangstelling in vroue getoon het. Hy het die geselskap van mans verkies, maar ’n huwelik was nodig om sy bewind te versterk. Die keuse het geval op die 14-jarige Anna van Denemarke, jongste dogter van die Protestantse Frederick II. Hulle is op 23 November in die huwelik bevestig. Jakobus was versot op Anna en het haar met geduld en deernis behandel. Tussen 1593 en 1595 is hy egter romanties verbind met Anne Murray, later lady Glamis, wat hy poëties aangespreek het as "my minnares en my liefde".

Die koninklike egpaar het drie kinders gehad wat oorleef het: Hendrik Frederick, Prins van Wallis, wat in 1612 op 18-jarige ouderdom oorlede is; Elizabeth, later koningin van Boheme; en Karel, die toekomstige koning Karel I van Engeland. Anna is in Maart 1619 oorlede.

Van 1601 af, tydens die laaste jare van Elizabeth I se lewe, het sekere Engelse politici in die geheim met Jakobus gekorrespondeer om ’n gladde troonoorname te verseker. Elizabeth is op 24 Maart oorlede en Jakobus het koning van Engeland geword. Hy is op 25 Julie gekroon.

Op die vooraand van die opening van die tweede sessie van Jakobus se eerste Parlement op 5 November 1605 is ’n soldaat met die naam Guy Fawkes in die kelder van die parlementsgebou ontdek – naby ’n hoop hout en nie ver van 36 vate buskruit nie waarmee hy beplan het om die gebou die volgende dag op te blaas. Die samesweerders en hul leier is op 27 Januarie 1606 gevonnis en vier dae later gehang. Die opspraakwekkende verydeling van die Katolieke Buskruitkomplot, soos dit gou bekend geraak het, word nog in Engeland en ook in ander wêrelddele soos Suid-Afrika op 5 November gevier.

Ná die Buskruitkomplot het Jakobus sy onderdrukking van Katolieke verskerp en het hy streng maatreëls ingestel om hulle te beheer. In Mei 1606 het die parlement ’n wet goedgekeur wat van elke burger verwag het om ’n eed van getrouheid af te lê waarin die Pous se mag bo dié van die koning onder meer ontken is. Jakabus was verdraagsaam teenoor Katolieke wat die eed afgelê het, en selfs teenoor kripto-Katolieke (Katolieke wat hulle in die openbaar met protestantisme vereenselwig het, maar innerlik Katolieke gebly het.

Dwarsdeur sy lewe het Jakobus liefdesverhoudings met manlike howelinge gehad, veral met Esmé Stewart, 6de lord d'Aubigny (later 1ste Hertog van Lennox); Robert Carr, 1ste Graaf van Somerset en George Villiers, 1ste Hertog van Buckingham. Hy was in sy tyd berug vir sy manlike minnaars en daar is van hom gesê: "Elizabeth was King, now James is Queen." Nie alle moderne historici stem egter saam dat hy definitief homo- of biseksueel was nie.(Bucholz, 2004)

Tydens die laaste jaar van sy lewe was die koning dikwels ernstig siek en hy het Londen al hoe minder besoek. In Maart 1625 het hy ’n beroerte gehad en hy is op 27 Maart in Theobalds House in Hertfordshire oorlede. Daar is diep gerou oor sy dood. Hy was tot aan die einde baie gewild, veral danksy ononderbroke vrede en lae belasting tydens die Jakobeaanse Tydperk.

Die "King James Version" van die Engelse Bybel is aan hom opgedra. Dit is in 1611 gepubliseer danksy die Hampton Court-konferensie wat hy byeengeroep het om probleme op te los met die vertalings wat destyds gebruik is. Dié vertaling van die Bybel word vandag nog wyd gebruik.





</doc>
<doc id="19016" url="https://af.wikipedia.org/wiki?curid=19016" title="Teems">
Teems

Die Teems (Engels: "River Thames", dikwels net "Thames"; na dele van die rivierloop word - so in Oxford - as "Isis" verwys) is 'n rivier wat deur suidelike Engeland vloei, asook deur Londen, om uiteindelik in die Noordsee uit te mond. Die rivier is een van die hoofwaterweë in Engeland, en mense het hulle reeds omstreeks 3000 v.C. langs sy oewers gevestig. 

In die 19de eeu was die Teems een van die vuilste riviere in Europa - die besoedeling van sy water het in die somer van 1858 'n nuwe hoogtepunt bereik met die "Great Stink" (Groot Stank). Intussen word die Teems as een van die skoonste riviere in Europa beskou wat gereeld deur dolfyne, walvisse en ander seelewende soogdiere besoek word. Nóg 'n belangrike aanwyser vir die Teems se ekostelsel en watergehalte is die feit dat die rivier die habitat van twee spesies seeperdjies geword het. Vandag voorsien die Teems in twee derdes van Londen se drinkwaterbehoeftes.

Die Teems vloei oor 'n afstand van 215 myl vanuit sy (omstrede) oorsprong Thames Head in landelike Gloucestershire deur nege graafskappe en sestien stedelike nedersettings. Daar is altesaam meer as 190 eilande of eilandjies (in Engels "aits" genoem) langs sy loop. Op een van hulle, "Runnymede" of "Magna Carta Island" naby Windsor-kasteel, is in 1215 die Magna Carta onderteken.

Die Engelse benaming Teems het sy oorsprong in die Latynse "Tamesis" (selde "Tamesas") wat op sy beurt afgelei is van die Proto-Keltiese "*tamesās" ("rivier, water; breë water; donker water; donkerheid").

Met die hoogtepunt van die laaste ystydperk, sowat 12 000 jaar gelede, is groot hoeveelhede water as gevolg van lae temperature in ysmassas omgeskep sodat die seevlak wêreldwyd gedaal het. Die suidelike Noordsee is in droë land verander, die sogenaamde Doggersland, en die Britse Eilande het met die huidige Europese vasteland duisende jaar lank 'n samehangende landmassa gevorm. In hierdie tyd was die Teems baie groter as wat hy vandag is en sy bron heelwat verder weswaarts in die omgewing van die huidige Wallis. Die rivier het toe deur Doggersland gevloei, tot dit by die Ryn-river aangesluit het. Die twee riviere was dus eens op 'n tyd deel van dieselfde rivierstelsel.

Die oorsprong van die Teemsrivier bly omstrede. Moontlik ontspring die rivier onder 'n groot esboom in 'n veld naby Trewsbury Mead, geleë suid van Cirencester teen die rand van die Cotswold Hills. Sommige deskundiges beweer sy oorsprong is in 'n ander veld sowat elf myl noord van Trewsbury Mead geleë, naby Seven Springs in die parogie Coberley. Die laasgenoemde is egter heel waarskynlik die oorsprong van die Churnrivier wat naby Cricklade in die Teems uitmond.



</doc>
<doc id="19018" url="https://af.wikipedia.org/wiki?curid=19018" title="Pous Pius IV">
Pous Pius IV

Pius IV was die 224ste pous van die Rooms-Katolieke Kerk van 1559 tot 1565. Hy is veral bekend weens sy suksesvolle hervatting en afsluiting van die konsilie van Trente.

Pous Pius IV is gebore as Giovanni Angelo Medici op 31 Maart 1499 in Milaan, Italië die seun van Bernardino Medici en sy vrou Clelia Serbelloni. Hy was van nederige afkoms en geen familie van die de' Medici van Florence nie. Sy vroeë loopbaan is verbind aan die van sy ouer broer Gian Giacomo Medici, die van 'n gewone "bravo" (avonturier) gevorder het tot markies van Marignano. Hy het regte, sowel siviele as kanonieke reg, gestudeer aan die universiteit van Bologna. Hy gaan op 26 Desember 1527 na Rome en word die gunsteling van Pous Paulus III. Op 14 Desember 1545 word hy aartsbiskop van Ragusa, maar word eers op 20 April 1546 tot biskop gewy. Hy word vinnig bevorder tot goewerneur van verskillende dorpe, vise-legaat van Bologna en op 8 April 1549 tot kardinaal-priester. Hy het drie buite-egtelike kinders gehad. Op 25 Desember 1559 toe hy 60 jaar oud was, volg hy Pous Paulus IV op na 'n konklaaf van drie maande en word gekroon op 6 Januarie 1560 deur kardinaal Alessandro Farnese. Hy regeer tot sy dood op 9 Desember 1565, word begrawe op 19 Desember 1565 en word opgevolg deur Pous Pius V.
Die naam ‘Pius’ beteken 'die vrome'.

Die eerste besluite van Pous Pius IV was om die deelnemers aan die oproer wat gevolg het op sy voorganger Pous Paulus IV se dood, te begenadig en die neefs van die vorige pous te veroordeel. Kardinaal Carlo Carafa is opgehang en sy broer Giovanni Carafa, hertog van Paliano, onthoof op 6 Maart 1561 weens hulle aandeel in die moord op die swanger vrou van die hertog.
Op 29 November 1560 publiseer hy 'n bul om die konsilie van Trente wat deur Pous Julius III opgeskort is, weer op te roep. Op 18 Januarie 1562 heropen hy die konsilie vir die derde keer. Met groot diplomasie en takt en met die hulp van kardinale Moroni en Borromeo het hy die konsilie tot 'n goeie einde gebring op 4 Desember 1563. Hy bevestig ook die besluite van die konsilie van Trente met 'n pouslike bul "Benedictus Deus" op 26 Januarie 1564. Sy bul "Iniunctum nobis" van 13 November 1564 publiseer die geloofsbelydenis van Trente.

Op 9 Oktober 1562 publiseer hy die bul "In eligendis" wat pouslike verkiesings reël.

Hy het die aanklag teen Jeanne van Albret, koningin van Navarre, deur die Inkwisisie, as sou sy Calvinis geword het, laat terugtrek in 1564 ondanks die protes van koning Karel IX van Frankryk. In dieselfde jaar laat hy die leke in Boheme en Oostenryk toe om die Nagmaalsbeker te gebruik.

In 1565 was daar 'n sameswering teen die pous deur Benedetto Accolti, 'n seun van 'n kardinaal, wat egter ontdek en onderdruk is.

Pous Pius IV was, soos baie van sy voorgangers en opvolgers, 'n nepotis. Hy het onder andere sy neef Carlo Borromeo as kardinaal aangestel.

Pous Pius IV het 46 nuwe kardinale aangestel in vier konsistories.








Saamgestel en vertaal uit die , , en wikipedia en aangevul uit ander bronne soos aangedui.

Basis-URL: 


</doc>
<doc id="19019" url="https://af.wikipedia.org/wiki?curid=19019" title="Turkye">
Turkye

Turkye (Turks: "Türkiye" [ˈtyɾcije]), amptelik bekend as die Republiek van Turkye ("Türkiye Cumhuriyeti" [ˈtyɾcije d͡ʒumˈhuɾijeti] ), is 'n land in Eurasië wat strek oor die Anatoliese Skiereiland in Wes-Asië en die Balkangebied van Suid-Europa. Turkye grens aan agt lande: Bulgarye in die noordweste, Griekeland in die weste, Georgië in die noordooste, Armenië, Iran en die Nachitsjewan-eksklawe van Azerbeidjan in die ooste en Irak en Sirië in die suidooste. Die land grens aan die Swartsee in die noorde, die Egeïese See in die weste en die Middellandse See in die suide. Turkye bevat ook die See van Marmara, wat gewoonlik deur aardrykskundiges as die grens tussen Europa en Asië beskou word, wat beteken dat Turkye 'n transkontinentale land is.

Die streek waaruit die moderne Turkye vandag bestaan, was die geboorteplek van baie beskawings insluitende die Armeense-, Bisantynse-, Seldjoek- en Ottomaanse Ryk. Vanweë sy strategiese ligging op die grens van twee kontinente, is die Turkse kultuur 'n unieke vermenging van die Oosterse en Westerse kulture en word ook dikwels na die land verwys as die brug tussen die twee beskawings.

Turkye is 'n demokratiese, sekulêre eenheidstaat met 'n republikeinse grondwet. Die huidige politieke bestel van Turkye is in 1923 gevestig onder leierskap van Mustafa Kemal Atatürk ná die val van die Ottomaanse Ryk in die nadraai van die Eerste Wêreldoorlog.

Sedertdien het Turkye toenemend met die Weste geïntegreer, alhoewel die land steeds betrekkinge met die Oosterse wêreld in stand hou. Turkye is een van die stigterslede van die Verenigde Nasies, die Organisasie van Islamitiese Samewerking, die Organisasie vir Ekonomiese Samewerking en Ontwikkeling, asook die Organisasie vir Veiligheid en Samewerking in Europa. Turkye is ook sedert 1949 'n lid van die Europese Raad en sedert 1952 'n lid van NAVO. Verder is die land sedert 2005 betrokke by onderhandelinge met die Europese Unie om aan te sluit en is al sedert 1963 'n medelid van die EU. Turkye is ook 'n lid van die G20-nywerheidslande wat die 20 grootste ekonomieë van die wêreld byeenbring.

Die Anatoliese Skiereiland (ook bekend as Klein-Asië), wat die grootste deel van Turkye insluit, is een van die oudste bewoonde gebiede ter wêreld vanweë sy ligging tussen Asië en Europa. Die vroegste Neolitiese nedersettings soos Çatalhöyük, Çayönü, Nevali Cori, Göbekli Tepe en Mersin word as van die vroegste menslike nedersettings ter wêreld beskou. Die bewoning van Troje het tydens die Neolitiese tydperk begin en tot in die Ystertydperk voortgeduur.

Die eerste betekenisvolle ryk in die gebied was dié van die Hetiete, vanaf die 18de tot die 13de eeu v.C. Daarna het die Frigiërs, 'n Indo-Europese volk, opgang gemaak totdat hulle koninkryk in die 7de eeu v.C. deur die Simeriërs vernietig is.

Die magtigste van Frigië se opvolgerstate was Lidië, Karië en Licië. Die Lidiërs en Liciërs het basies Indo-Europese tale gepraat, maar albei tale het elemente bevat wat nie Indo-Europees was nie en was die gevolg van invloede wat die Hetitiese en Griekse tydperk voorafgegaan het.

Die weste van Anatolië het later bekend gestaan as Ionië en is beset deur die Ioniërs, een van die antieke Griekse volke. Die gebied is tydens die 6de en die 5de eeu v.C. in sy geheel deur die Persiese Achaeminiede Ryk verower en is later, in 334 v.C., deur Alexander die Grote verower.

Anatolië is toe later verdeel in 'n aantal Griekse koninkryke (insluitende Bithinië, Kappadosië, Pergamon en Pontos), waarvan almal teen die middel van die eerste eeu v.C. voor die Romeinse Ryk geswig het.

In 324 n.C. het die Romeinse keiser Konstantyn die Grote Bisantium as die nuwe hoofstad van die Romeinse Ryk gekies en dit herdoop tot Konstantinopel (nou Istanboel). Ná die val van die Wes-Romeinse Ryk het dit die hoofstad van die Oostelike Romeinse of Bisantynse Ryk geword.

Die "Huis van Seldjoek" was 'n vertakking van die "Kinik" Oğuz Turke wat in die 9de eeu aan die rand van die Moslemwêreld gewoon het, net noord van die Kaspiese See en Aralmeer. In die 10de eeu het die Seldjoeke uit die gebied van hulle voorvaders gemigreer na die oostelike Anataliese gebiede waar baie Oğuz-Turkse stamme hulle aan die einde van die eerste millennium gevestig het.
Ná hulle oorwinning oor die Bisantynse Ryk tydens die Slag van Manzikert in 1071 het die Turke begin om nomadiese gewoontes te laat vaar ten gunste van 'n meer permanente rol in Anatolië, wat gelei het tot die ontstaan van die Seldjoekse Ryk. Hierdie ryk het egter nie lank bestaan nie en is deur die Mongole verslaan. Hul mag het stadig maar seker ineengestort. Een van die koninkryke wat deur Osman I geregeer is, het die leemte gevul en het stadig ontwikkel en aanleiding gegee tot die ontstaan van die Ottomaanse Ryk.

Die Ottomaanse Ryk het regdeur sy 623-jarige geskiedenis met beide die Oosterse en die Westerse beskawing kontak gehad. In die 16de en 17de eeu was dit een van die wêreld se magtigste moondhede en het dit dikwels slaags geraak met die moondhede van Oos-Europa tydens sy bestendige uitbreiding deur die Balkan en die suidelike deel van die Pools-Litause Gemenebes.

Ná die agteruitgang van die ryk het die Ottomaanse Ryk hom in die Eerste Wêreldoorlog begewe deur sy alliansie met die Duitse Keiserryk en Oostenryk-Hongarye in 1914 en is uiteindelik verslaan. Ná die oorlog het die Geallieerde oorwinnaars die verdeling van die Ottomaanse Ryk met die Verdrag van Sèvres geëis.

Die besetting van Istanboel en Izmir deur die Geallieerdes ná die Eerste Wêreldoorlog het daartoe gelei dat die Turkse nasionale beweging gestig is. Onder die leierskap van Mustafa Kemal Pasha, 'n militêre bevelvoerder wat homself onderskei het tydens die Slag van Gallipoli, is 'n onafhanklikheidsoorlog gevoer met die doel om die bepalings van die Verdrag van Sèvres ongedaan te maak.

Teen 18 September 1922 is die besettende magte verdryf en is die nuwe staat genaamd Turkye gebore. Op 1 November het die nuutgestigte nasionale vergadering die sultanaat amptelik ontbind en daarmee die 623 jaar oue Ottomaanse heerskappy beëindig. Die Verdrag van Lausanne van 1923 het gelei tot internasionale erkenning van die onafhanklikheid en soewereiniteit van die "Republiek van Turkye" as opvolger van die Ottomaanse Ryk en op 29 Oktober 1923 is die republiek amptelik geproklameer in die nuwe hoofstad Ankara.

Kemal Pasha het die republiek se eerste president geword en baie radikale hervormings ingestel met die doel om 'n nuwe sekulêre republiek tot stand te bring. In 1934 is hy deur die Turkse parlement vereer met die naam "Atatürk" ("Vader van die Turke").

Turkye het op 23 Februarie 1945 aan die Tweede Wêreldoorlog begin deelneem aan die kant van die Geallieerdes, grootliks as 'n seremoniële gebaar. Dit het in 1945 'n lid van die Verenigde Nasies geword. Griekeland se probleme ná die oorlog om 'n kommunistiese opstand te onderdruk, saam met eise deur die Sowjetunie vir militêre basisse in die Turkse seestraat, het daartoe gelei dat die Verenigde State van Amerika die veiligheid van Turkye en Griekeland gewaarborg het. Hulle het ook grootskaalse militêre en ekonomiese bystand verleen.

Ná sy deelname in die Korea-oorlog saam met die Verenigde Nasies het Turkye in 1952 by die Noord-Atlantiese Verdragsorganisasie (NAVO) aangesluit en 'n bastion in die Middellandse Kom teen Sowjet-uitbreiding geword.

Ná 'n dekade van burgeroorlog in Siprus en die militêre staatsgreep wat deur Athene ondersteun is, het Turkye in 1974 militêr ingegryp. Dit het gelei tot die stigting van die wegbreekrepubliek Noord-Siprus wat slegs deur Turkye erken word.

Nadat ’n tydperk van ’n eenpartystaat in Turkye in 1945 tot 'n einde gekom het, het Turkye baie interne spanning ervaar en was daar tussen die 1960's en die 1980's baie konflikte tussen linkse en regse partye wat gelei het tot 'n aantal militêre staatsgrepe. Die liberalisering van die Turkse ekonomie wat in die tagtigs begin het, het die land ingrypend verander.

Turkye het 'n parlementêre verteenwoordigende demokrasie. Sedert die stigting van die republiek in 1923 het die land 'n sterk sekulêre tradisie ontwikkel.

Die grondwet bepaal die raamwerk van die land se regstelsel. Dit sit die hoofbeginsels van die regering uiteen en bepaal dat Turkye 'n eenheidstaat met 'n sentrale regering is. Die huidige grondwet is in 1982 deur 'n referendum bekragtig en is sedertdien verskeie kere gewysig. Die staatshoof is die president van die republiek en vervul grootliks 'n seremoniële rol. Hy word vir sewe jaar deur die parlement verkies, maar hoef nie noodwendig 'n lid van die parlement te wees nie. Die huidige president Recep Tayyip Erdoğan is op 28 Augustus 2014 ingesweer nadat hy die eerste minister was. Hy is die eerste president van dié land, wat deur die bevolking en die Turkse diaspora direk verkies is.


</doc>
<doc id="19020" url="https://af.wikipedia.org/wiki?curid=19020" title="Nancy">
Nancy

Nancy is 'n stad en munisipaliteit in die Franse gewes Grand Est en die prefektuur (hoofstad) van die département Meurthe-et-Moselle. Die stad was die eertydse politieke hoofstad van die Hertogdom Lotaringe, tot met die hertogdom se aansluiting by Frankryk in 1766. As gevolg van stedelike groei het Nancy en die kleiner omliggende dorpe mettertyd saamgesmelt, en hulle vorm deesdae die stadsgebied Groter Nancy. Die bevolking van Groter Nancy was 434 000 inwoners in 2008, waarvan 106 000 binne die oorspronklike stadsperke van Nancy gewoon het.

Nancy is langs die Meurthe rivier in die Noord-Ooste (le Grand Est) van Frankryk geleë, in die suide van die département Meurthe-et-Moselle, en in die middel van die gewes Lotaringe. Hy bevind hom op die kruispunt van twee groot vervoerroetes: die Noord-Suid roete Brussel-Luxemburg-Metz-Nancy-Lyon-Marseille, en die Oos-Wes roete tussen Parys en Straatsburg.

Nancy en 19 kleiner dorpies vorm die stadsgebied Groter Nancy. Hierbinne word Nancy deur die dorpe Maxéville, Malzéville, Saint-Max, Laxou, Tomblaine, Viller-lès-Nancy, Vandoeuvre-lès-Nancy en Jarville-la-Malgrange omring. As gevolg van die uitbreiding van hierdie dorpe, word die indruk van een aaneenlopende stad geskep, en is die oorspronklike stadsgrense moeilik uitkenbaar.

Die oudste verwysing na Nancy dateer uit 896 in die vorm "Nanceiacum", wat mees waarskynlik 'n Latynse vorm van 'n ouer Keltiese naam was. Soortgelyke Keltiese name, soos "Nantiat", "Nandy", "Nangy" en "Nances" was destyds volop in die omliggende gebied, alhoewel hierdie plekke deesdae meestal verfransde name het. Die oorsprong van die naam Nancy is onseker. Een moontlikheid is dat hy van die Keltiese woord "nant", wat vallei of rivier beteken, afgelei is. Dit sou dan in verwysing na die Meurthe rivier wees, waarlangs Nancy ontstaan het.

Die omstreke van Nancy het 'n reeks prehistoriese fondse opgelewer, waaruit dit duidelik is dat die gebied reeds in die 5e eeu voor Christus permanente nedersettings geken het. Ten spyte hiervan wil dit voorkom of die huidige stadsgebied eers gedurende die Merowingiese tydperk in die 7e eeu bewoon is.

Die stigting van Nancy word gewoonlik teruggevoer na die 11e eeu toe Gerard van Lotaringe 'n kasteel hier opgerig het. Rondom die kasteel het 'n dorp ontstaan wat later in die 11e eeu die hoofstad van die hertogdom Lotaringe geword het.

In 1218 is Nancy feitelik geheel en al afgebrand gedurende die Opvolgingstryd van Champagne. Hierna is hy heropgebou, vergroot en deur 'n nuwe kasteel beskerm.

In 1475 word Lotaringe deur die Boergondiese hertog Karel die Stoute binnegeval. Na 'n reeks beleërings en besettings van stede, insluitende Nancy, word die Slag van Nancy op 5 Januarie 1477 net buite Nancy geveg. Tydens hierdie veldslag behaal Rene II, hertog van Lotaringe 'n beslissende oorwining oor die Boergondiërs. Rene II word deesdae ook onthou vir 'n aantal pragtige bouwerke wat hy laat opgerig het. Dit sluit onder meer die Palais des Ducs de Lorraine (Palleis van die Lotaringse Hertoë) in, sowel as 'n reeks imposante kerke: die Église des Cordeliers, die Notre-Dame de Bonsecours, en die Basilique de Saint-Nicolas-de-Port.

Tydens die bewind van hertog Karel III ondervind Nancy 'n bloeitydperk. Die stad word aansienlik uitgebrei deur die aanleg van die Ville Neuve (nuwe stad) en die omringing deur 'n vergrote stadsmuur. Die nuwe stadsgebiede is deur die Italiaanse argitek Hieronimo Citoni ontwerp en het 'n geordende reghoekige uitleg (oftewel plan hippodamien) in teenstelling met die willekeurige middeleeuse uitleg van die ouer stad. Hierdie verskil is nog steeds opvallend in die moderne stad.

Gedurende die 17e en 18e eeu word Lotaringe deel van die stryd tussen Frankryk en die Habsburgse ryk en Spanje. In 1738 word die Opvolgingstryd van Pole deur die Verdrag van Wene beëindig. As deel van die verdrag word Lotaringe aan die voormalige Poolse koning Stanislas Leszczynski gegee op die voorwaarde dat die gebied na sy dood by Frankryk ingelyf sou word. Die destydse hertog van Lotaringe, Francois III, ontvang Toskane in ruil vir sy gewilligheid om van Lotaringe afstand te doen. Stanislas was 'n verligte heerser wat bekend geword het vir die opheffingswerk wat hy onder sy onderdane gedoen het. Onder sy bewind bereik Nancy 'n kulturele hoogtepunt, en hy word deesdae vereer deur die Place Stanislas, wat as een van Frankryk se mooiste publieke pleine beskou word. Menigte ander geboue, soos die Porte Stanislas ('n voormalige stadspoort), is ook na sy dood na hom vernoem. Stanislas is in 1766 oorlede, waarna die hertogdom deel van Frankryk geword het. In 1777 word Nancy die setel van 'n biskopdom, en in 1790 die hoofstad van die departement Meurthe (herdoop na Meurthe-et-Moselle in 1871).

In 1871 vind die Frans-Duitse oorlog plaas waardeur Frankryk die Elsas asook 'n groot deel van Lotaringe aan die Duitsers moet afstaan. Nancy bly egter onder Franse beheer, en sy bevolking verdriedubbel byna binne die volgende 40 jaar as gevolg van migrasie van Franssprekendes vanuit die voormalige Franse gebiede in Lotaringe en Elsas. Hierdeur beleef Nancy weereens 'n kulturele bloeitydperk. Rondom 1890 ontstaan die "École de Nancy" (Skool van Nancy) wat een van die toonaangewendste Art Nouveau-groeperings sou word.






</doc>
<doc id="19021" url="https://af.wikipedia.org/wiki?curid=19021" title="Herman Ridderbos">
Herman Ridderbos

Herman Nicolaas Ridderbos (Oosterend, Littenseradeel, 13 Februarie 1909 - Kampen, 8 Maart 2007) was 'n Nederlandse dominee en teoloog van die gereformeerde tradisie (Gereformeerde Kerken in Nederland, teenswoordig Protestantse Kerk in Nederland (PKN)).

In die jare 1934-1943 was Ridderbos predikant in Eefde-Gorssel en Rotterdam-Charlois. In die jare 1943-1975 was hy hoogleraar in die teologie aan die Kampense gereformeerde teologiese universiteit (Oudestraat). Ridderbos was gekant teen die moderne teologie en moderne teoloë soos Herman Wiersinga.

Ook het hy jare geskryf in die "Gereformeerd Weekblad".

Herman Ridderbos is op die ouderdom van 98 oorlede.



</doc>
<doc id="19024" url="https://af.wikipedia.org/wiki?curid=19024" title="Epitaaf">
Epitaaf

'n Epitaaf ("ἐπιτάφιος", letterlik: "op die grafsteen" in antieke Grieks) is 'n teks wat die oorledene eer, gewoonlik gegrafeer op 'n grafsteen of grafplaat. Vele epitawe is in die vorm van 'n versie geskryf en baie digters het al hulle eie epitawe geskryf voor hulle dood.

Epitawe is somtyds ook aanhalings uit heilige skrifte, soos die Bybel. Amper alle epitawe noteer ook die naam, geboorte- en sterftedatum van die oorledene.

Humor word ironies genoeg soms op grafskrifte ingespan, 'n bekende voorbeeld is van die agttiende-eeuse digter Hubert Kornelisz. Poot:

Die skrywer en radio-omroeper Fanus Rautenbach is op sy program, "Flink uit die Vere" gevra wat hy eendag op sy grafskrif wil hê, waarop hy geantwoord het:


</doc>
<doc id="19025" url="https://af.wikipedia.org/wiki?curid=19025" title="St. Paulus se katedraal">
St. Paulus se katedraal

St. Paulus se katedraal (Engels: "St Paul's Cathedral") is 'n Anglikaanse katedraal op Ludgate-heuwel in Londen, Engeland en ook die setel van die Biskop van Londen. Die huidige gebou dateer uit die 17de eeu en word algemeen beskou as die vyfde "St. Paulus se katedraal", as gevolg van verskeie herbouings. Die getal is egter hoër as elke belangrike middeleeuse verbouing as 'n nuwe katedraal tel. Die katedraal is een van Londen se mees-besoekte plekke.



</doc>
<doc id="19027" url="https://af.wikipedia.org/wiki?curid=19027" title="Christopher Marlowe">
Christopher Marlowe

Christopher ("Kit") Marlowe (gedoop op 26 Februarie 1564 – 30 Mei 1593) was 'n Engelse dramaturg, digter en vertaler. Hy was een van die vernaamste skrywers van tragedies voor die koms van William Shakespeare en is bekend vir sy uitstekende vrye verse (verse sonder rym), sy ikoniese hoofkarakters en sy geweldadige, voortydige dood.


</doc>
<doc id="19029" url="https://af.wikipedia.org/wiki?curid=19029" title="Eerste folio">
Eerste folio

Die Eerste Folio (in Engels; "First Folio") is 'n term wat deur moderne skoliere gebruik word om te verwys na die eerste uitgegewe versameling van William Shakespeare se toneelstukke. Die eintlike titel van die uitgawe is "Mr. William Shakespeares Comedies, Histories, & Tragedies." ("Mnr. William Shakespeare se komedies, histories, en tragedies")

Die uitgawe is, soos die naam lui, in folio formaat uitgegee, dit wil sê elke vel papier was een keer gevou en was ongeveer 38 cm in lengte. Dit het 36 toneelstukke bevat en is voorberei deur Shakespeare se kollegas John Heminges en Henry Condell in 1623, ongeveer sewe jaar na Shakespeare se dood. Alhoewel 18 van Shakespeare se toneelstukke al in kwarto formaat voor 1623 uitgegee is, is die Eerste folio die enigste betroubare teks vir ongeveer 20 van Shakespeare se toneelstukke en ook 'n waardevolle bronteks vir baie van die wat reeds uitgegee is. Die Folio bevat all die toneelstukke wat aanvaar word as deur Shakespeare geskryf, behalwe vir "Pericles", "Prince of Tyre" en "The Two Noble Kinsmen". Dit bevat ook geen gedigte nie.


</doc>
<doc id="19032" url="https://af.wikipedia.org/wiki?curid=19032" title="Thomas Kyd">
Thomas Kyd

Thomas Kyd (3 November 1558 – 16 Julie 1594) was 'n Engelse dramaturg, die skrywer van "The Spanish Tragedy" ("Die Spaanse tragedie") en een van die belangrikste figure in die ontwikkeling van Engelse drama in sy leeftyd.

Alhoewel hy beroemdheid verwerf het in sy eie leeftyd, het Kyd se bekendheid na sy dood vervaag tot en met 1773, toe 'n eermalige redigeerder van "The Spanish Tragedy", James Hawkins, ontdek het dat daar na Kyd as die outeur verwys word in "Apologie for Actors" (1612), deur Thomas Heywood. 'n Honderd jaar later het akademici in Duitsland en Engeland begin om lig te werp op sy lewe en sy werke, insluitende die omstrede bevinding dat hy miskien die outeur van 'n Hamlet-toneelstuk is wat voor Shakespeare se weergawe geskryf is.


</doc>
<doc id="19033" url="https://af.wikipedia.org/wiki?curid=19033" title="Eintracht Brunswyk">
Eintracht Brunswyk

Eintracht Braunschweig is 'n sokkerklub uit die Duitse stad Brunswyk, gestig in 1895.

Die klub was vinnig gewild in Noord-Duitsland en het die streekskampioen geword in 1908 en 1913. In 1914 het die klub drie spelers vir die Duitse nasionale span gelewer. Met die oprigting van die Bundesliga in 1963 word die span een van die 16 gelukkige klubs wat in die nuwe kompetisie kon meeding. Vier jaar later word die klub die eerste keer ooit die Duitse kampioen en staan slegs 27 doele af, 'n rekord wat eers in 1988 deur SV Werder Bremen verbeter is.

Brunswyk was ook die eerste klub in die Bundesliga wat 'n borg se logo op sy truie aangebring het, 'n voorbeeld wat vinnig nagevolg is. In 1977 mis die span 'n tweede titel op 'n haar na deur 1 punt onder die kampioen VfL Borussia Mönchengladbach te eindig en gelyk met FC Schalke 04 te trek, maar 3de geplaas te word deur 'n swakker doelkoeffisiënt.

Nog 'n indrukwekkend rekord van die klub is dat geen speler 'n enkele rooi kaart gekry het van 1963 tot 1973 nie.

Duitse sokkerkampioen



</doc>
<doc id="19035" url="https://af.wikipedia.org/wiki?curid=19035" title="TSV 1860 München">
TSV 1860 München

TSV 1860 München is 'n sportklub uit die Duitse stad München. Van die sportsoorte wat die klub bied, is hulle sokkerafdeling die grootste en bekendste.

Die klub is op 15 Augustus 1848 as "Münchner Turnverein" gestig, maar is kort daarna verbied weens republikeinse aktiwiteite. Op 17 Mei 1860 is die sportklub opnuut gestig. In 1898 is die naam verander in "Turnverein München von 1860" en in 1911 het die leeu op die klub se wapen verskyn.

Vanaf die 2005/2006-seisoen deel "1860 München" die nuwe "Allianz Arena" met FC Beiere München. Voorheen was die span se tuisveld die Olimpiese stadion in München.

Duitse sokkerkampioen
DFB-Pokal



</doc>
<doc id="19036" url="https://af.wikipedia.org/wiki?curid=19036" title="Engelse Renaissance">
Engelse Renaissance

Die Engelse Renaissance is 'n onlangse term wat gebruik word om 'n kultere en kunssinnige beweging te beskryf wat in die vroeë 16e tot vroeë 17e eeu in Engeland plaasgevind het. Dit word geassosieer met die Europese Renaissance wat, volgens spekulasie, in Noord-Italië begin het in die 14e eeu. Daar word ook soms na dié tydperk in Engelse kulturele geskiedenis verwys as "die tydperk van Shakespeare" of "die tydperk van Elizabeth"; die twee name verwys na die Engelse renaissance se bekendste skrywer en belangrikste monarg. Die twee benamings is egter ietwat misleidend: Shakespeare was nie besonders beroemd in sy eie leeftyd nie en die Engelse Renaissance dek 'n tydperk voor en ná Elizabeth I se heersing.

Digters soos Edmund Spenser en John Milton het werke geproduseer wat 'n toenemende belangstelling in Engelse Christelike geloof getoon het, soos byvoorbeeld die allegoriese voorstelling van die Tudor-stamhuis in "The Faerie Queen" en die hervertelling van die sondeval in "Paradise Lost"; toneelskrywers, soos Christopher Marlowe en William Shakespeare het uitbeelding van die Engelse interpretasie van lewe, die dood en geskiedenis geskep. Nader aan die einde van die heersing van die Tudor-stamhuis het filosowe soos sir Thomas More en sir Francis Bacon hulle eie idees oor menswees en die aspekte van die perfekte samelewing gepubliseer, in 'n tydperk waarin die analise van die mens se denkpatroon nie wyd bestudeer was nie.

Engeland het ook in die tyd hulle astroloë en alchemici afgeskaf en nader aan moderne wetenskap beweeg met die Bacon-metode, 'n voorloper van die wetenskaplike metode.


</doc>
<doc id="19037" url="https://af.wikipedia.org/wiki?curid=19037" title="Arnhem">
Arnhem

Arnhem (Nedersaksies: "Arnem", Duits: "Arnheim"), is die hoofstad van die provinsie Gelderland in Nederland. Die stad het 149 272 inwoners. 

Arnhem beskik met Vitesse Arnhem oor 'n Eredivisie sokkerspan. 



</doc>
<doc id="19038" url="https://af.wikipedia.org/wiki?curid=19038" title="Abel Tasman">
Abel Tasman

Abel Janszoon Tasman (Lutjegast, Groningen, 1603 - Batavia, 10 Oktober 1659) was 'n Nederlandse ontdekkingsreisiger. Hy tree in 1632 in die huwelik met Jannetje Tjaerts. Hy was die eerste Europeër wat Nieu-Seeland en Tasmanië bereik het. Die Tasmansee tussen Australië en Nieu-Seeland is na hom genoem.

Abel Tasman is gebore in 1603 in Lutjegast, 'n dorpie in die Nederlandse provinsie van Groningen. Hy het met Jannetjie Tjaers getrou. 


</doc>
<doc id="19040" url="https://af.wikipedia.org/wiki?curid=19040" title="FC Augsburg">
FC Augsburg

FC Augsburg is 'n sokkerklub uit die Duitse stad Augsburg en is in 1907 gestig as "FC Alemannia Augsburg". 

In 1921 word die naam verander na "BC Augsburg". In 1969 het die klub ernstige finansiële probleme ontwikkel en saamgesmelt met TSV 1847 Schwaben Augsburg en daarna bekendgestaan as "FC Augsburg". Die Schwaben-klublede was egter ongelukkig met die samesmelting en het 'n jaar later weer afgestig (vandag speel Schwaben in die Landesliga Suid-Beiere). 

In 1973 wen die klub die Regionalliga (toe 2de klas), maar verloor in die uitspeelwedstryde om promosie na die Bundesliga teen Tennis Borussia Berlyn. In die 2006/07-seisoen haal FCA die eerste keer die Bundesliga 2 sedert 1983.



</doc>
<doc id="19043" url="https://af.wikipedia.org/wiki?curid=19043" title="Ur-Hamlet">
Ur-Hamlet

Die Ur-Hamlet (letterlik "Oer-Hamlet") is die naam gegee aan 'n toneelstuk wat nou verlore is, maar wat blyk te bestaan het voor 1589, 'n dekade voor William Shakespeare sy eie "Hamlet" in ongeveer 1599 geskryf het.

In 1589 het Thomas Nashe die bestaan van so 'n toneelstuk gesuggereer in sy inleiding van Robert Greene se "Menaphon":

Daar is ook 'n rekord van 'n opvoering van "Hamlet" in 1594 in Philip Henslowe se dagboek en in 1596 het Thomas Lodge geskryf van "die spook wat so miserabel by die teater gehuil het, soos 'n oestervrou, Hamlet, wraak!".

Nashe verwys ook indirek na Thomas Kyd in die selfde leesstuk wat, saam met betwiste ooreenkomste tussen Shakespeare se "Hamlet" en Kyd se "The Spanish Tragedy", gelei het tot die spekulasie dat Kyd die outeur van die "Ur-Hamlet" was. Aangesien daar egter geen kopie van die toneelstuk vandag beskikbaar is nie, is dit onmoontlik om stylistiese en taalkundige vergelykings te maak, wat beteken dat daar geen direkte bewyse vir hierdie spekulasies is nie.

Hoeveel van dié "Ur-Hamlet", ongeag wie die outeur was, kom voor in die toneelstuk deur Shakespeare? Dit is moontlik dat Shakespeare die toneelstuk geignoreer het en eerder vertrou het op vroeër weergawes van die "Amleth"-legende (ook bekend as die "Hamblet"-legende) om sy weergawe van "Hamlet" te skryf. Verwysings na die "Ur-Hamlet" stel egter voor dat dit bekend was, ten minste vir Londense skrywers soos Nashe en Lodge. Dit kan aanvaar word dat hulle tydgenote, soos Shakespeare, die werk dus ook geken het. Dit is dus waarskynlik dat hy die eietydse toneelstuk wel gebruik het, moontlik in groot detail en dat hy wat hy daarnaas benodig het van die beskikbare ouer weergawes van die ou legende geneem het. Hy het op dié manier te werk gegaan in van sy ander toneelstukke ook - die bekendste geval is miskien "Henry IV, deel 1" waar hy 'n ou teks deur Raphael Holinshed gebruik het, sowel as 'n ander toneelstuk wat toe nog bestaan het.

'n Paar ortodokse Shakespeare-akademici, insluitende Harold Bloom, het Peter Alexander se voorstel aanvaar dat dit Shakespeare self was wat die "Ur-Hamlet" geskryf het en dat die latere toneelstuk 'n verwerking deur die outeur was van een van sy vroeër werke. Jenkings, 'n hooggeagte redigeerder van die toneelstuk verwerp hierdie bewerings as ongegrond.



</doc>
<doc id="19045" url="https://af.wikipedia.org/wiki?curid=19045" title="Hamlet">
Hamlet

Hamlet is 'n treurspel deur William Shakespeare wat waarskynlik tussen 1599 en 1601 geskryf is. Die toneelstuk speel in Denemarke af en vertel hoe prins Hamlet wraak neem op sy oom, Claudius, wat Hamlet se vader vermoor, met sy moeder getrou en die troon oorgeneem het. "Hamlet" bevat 'n intensiewe kartering van die loop van egte en geveinsde kranksinnigheid, van oorweldigende smart tot briesende woede, en verken temas soos verraad, wraak, bloedskande en morele korrupsie.

Ten spyte van 'n groot hoeveelheid letterkundige speurwerk word die presiese jaar waarin die toneelstuk geskryf is steeds betwis. Drie verskillende vroeë weergawes van die toneelstuk bestaan vandag: hulle staan bekend as die Eerste Kwartyn (of "First Quarto" in Engels), die Tweede Kwartyn (of "Second Quarto") en die Eerste Folio ("First Folio"). Elke weergawe bevat reëls en selfs tonele wat nie in die ander voorkom nie. Shakespeare het "Hamlet" waarskynlik op die Amletus-legende gebaseer. Dié legende, wat sterk ooreenkomste met Shakespeare se toneelstuk bevat, is vandag bekend danksy die 13de-eeuse geskiedkundige Saxo Grammaticus, wat dit in sy "Gesta Danorum" weergegee het. Dit is daarna ook verhaal deur die 16de-eeuse geleerde François de Belleforest, asook in 'n verlore Elisabethaanse toneelstuk wat vandag as die "Ur-Hamlet" bekendstaan.

Die toneelstuk se dramatiese struktuur en die diepsinnigheid van die karakterisering beteken dat "Hamlet" uit verskeie oogpunte geanaliseer, geïnterpreteer en bespreek kan word. Kommentaarskrywers krap al eeue lank kop oor Hamlet se huiwering om sy oom te vermoor. Sommige sien dit as 'n manier om die aksie te verleng, terwyl ander dit sien as 'n gevolg van die druk wat uitgeoefen word deur die ingewikkelde filosofiese en etiese kwessies rondom koelbloedige moord, voorbedagte wraak en verydelde begeerte. Meer onlangse en psigoanalitiese kritici het Hamlet se onderbewussyn ondersoek en feministiese kritici het die soms beswadderde karakters van Ophelia en Gertrude herevalueer en gerehabiliteer.

"Hamlet" is verreweg Shakespeare se langste toneelstuk en word gereken as een van die kragtigste en invloedrykste treurspelle in die Engelse taal. Dit bied 'n intrige wat vatbaar is vir "oënskynlik eindelose hervertelling en verwerkings deur ander". Tydens Shakespeare se leeftyd was dit een van sy gewildste werke en dit word steeds gelys onder die toneelstukke wat die meeste opgevoer is: dit is sedert 1879 bo-aan die lys van die Britse toneelgeselskap die Royal Shakespeare Company. Die toneelstuk het reeds 'n verskeidenheid skrywers geïnspireer, van Goethe en Charles Dickens tot James Joyce en Iris Murdoch, en is beskryf as die "wêreld se mees verfilmde storie na Aspoestertjie". Die titelrol is waarskynlik geskep met Richard Burbage in gedagte; hy was die vernaamste treurspelspeler van Shakespeare se tyd. In die vierhonderd jaar sedert die toneelstuk se skepping is die rol deur die vernaamste akteurs, en soms ook aktrises, van elke era vertolk.

Die hooffiguur in "Hamlet" is Prins Hamlet van Denemarke, die seun van die pas oorlede Koning Hamlet en die broerskind van Koning Claudius. Na die dood van Koning Hamlet trou Claudius in aller haas met die koning se weduwee, Gertrude, Hamlet se moeder, en volg hy sy broer as koning op. Op die agtergrond is Denemarke se langdurige vete met die naburige Noorweë en 'n inval, onder leiding van die Noorse prins, Fortinbras, word verwag.

Die toneelstuk open met 'n koue wintersnag by Elsinore, die Deense koninklike kasteel. Die skildwagte probeer Hamlet se vriend, Horatio, daarvan oortuig dat hulle Koning Hamlet se spook gesien het; die spook verskyn weereens, wat die wagte se verhale beaam. Na Horatio hom van die spook vertel het, besluit Hamlet om dit met sy eie oë te sien. Daardie nag verskyn die spook aan Hamlet: hy vertel Hamlet dat hy sy vader se gees is en onthul dat Claudius die koning vermoor het deur gif in sy ore te giet. Die spook beveel Hamlet om sy vader se dood te wreek; Hamlet stem in en besluit om homself as kranksinnig voor te doen in 'n poging om agterdog te verhoed. Hy is egter nie seker of die spook betroubaar is nie.

Claudius en Gertrude hou hulself besig met staatsaangeleenthede en probeer om 'n inval deur Prins Fortinbras van Noorweë af te weer. Hulle is besorgd oor Hamlet se aanhoudende droefheid oor sy vader se dood en sy toenemende wispelturige gedrag. Hulle stuur twee van Hamlet se vriende, Rozencrantz en Guildernstern, om die oorsaak van Hamlet se veranderde gedrag uit te vind. Hamlet ontvang sy vriende goedhartig, maar gewaar gou dat hulle spioene van sy moeder en stiefvader is.

Polonius is Claudius se getroue hoofraadgewer; sy seun, Laertes, staan op die punt om sy studies in Frankryk voort te sit en sy dogter, Ophelia, word deur Hamlet die hof gemaak. Nóg Polonious nóg Laertes keur die verhouding goed en beide waarsku haar daarteen. Kort daarna ontmoet Ophelia Hamlet in die geheim, maar sy is so verontrus deur sy vreemde gedrag dat sy haar vader van Hamlet se toestand vertel. Polonius skryf Hamlet se kranksinnigheid toe aan die "ekstase van die liefde" en lig Claudius en Gertrude daaroor in. Tydens hulle volgende afspraak vaar Hamlet teen Ophelia uit en beskuldig haar van onbeskeidenheid en sê dat sy haar na 'n nonneklooster moet haas.

Hamlet is steeds nie daarvan oortuig dat die spook hom die waarheid vertel het nie, maar die aankoms van 'n toneelgeselskap bied hom 'n uitweg. Hy besluit om 'n toneelstuk op die planke te bring wat sy vader se moord sou weergee; hy kan dan Claudius se skuld of onskuld vasstel deur sy reaksie. Die howelinge vergader om die toneelstuk te aanskou, met Hamlet wat deurlopende kommentaar lewer. Na die toneel waarin die akteur wat die koning vertolk vermoor word deur gif in sy ore, staan Claudius skielik uit sy stoel op en verlaat hy die kamer: dit is bewys genoeg om Hamlet van sy oom se skuld te oortuig. Claudius vrees vir sy lewe en stuur Hamlet onder valse voorwendsels na Engeland, onder die toesig van Rosencrantz en Guilderstern. Saam met Hamlet stuur Claudius 'n brief aan die Engelse wat instruksies gee dat die draer van die brief vermoor moet word.

Gertrude ontbied Hamlet na haar slaapkamer om 'n verduideliking te eis. Op pad daarheen ontdek Hamlet 'n biddende Claudius: hy besluit om hom nie daar en dan dood te maak nie, omdat hy glo dat, indien Claudius tydens gebed sou sterf, hy na die hemel sal gaan. In Gertrude se slaapkamer ontstaan daar 'n hewige argument tussen haar en Hamlet. Polonius beloer hulle van agter 'n muurtapyt; hy maak 'n geluid en Hamlet, wat glo dat dit Claudius is, steek hom dood. Die spook verskyn en versoek Hamlet om Gertrude sagkens te hanteer en herinner hom daaraan om Claudius dood te maak. Gertrude kan self nie die spook sien of hoor nie en neem aan dat Hamlet se gesprek met die spook verdere bewyse van sy kranksinnigheid is. Hamlet steek Polonius se lyk weg.

Opheila raak buite haar sinne van droefheid oor Polonius se dood en Hamlet se vertrek na Engeland. Sy wandel deur Elsinore terwyl sy onkuise liedjies sing. Haar broer, Laertes, keer terug van Frankryk en word siedend oor sy vader se dood en sy suster se waansinnigheid. Claudius oortuig Laertes dat Hamlet alleen hiervoor verantwoordelik is; dan arriveer daar nuus dat Hamlet steeds op vrye voet is. (Hy is op pad na Engeland deur seerowers gevangene geneem, maar weer vrygelaat.) Claudius flans gou 'n komplot saam: hy stel voor dat Laertes en Hamlet aan 'n skermgeveg deelneem, waartydens Laertes se skermsabel se punt met gif bedek sal wees. Indien Hamlet wen, beplan hy om Hamlet stilswyend 'n glas vergiftigde wyn aan te bied. Gertrude onderbreek sy gedagtes om hom in te lig dat Ophelia verdrink het.
Twee grafgrawers bespreek Ophelia se klaarblyklike selfmoord terwyl hulle haar graf grawe. Hamlet daag op, vergesel deur Horatio, en skerts met een van die grafgrawers. Dié grawe die skedel van Yorick op, 'n hofnar uit Hamlet se jeug. Ophelia se begrafnisstoet daag op, gelei deur Laertes. Hy en Hamlet stoei, maar hulle worsteling word opgebreek.

Terug by Elsinore vertel Hamlet aan Horatio hoe hy ontsnap het en dat Rosencrantz en Guildenstern dood is. 'n Howeling, Osric, onderbreek hulle en nooi Hamlet uit na 'n skermgeveg met Laertes. Die wedstryd begin, met Fortinbras se leër wat nader aan Elsinore beweeg. Laertes deurboor Hamlet met die giftige sabel, maar word dan self noodlottig daarmee beseer. Gertrude drink die giftige wyn en sterf. In sy laaste oomblikke maak Laertes vrede met Hamlet en onthul hy Claudius se moorddadige komplot. Hamlet slaag daarin om Claudius dood te maak en Fortinbras as sy erfgenaam te verklaar voor hy sterf. Met Fortinbras se aankoms vertel Horatio die verhaal aan hom en Fortinbras beveel dat Hamlet se liggaam eervol begrawe word.

"Hamlet"-agtige legendes kan op so baie verskillende plekke gevind word (byvoorbeeld in Italië, Spanje, Bisantium en Arabië), dat die kerntema van 'n "held-as- 'n-dwaas" moontlik van Indo-Europese oorsprong is. Verskeie antieke geskrewe bronne vir "Hamlet" kan geïdentifiseer word. Die eerste is die anonieme Skandinawiese "Saga van Hrólfr Kraki", waarin die vermoorde koning twee seuns het, Hroar en Helgi, wat die grootste gedeelte van die verhaal vermom is en hulself valse name gee, eerder as om te maak asof hulle kranksinnig is; die loop van die verhaal verskil ook van Shakespeare s'n. Die tweede is die Romeinse legende van Brutus, wat in twee verskillende Latynse werke aangeteken is. Die legende se held, Lucius ("skyn", "lig"), verander sy naam na Brutus ("eentonig", "dom") en speel die rol van 'n dwaas om die lot van sy vader en broers te systap en uiteindelik sy familie se moordenaar, Koning Tarkwinius, dood te maak. 'n 17de-eeuse Nordiese geleerde, Torfaeus, het die Yslandse held Amlodi en die Spaanse held Prins Ambales (uit die "Ambales Sage") met Shakespeare se "Hamlet" vergelyk. Ooreenkomste sluit in die prins se voorgegewe malheid, die dood van die koning se raadgewer in sy moeder se kamer (wat per abuis gebeur het) en die uiteindelike moord op die prins se oom.

Baie van die vroeë legendariese elemente hang ten nouste saam met die 13de-eeuse "Vita Amlethi" ("Die Lewe van Amletus") deur Saxo Grammaticus, as deel van sy "Gesta Danorum". Dit is 'n Latynse werk wat die klassieke Romeinse konsepte van deugsaamheid en heldhaftigheid weerspieël en wyd verkrygbaar was in Shakespeare se tyd. Merkbare ooreenkomste sluit in die prins se voorgegewe malheid, sy moeder se haastige troue met die troonrower, die prins se moord op 'n weggesteekte spioen en die prins wat twee diensknegte in sy plek laat ombring. 'n Redelik getroue weergawe van Saxo se verhaal is in 1570 in Frans vertaal deur François de Belleforest, in sy "Histoires tragiques". Belleforest het Saxo se teks aansienlik opgesmuk en amper in lengte verdubbel; hy het ook die held se swartgalligheid ingevoer.
Daar word geglo dat Shakespeare se hoofbron vir "Hamlet" 'n vroeër (nou verlore) toneelstuk was, wat vandag bekend staan as die "Ur-Hamlet". Dié toneelstuk, wat moontlik deur Thomas Kyd geskryf is, was teen 1589 in opvoering en is die eerste weergawe van die verhaal wat 'n spook inlyf. Shakespeare se toneelgeselskap, die Chamberlain's Men, kon die toneelstuk gekoop en opgevoer het, en Shakespeare kon dit mettertyd verwerk het. Aangesien daar geen kopie van die "Ur-Hamlet" bewaar gebly het nie, is dit dus onmoontlik om die taal en styl van die werk met dié van enige van die vermeende outeurs te vergelyk. Daar is dus geen direkte bewyse dat Kyd die "Ur-Hamlet" geskryf het nie, maar ook geen bewyse dat dit nie 'n vroeë weergawe van "Hamlet" was wat deur Shakespeare self geskryf is nie. Hierdie laaste teorie, wat die skepping van "Hamlet" baie vroeër as die algemeen aanvaarde datum plaas, met 'n langer ontwikkelingsperiode, het ondersteuning, maar sommige skryf dit af as spekulasie.

Die uitkoms is dat geleerdes nie met enige vertroue kan aanvoer hoeveel materiaal Shakespeare van die "Ur-Hamlet" geneem het nie, of hoeveel van Belleforest of Saxo, en hoeveel van ander eietydse bronne (soos Kyd se "The Spanish Tragedy") nie. Geen duidelike bewyse bestaan dat Shakespeare enige direkte verwysing na Saxo se weergawe gemaak het nie. Daar verskyn egter elemente uit Belleforest se weergawe in Shakespeare se toneelstuk wat nié in Saxo se verhaal voorkom nie. Of Shakespeare hierdie direk uit Belleforest se skrywe geneem het, en of hy dit uit die "Ur-Hamlet" geneem het, bly onduidelik.

Die meeste geleerdes verwerp die idee dat "Hamlet" hoegenaamd 'n konneksie het met Shakespeare se enigste seun, Hamnet, wat in 1596 op elfjarige ouderdom gesterf het. "Hamlet" is duidelik op legende gebaseer, terwyl die naam "Hamnet" baie gewild was in Shakespeare se tyd. Stephen Greenblatt stry egter dat die toeval van die name en Shakespeare se rou oor die verlies van sy seun wel in die wese van die treurspel lê. Hy verwys na Hamnet Sadler, die Stratford-buurman na wie Hamnet genoem is, en wie se naam dikwels as "Hamlet Sadler" geskryf is en dat, in die los skryfstelsel van die tyd, die name vrywel wisselbaar was. Shakespeare het self sy buurman se eerste naam as "Hamlett" gespel in sy testament.

"Enige datering van "Hamlet" moet versigtig wees", vermaan die "New Cambridge"-redakteur, Phillip Edwards. Die vroegste datering is gegrond op "Hamlet" se gereelde sinspelings op Shakespeare se "Julius Caeser", wat self uit die middel van 1599 dateer. Die laaste datering is gebaseer op 'n inskrywing van 26 Julie 1602 in die register van die "Stationer's Company", wat by "Hamlet" meld: ""latelie Acted by the Lo: Chamberleyne his servantes"".

In 1598 het Francis Meres in sy "Palladis Tamia" 'n opname ingesluit van die Engelse letterkunde vanaf Chaucer tot die (destydse) hede. Twaalf van Shakespeare se toneelstukke verskyn hierin, maar daar is geen melding van "Hamlet" nie, wat kan beteken dat dit toe nog nie geskryf was nie. Siende dat die toneelstuk baie gewild was, glo die redakteur van die "New Swan"-reeks, Bernard Lott, dit is "onwaarskynlik dat hy [Meres] so 'n noemenswaardige stuk sou oorsien".

Die frase "little eyases" in die Eerste Folio (F1) mag verwys na die kinder-toneelgeselskap Children of the Chapel, wie se gewildheid in Londen beteken het dat Shakespeare se toneelgeselskap die provinsie rond moes toer. Die resulterende Oorlog van die Teaters, soos dit later sou bekend staan, ondersteun 'n 1601-datum.

Een van Shakespeare se tydgenote, Gabriel Harvey, het 'n aantekening in sy kopie van die 1598-weergawe van Chaucer se werke gemaak: sommige geleerdes gebruik hierdie aantekening as bewys vir 'n datering van "Hamlet". Harvey se nota lees dat "die wyser soort" "Hamlet" geniet en impliseer verder dat Robert Devereux, die Graaf van Essex, wat in Februarie 1601 tereggestel is, toe steeds gelewe het. Ander beskou hierdie aantekening as nie afdoende nie. Edwards, byvoorbeeld, kom tot die gevolgtrekking dat die "gevoel van tyd so deurmekaar is in Harvey se aantekening dat dit regtig van min waarde is in die datering van "Hamlet"". Dit is aangesien dieselfde aantekening ook na Edmund Spenser (c. 1552–1599) en Thomas Watson (c. 1557–1592) verwys asof hulle steeds lewe ("ons florerende metrici"), maar ook melding maak van "Jown Owen se nuwe epigramme", wat in 1607 gepubliseer is.

Daar bestaan vandag drie vroeë weergawes van "Hamlet", wat dit moeilik maak om 'n enkele outentieke teks te identifiseer, veral siende dat die tekste van mekaar verskil.


Daar is ook ander folio's en kwartyne gepubliseer, waaronder John Smethwick se K3, K4 en K5, maar dit word as verwerkings van die bogenoemde drie uitgawes beskou.
Vroeë bewerkers van Shakespeare se werke, vanaf Nicholas Rowe (1709) en Lewis Theobald (1773), het teks saamgevoeg uit die twee vroegste weergawes van "Hamlet" wat in daardie tyd beskikbaar was, K2 en F1. Elke teks bevat dele wat die ander kort, met 'n groot aantal klein verskille in die bewoording: skaars 200 reëls in die twee weergawes is identies. Bewerkers het hulle saamgevoeg in 'n poging om een "omvattende" teks te skep, wat die voorgestelde "ideaal" van Shakespeare se oorspronklike werk weerspieël. Theobald se weergawe was vir 'n lang tyd die standaard, en sy "volledige teks"-benadering beïnvloed selfs vandag redaksionele gebruik. Sommige eietydse geleerdes trek hierdie metode in twyfel en beskou 'n "outentieke "Hamlet" as 'n onrealiseerbare ideaal … daar is "tekste" van hierdie toneelstuk, maar geen "teks" nie". Die Arden Shakespeare se 2006-weergawe van die verskillende "Hamlet"-tekste in verskillende volumes is moontlik die beste bewys vir hierdie skuiwende fokus en beklemtoning.

Bewerkers van Shakespeare se toneelstukke het hulle tradisioneel in vyf bedrywe gedeel. Geen van die vroeë tekste van "Hamlet" is egter op hierdie manier georganiseer nie: die toneelstuk se verdeling in bedrywe en tonele kom uit 'n 1676-kwartyn. Moderne bewerkers volg oor die algemeen hierdie tradisionele verdeling, maar beskou dit as onbevredigend: die einde van die derde bedryf vind plaas nes Hamlet Polonius se lyk uit Gertrude se kamer gesleep het, maar aan die begin van die vierde bedryf blyk dit dat die handelinge ononderbroke voortduur.

Die bestaan van 'n Eerste Kwartyn is nie vermoed nie en die ontdekking daarvan in 1823 het aansienlike belangstelling en opwinding gewek, asook baie vrae oor redaksionele praktyk en interpretasie gestel. Geleerdes het onmiddellik skynbare ontbrekings in K1 geïdentifiseer, wat belangrik was in die ontwikkeling van die konsep van 'n Shakespeariaanse "slegte kwartyn". K1 se waarde moet egter nie onderskat word nie: dit bevat teateraanwysings wat die gebruike van 'n Shakespeariaanse teater blootlê op 'n manier wat nie in K2 en F1 verskyn nie; dit bevat 'n hele toneel (gewoonlik gemerk as 4.6) wat nie in K2 óf in F1 voorkom nie en dit is van groot nut vir die vergelyking met die ouer weergawes.

K1 is aanmerklik korter as K2 en F1 en is moontlik geskryf deur 'n akteur wat 'n klein rol gespeel het (waarskynlik Marcellus), wat die toneelstuk neergeskryf het soos hy dit onthou het. Geleerdes is dit nie eens of hierdie herkonstruksie plagiaat is en of dit deur Shakespeare goedgekeur is nie. 'n Ander teorie, wat deur Kathleen Irace, die redakteur van die New Cambridge-weergawe, aangevoer word, is dat K1 'n beknopte weergawe is wat spesifiek vir reisende produksies bedoel is. Die idee dat K1 nie 'n horde foute bevat nie, maar eerder besonders gepas is vir die verhoog, het gelei to 28 verskillende K1-produksies sedert 1881.

Die toneelstuk was vanaf die vroeë 17de eeu bekend vir sy gebruik van 'n spook en die intensiewe dramatisering van droefgeestigheid en kranksinnigheid, wat gelei het tot 'n reeks mal howelinge en dames in die teaterwêreld van die daaropvolgende heerskappye van Jakobus I en Karel I. Alhoewel dit steeds aanklank by die massa gevind het, het die kritici van die Restourasie in die laat 17de eeu die toneelstuk as primitief beskou en afgekeur vanweë sy tekort aan betaamlikheid en eenheid (soos in die tyd verwag, sien "Dramatiese struktuur" hier onder). Hierdie siening het in die 18de eeu drasties verander, toe kritici Hamlet as 'n held beskou het: 'n rein, briljante jong man wat in ongelukkige omstandighede gedompel is. Teen die middel van die 18de eeu het die koms van Gotiese letterkunde meer psigologiese en mistieke lesings meegebring, wat die waansin en die karakter van die spook na die voorgrond geskuif het. Dit was eers laat in die 18de eeu dat beide die kritici en toneelspelers Hamlet as verwarrend en veranderlik begin beskou het. Voor hierdie tydperk was hy óf mal óf nie; óf 'n held óf nie: daar was geen tussenoplossing nie. Hierdie verwikkelinge het 'n wesenlike verandering in letterkundige kritiek weerspieël, wat meer op karakter eerder as intrige gefokus het. Teen die 19de eeu het Romantiese kritici "Hamlet" hoog aangeslaan vir die werk se interne, individuele konflik wat die sterk eietydse beklemtoning op interne worsteling en innerlike karakter in die algemeen weerspieël het. Dit is ook in hierdie tyd dat kritici begin het om te fokus op Hamlet se huiwering en getalm as 'n karaktereienskap eerder as 'n manier om die intrige te verleng. Hierdie fokus op karakter en innerlike stryd het tot in die 20ste eeu voortgeduur, waartydens dit vertak het in verskillende areas van kritiek, soos bespreek in "Konteks en interpretasies" hier onder.

"Hamlet" het op 'n aantal wyses afgewyk van die destydse dramatiese gebruike. In Shakespearse se tyd is verwag dat toneelstukke Aristoteles se raad uit sy "Poëtika" volg: 'n drama moes op aksie en handeling fokus, nie op karakter nie. In "Hamlet" het Shakespeare hierdie idee omgekeer, sodat dit deur sy alleensprake is wat die gehoor Hamlet se beweegredes en gedagtes leer ken en nié deur sy handelinge nie. Verder, en hier verskil "Hamlet" ook van Shakespeare se ander werke (Othello uitgesluit), is daar geen sterk ondergeskikte intrige nie; al die verskeie intriges hou direk verband aan die hoofintrige: Hamlet se stryd om wraak. Die toneelstuk is ook vol oënskynlike onsamehangendhede en onreëlmatighede wat die handelinge betref. Hamlet sal een oomblik, soos in die toneel met die grafgrawers, vasbeslote wees om Claudius dood te maak; in die volgende toneel, sodra Claudius te voorskyn kom, is hy egter skielik gedwee. Geleerdes debatteer steeds of hierdie onverwagte wendings foute is en of hulle opsetlike byvoegings is wat bedoel is om by te dra tot die toneelstuk se tema van verwarring en dualiteit. Laastens is die speeltyd van die toneelstuk ongewoon lank: toneelstukke uit hierdie tydperk het oor die algemeen twee uur geduur, maar die volledige teks van "Hamlet", met 4 042 reëls en 29 551 woorde, neem meer as vier uur om op te voer. "Hamlet" bevat ook 'n toneelstuk binne-in 'n toneelstuk – 'n kunsie wat Shakespeare graag gebruik het. Die ekstra toneelstuk se naam is eers "The Murder of Gonzago" ("Die moord van Gonzago"), maar Hamlet verander dit na "The Mousetrap" ("Die muisval") wanneer hy die storielyn wysig.

'n Groot deel van die taalgebruik in die toneelstuk is elegant: uitvoerige, geestige redevoering, soos aanbeveel deur Baldassare Castiglione se etiketgids, "Il Libro del Cortigiano" ("Die Boek van die Howeling"), uit 1528. Hierdie werk beveel koninklike dienaars spesifiek aan om hulle meesters te vermaak met vindingryke taal. Veral Osric en Polonius blyk hierdie opdrag te respekteer. Claudius se spraak is gevul met rederyke figure, net soos Hamlet en, met tye, Ophelia s'n. Die taalgebruik van Horatio, die wagte en die grafgrawers is eenvoudiger. Claudius se hoë status word benadruk deur sy gebruik van die koninklike eerste persoon meervoud (""we"" of ""us"") en anafore gemeng met metafore wat soos Griekse politieke toesprake klink.

Van al die karakters is Hamlet die vaardigste met redekuns. Hy gebruik hoogs ontwikkelde metafore, wisselrede en in nege onvergeetlike woorde gebruik hy beide anafoor en asindeton: "to die: to sleep— / To sleep, perchance to dream". In kontras, wanneer die omstandighede dit vereis, is hy presies en onomwonde, soos wanneer hy sy innerlike emosie aan sy moeder verduidelik: "But I have that within which passes show, / These but the trappings and the suits of woe". Met tye vertrou hy op woordspelings om uiting aan sy ware gedagtes te gee én dit terselfdertyd ook te verberg. Sy opmerking aan Ophelia om haar na 'n "nunnery" (nonneklooster) te haas, is 'n voorbeeld van 'n gemene dubbelsinnigheid: die woord "nunnery" was Elisabethaanse slang vir "bordeel".

'n Ongewone redekunstige vorm, hendiadis, verskyn in 'n aantal dele van die toneelstuk. Voorbeelde kan gevind word in Ophelia se toespraak aan die einde van die "nunnery"-toneel: "Th"expectancy and rose" of the fair state"; "And I, of ladies most "deject and wretched"". Baie geleerdes vind dit vreemd dat Shakespeare hierdie vorm van redekuns so skynbaar willekeurig in die toneelstuk gebruik. Een verduideliking is moontlik dat "Hamlet" later in Shakespeare se lewe geskryf is, toe hy meer ervare was met die harmonisering van redekunstige vorms en sy karakters en die intrige van die toneelstuk. Die taalkundige George T. Wright stel voor dat Shakespeare hendiadis met opset gebruik het om die toneelstuk se gevoel van dualiteit en ontwrigting te verhoog.

Hamlet se alleensprake het ook die aandag van geleerdes getrek. Hamlet onderbreek homself, gee uiting aan sy afsku of sy instemming met homself en verfraai sy eie woorde. Hy sukkel om homself direk uit te druk en verstomp die hoofbetoog van sy gedagtes met woordspelings. Dit is eers laat in die toneelstuk, na sy ervaring met die seerowers, dat hy daarin slaag om vrye uiting aan sy gevoelens te gee.

"Hamlet" is geskryf tydens 'n gelowige omwenteling, kort na die Engelse Hervorming, en die toneelstuk is met tye Katoliek (of bygelowig Middeleeus) en dan weer Protestants (of bewustelik modern). Die spook beskryf dat hy in die vaevuur is en dat hy sonder sy laaste sakramente gesterf het. Hierdie tonele en Ophelia se begrafnisdiens, wat kenmerkend Katoliek is, vorm die meeste van die toneelstuk se Katolieke konneksies. Sommige geleerdes het gemerk dat treurspele waarin wraak 'n hoofelement is, dikwels uit tradisioneel Katolieke lande kom, soos Italië en Spanje; en dat hulle 'n teenstrydigheid bied, siende dat, volgens die Katolieke geloof, mens se hoofplig aan God en familie is. Hamlet worstel dus met die besluit om sy vader se dood te wreek en Claudius dood te maak, of om oordeel aan God oor te laat, soos sy geloof vereis.

'n Groot deel van die toneelstuk se Protestantisme is vanweë die stuk se ligging in Denemarke – tans en toe 'n hoofsaaklik Protestantse land, alhoewel dit nie duidelik is of die fiktiewe Denemarke van die toneelstuk veronderstel is om hierdie feit te weerspieël nie. Die stuk verwys na Wittenberg, waar Hamlet, Horatio en Rosencrantz en Guildenstern die universiteit bywoon en waar Maarten Luther sy 95 stellings vasgespyker het. Wanneer Hamlet praat van die ""special providence in the fall of a sparrow"" ("spesiale voorsienigheid in die val 'n swael", "Hamlet" 5.2.197–202), peins hy oor die Protestantse geloof dat die wil van God, Goddelike Voorsienigheid, selfs die kleinste gebeurtenis beheer. In K1 lees die eerste sin van dieselfde deel ""There's a predestinate providence in the fall of a sparrow"" ("Daar's 'n voorbestemde voorsienigheid in die val van 'n swael", "Hamlet K1" 17.45–46), wat 'n selfs sterker Protestantse verband deur Johannes Calvyn se doktrine van voorbeskikking suggereer. Geleerdes spekuleer dat "Hamlet" moontlik gesensor is, aangesien die woord "predestined" ("voorbestem") slegs in hierdie kwartyn verskyn.

Hamlet word dikwels gesien as 'n filosofiese karakter wat 'n uiteensetting van idees gee op 'n manier wat vandag as relivisties, eksistensieel en skepties beskryf sou word. Hy uiter, byvoorbeeld, 'n relativistiese idee wanneer hy aan Rosencrantz sê ""there is nothing either good or bad but thinking makes it so"" ("daar is niks óf sleg óf goed nie, maar denkwyses maak dit so", "Hamlet F1" 2.2.247–248). Die idee dat niks werklik is behalwe in die denke van die individu nie, kan teruggevoer word na die Griekse Sofiste, wat geredeneer het dat, aangesien niks waargeneem kan word behalwe deur die sintuie nie, en aangesien alle individuele dinge anders deur hulle sintuie waarneem, daar geen absolute waarheid is nie, maar slegs 'n relatiewe waarheid. Die duidelikste voorbeeld van eksistensialisme kan gevind word in die beroemde alleenspraak wat begin met ""to be, or not to be"" ("om te wees, of om nie te wees nie", "Hamlet" 3.1.55–87 veral reël 55). Hier vergelyk Hamlet "om te wees" met beide lewe en handeling en "om nie te wees nie" met die dood en daadloosheid. Hamlet se oorweging van selfmoord is in hierdie geval meer gelowig as filosofies, siende dat hy glo hy sal voortbestaan na sy dood.

Geleerdes stem saam dat "Hamlet" die eietydse skeptisisme weerspieël wat die oorhand gekry het in Renaissance-humanisme. Voor Shakespeare se tyd het humaniste geredeneer dat die mens God se belangrikste skepping is, wat in God se beeld geskape is en sy eie aard kan kies. Hierdie siening is later in twyfel getrek, veral in Michel de Montaigne se "Essais" van 1590. Hamlet se ""What a piece of work is a man""-toespraak ("Hamlet" 2.2) eggo baie van Montaigne se idees, maar geleerdes is dit nie eens of Shakespeare gebruik gemaak het van Montaigne se idees en of altwee mans bloot eenders gereageer het op die gees van die tyd nie.

Politieke satire is in die vroeë 17de eeu ontmoedig en toneelskrywers is gestraf vir "beledigende" werke. In 1597 is Ben Johnson gevange geneem vir sy deelname aan die toneelstuk "The Isle of Dogs". Thomas Middleton is in 1624 ingekerker en sy toneelstuk "A Game at Chess" is na nege opvoerings verbied. Verskeie geleerdes glo dat "Hamlet" se Polonius die gek skeer met die oorlede William Cecil, die Heer Hoë Penningmeester en hoofraadgewer van Elisabeth I, aangesien 'n hele aantal ooreenkomste tussen hulle bestaan. Polonius se rol as 'n ouer staatsman is vergelykbaar met die rol wat Burghley ingeneem het; Polonius se raad aan Laertes mag dié van Burghley aan sy seun, Robert Cecil, eggo. en Polonius se langdradigheid stem moontlik ooreen met Burghley s'n. Die karakter van Polonius het in K1 "Corambis" geheet, wat klink soos die Latyn vir "dubbelhartig", 'n moontlike gekskeerdery met Heer Burghley se Latynse leuse, "Cor unum, via una" ("Een hart, een weg"). Laastens kan die verhouding tussen Polonius se dogter, Ophelia, en Hamlet vergelyk word met die verhouding tussen Burghley se dogter, Anne Cecil, en Edward de Vere, die Graaf van Oxford. Hierdie redenasies word ook gebied vir ondersteuning van die bevraagtekening van Shakespearse as outeur, ten gunste van die Graaf van Oxford. Hoe dit ook al sy, Shakespeare het sensuur ontsnap en, in plaas daarvan dat dit onderdruk is, het "Hamlet" koninklike drukverlof gekry, soos gesien kan word aan die koninklike wapen op die titelplaat van die 1604-uitgawe.

Sedert die ontstaan van psigoanalise in die latere gedeelte van die 19de eeu is "Hamlet" 'n bron vir sulke studies, deur onder andere Sigmund Freud, Ernest Jones en Jacques Lacan; hulle bevindings het ook teaterproduksies beïnvloed.

In sy "Die Traumdeutung" van 1900 spruit Freud se analise van die toneelstuk uit die veronderstelling dat "die toneelstuk gebou [is] op Hamlet se huiwerings oor die uitvoering van sy taak van wraak wat aan hom gegee is; maar die teks bied geen redes of motivering vir hierdie huiwerings nie". Na hy verskeie letterkundige teorieë geraadpleeg het, kom Freud tot die gevolgtrekking dat Hamlet 'n "Oidipus-begeerte vir sy moeder het en die daaropvolgende skuldgevoelens verhinder hom om die man te vermoor wat gedoen het wat hy self onbewustelik wou doen". Nadat Hamlet met sy onderdrukte begeertes gekonfronteer word, besef hy dat "hy self letterlik nie beter is as die sondaar wat hy veronderstel is om te straf nie". Freud beweer dat Hamlet se skynbare "afkeer van seksualiteit", wat duidelik word uit sy "nunnery"-gesprek met Ophelia, met hierdie interpretasie ooreenkom. John Barrymore het Freudiaanse bybetekenisse in sy 1922-produksie in New York ingesluit, wat vir 'n rekordgetal van 101 aande gespeel het.

In die 1940's het Ernest Jones, 'n psigoanalis en Freud se lewensbeskrywer, Freud se idees ontwikkel tot 'n reeks werkstukke wat gelei het tot sy boek "Hamlet and Oedipus" (1949). Verskeie produksies is deur Jones se psigoanalitiese benadering beïnvloed en het die toneel waar Hamlet sy moeder in haar private woonkamer konfronteer (3.4) in 'n seksuele lig uitgebeeld. Volgens hierdie vertolking is Hamlet gewalg deur sy moeder se "bloedskandelike" verhouding met Claudius, maar terselfdertyd ook bang om hom dood te maak, aangesien dit Hamlet se pad na sy moeder se bed sonder hindernisse sou laat. Ophelia se waansinnigheid na haar vader se dood kan ook deur 'n Freudiaanse lens beskou word: as 'n reaksie op die dood van die minnaar wat sy begeer het, haar vader. Sy is verpletter omdat haar onvervulde liefde vir hom so skielik beëindig is en dwaal tot in die vergetelheid van waansin. In 1937 het Tyrone Guthrie die regie behartig van 'n Jones-geïnspireerde "Hamlet" met Laurence Olivier in die hoofrol.

In die 1950's is Jacques Lacan se strukturalistiese teorieë oor "Hamlet" eers bekend gemaak in 'n reeks seminare wat in Parys gegee is en later gepubliseer in "Desire and the Interpretation of Desire in "Hamlet"". Lacan het veronderstel dat die menslike psige deur die strukture van taal beslis word en dat die taalkundige strukture van "Hamlet" lig werp op menslike begeerte. Sy uitgangspunt is Freud se Oidipus-teorieë en die sentrale tema van rou wat deur "Hamlet" loop. In Lacan se analise neem Hamlet onbewustelik die rol van "fallus" aan – die rol van passiwiteit – en doen hy al hoe meer afstand van realiteit "deur rou, fantasie, narsissisme en psigose", wat gate grou in die werklike, verbeelde en simboliese aspekte van sy psige. Lacan se teorieë het letterkundige kritiek van "Hamlet" beïnvloed deur sy alternatiewe siening van die toneelstuk en sy gebruik van semantiek om die stuk se psigologiese landskap te ontdek.

In die 20ste eeu het feministiese kritici nuwe benaderings tot Gertrude en Ophelia begin. Nuwe Historisistiese en kultureel materialistiese kritici het die toneelstuk in sy geskiedkundige konteks bestudeer en gepoog om sy oorspronklike kulturele omgewing op te bou. Hulle het gefokus op die geslagstelsel van die vroeë moderne Engeland, met verwysing na die algemene drie-eenheid "maagd, vrou of weeduwee", met "hoer" wat buite hierdie stereotipe staan. In hierdie analise is die kern van "Hamlet" die sentrale karakter se veranderde siening van sy moeder as 'n hoereerder vanweë haar versuim om getrou aan Hamlet se vader te bly. As 'n gevolg verloor Hamlet sy vertroue in alle vroue; hy behandel Ophelia asof sy ook hoereer en oneerlik is met Hamlet. Volgens sommige kritici kan Ophelia beide eerlik en regverdig wees, maar ander glo dat dit onmoontlik is om 'n verband tussen hierdie karaktereienskappe te skep, aangesien 'regverdigheid' 'n uiterlike eienskap is en 'eerlikheid' 'n innerlike eienskap.

Carolyn Heilbrun se 1957-skrywe "Hamlet's Mother" verdedig Gertrude en redeneer dat die teks nooit 'n aanduiding gee dat Gertrude daarvan bewus is dat Claudius Koning Hamlet vergiftig het nie. Hierdie analise is deur baie feministiese kritici gesteun. Heilbrun redeneer dat mans Gertrude eeue lank heeltemal verkeerd geïnterpreteer het, omdat hulle Hamlet se siening van haar sonder enige bevraagtekening aanvaar het, eerder as om die eintlike teks van die toneelstuk te volg. Volgens hierdie interpretasie is daar geen duidelike bewyse dat Gertrude 'n egbreekster is nie: sy pas bloot aan by die omstandighede van haar man se dood vir die welvaart van die koninkryk.

Ophelia is ook deur feministiese kritici verdedig, veral Elaine Showalter. Ophelia is omring deur magtige en invloedryke mans: haar vader, broer en Hamlet. Al drie verdwyn: Laertes vertrek na Frankryk, Hamlet laat haar in die steek en Polonius sterf. Volgens konvensionele teorieë word Ophelia tot waansin gedryf sonder hierdie drie magtige mans om haar besluite vir haar te neem. Feministiese kritici redeneer dat sy mal word as gevolg van haar skuldgevoelens: wanneer Hamlet haar vader vermoor, vervul hy haar seksuele begeerte dat Hamlet hom vermoor, sodat hulle verenig kan word. Showalter dui daarop dat Ophelia die simbool vir verontrusde en histeriese vrouens in moderne kultuur geword het, 'n onakkurate en onvanpaste wending.

"Hamlet" is een van die mees aangehaalde werke in die Engelse taal en word dikwels ingesluit in lyste van die wêreld se beste letterkunde. As sulks weergalm die toneelstuk ook in die skrywes van latere eeue. Die geleerde Laurie Osborne identifiseer die direkte invloed van "Hamlet" in talle moderne verhale en deel hulle in vier hoofkategorieë in: fiktiewe verhale van die toneelstuk se komposisie, vereenvoudigings van die verhaal vir jong lesers, verhale wat die rolle van een of meer karakters uitbrei en verhale wat opvoerings van die toneelstuk bevat.

Henry Fielding se "Tom Jones" (ongeveer 1749) beskryf 'n besoek aan "Hamlet" deur Tom Jones en Meneer Partridge, met ooreenkomste tussen die "toneelstuk binne-in 'n toneelstuk". Daarteenoor bevat Goethe se "Wilhelm Meisters Lehrjahre" (1776–1796) nie net 'n produksie van "Hamlet" in die kern van die verhaal nie, maar skep dit ook ooreenkomste tussen die karakter van die spook en Wilhelm Meister se oorlede vader. In die vroeë 1850's het Herman Melville se "Pierre" gefokus op 'n Hamlet-agtige karakter se lang ontwikkeling as 'n skrywer. Tien jaar later het Charles Dickens se "Great Expectations" se intrige dele bevat wat sterk aan "Hamlet" herinner: karakters word deur hulle motiverings tot wraak gedryf, die verhaal bevat spookagtige karakters (Abel Magwich en Miss Havisham) en fokus op die held se skuldgevoelens. Die geleerde Alexander Welsh dui aan dat "Great Expectations" 'n "outobiografiese verhaal" is en "self psigoanalitiese lesings van "Hamlet" voorsien". In ongeveer dieselfde tyd is George Eliot se "The Mill on the Floss" gepubliseer, met die karakter Maggie Tulliver wat "uitdruklik met Hamlet vergelyk word", maar "met 'n reputasie vir gesonde verstand".

In die 1920's het James Joyce 'n "vroliker" weergawe van "Hamlet" geskep, ontneem van obsessie en wraak, in die vorm van sy roman "Ulysses"; alhoewel die roman se hoofoorenkomste met Homeros se "Odussee" is. In die 1990's is twee skryfsters duidelik deur "Hamlet" beïnvloed. In Angela Carter se "Wise Children" word ""To be or not to be"" ("Hamlet" 3.1.55–87) verwerk tot 'n sing-en-dansroetine en Iris Murdoch se "The Black Prince" verweef Oidipus-temas en moord met 'n liefdesverhouding tussen Bradley Pearson, 'n skrywer wat 'n obsessie met "Hamlet" het, en die dogter van sy vyand.

Shakespeare het amper sekerlik die rol van Hamlet geskryf met die akteur Richard Burbage in gedagte. Burbage was die hooftreurspelspeler van die Lord Chamberlain's Men (Shakespeare se toneelgeselskap), met 'n uitstekende geheue vir sy reëls en 'n wye emosionele vermoë. As mens die herdrukke in ag neem, blyk dit dat "Hamlet" Shakespeare se vierde mees gewilde toneelstuk in sy leeftyd was; slegs "Henry IV, Part 1", "Richard III" en "Pericles" het dit oortref. Shakespeare gee nie 'n duidelike aanduiding van die tydperk waarin die toneelstuk afspeel nie, maar aangesien Elisabethaanse toneelspelers by die Globe-teater in moderne klere en met die minimum dekor opgetree het, sou dit nie die opvoering beïnvloed het nie.

Soliede bewyse vir spesifieke vroeë opvoerings is dun gesaai. Wat wel bekend is, is dat die bemanning van die skip "Red Dragon", wat aan die kus van Sierra Leone geanker was, "Hamlet" in September 1607 opgevoer het; dat die toneelstuk in Duitsland getoer het binne die eerste vyf jaar na Shakespeare se dood; en dat dit in 1619 voor Jacobus I opgevoer is en in 1637 voor Karel I. Die Oxford-redakteur, George Hibbard, redeneer dat, aangesien eietydse letterkunde so baie sinspelings op en verwysings na "Hamlet" maak, die toneelstuk sekerlik meer dikwels opgevoer is as wat daar melding van is in geskiedkundige aantekeninge.

Alle teaters is tydens die Interregnum deur die Puriteinse regering gesluit. Selfs tydens hierdie tydperk is egter klein toneelstukkies, genaamd ""drolls"", onwettig opgevoer; een hiervan was "The Grave-Makers", wat gebaseer was op die eerste toneel van die vyfde bedryf van "Hamlet".

Die toneelstuk het vroeg in die Restourasie 'n herlewing ervaar. Toe die oorblywende voorraad van vooroorlogse toneelstukke tussen die twee nuutgeskepde "patent"-teatermaatskappye verdeel is, was "Hamlet" die enigste Shakespeariaanse gunsteling wat Sir William Davenant se geselskap, die "Duke's Company", verkry het. Dit was die eerste van Shakespeare se toneelstukke wat aangebied is met beweegbare skerms wat met algemene dekor versier is, in die Lincoln's Inn Fields-teater. Hierdie nuwe gebruik het die frekwensie beklemtoon waarmee Shakespeare se toneelstukke se liggings verander, wat gelei het tot meer kritiek oor Shakespeare se gebrek aan "eenheid van ligging". Sir Davenant het die titelrol aan Thomas Betterton toegeken en Betterton het aangehou om die rol van die Deen te vertol tot hy 74 was. David Garrick het 'n produksie op die planke gebring wat Shakespeare se toneelstuk baie aangepas het; hy het verklaar: "Ek het gesweer dat ek nie die verhoog sou verlaat tot ek daardie edele toneelstuk gered het van al die gemors van die vyfde bedryf nie. Ek het dit voortgebring sonder die grafgrawer se truuk, Osrick & die skermgeveg". Die eerste akteur wat Hamlet in Noord-Amerika vertolk het is (sover bekend) Lewis Hallam Jr., in die "American Company" se produksie in 1759 in Philadelphia.
John Philip Kemble het sy debuut as Hamlet in 1783 in Engeland gemaak. Volgens oorlewering was sy opvoering twintig minute langer as enige ander persoon s'n en sy langdurige stiltes het mense laat dink dat "musiek tussen die woorde gespeel moet word". Sarah Siddons was die eerste aktrise wat Hamlet vertolk het (sover bekend); baie vroue het sedertdien die rol vertolk, tot groot toejuiging van die gehoor. Aleksandr Soemarokof het 'n Russiese verwerking geskryf wat gefokus het op Hamlet as die verpersoonliking van opposisie teen Claudius se tirannie – 'n verwerking wat in Oos-Europese weergawes herhaal sou word tot in die 20ste eeu. In die jare na Amerika se onafhanklikwording het Thomas Abthorpe Cooper, die jong nasie se voorste treurspelspeler, verskeie toneelstukke, waaronder ook "Hamlet", by die Chetnust Street-teater in Philadelphia opgevoer, asook by die Park-teater in New York. Ten spyte van berispings oor sy "erkenning van kennisse in die gehoor" en "onvoldoende memorisering van sy reëls" het hy nasionale roem verwerf.

Van ongeveer 1810 tot 1840 was die bekendste Shakesperiaanse opvoerings in die Verenigde State in die vorm van toere deur vername Londense akteurs, insluitende George Frederick Cooke, Junius Brutus Booth, Edmund Kean, William Charles Macready en Charles Kemble. Booth was die enigste wat in die Verenigde State agtergebly het om 'n loopbaan daar te begin. Daar het hy die vader geword van die nasie se berugste akteur, John Wilkes Booth (wat later die sluipmoord op Abraham Lincoln uitgevoer het), én die nasie se bekendste Hamlet, Edwin Booth. Edwin Booth se "Hamlet" is beskryf as "soos die donker, mal, dromerige, misterieuse held van 'n gedig... [vertolk] op 'n ideale wyse, sover as moontlik verwyder van die vlak van eintlike lewe". Booth het die rol van Hamlet vir 100 aande vertolk in die 1864/5-seisoen by die Winter Garden-teater, wat die era van langlopende Shakespeare-toneelstukke in Amerika ingelui het.

In die Verenigde Koninkryk het die akteur-bestuurders van die Victoriaanse era (waaronder ook Kean, Samuel Phelps, Macready en Henry Irving) Shakespeare op 'n deftige manier aangebied, met fyn afgewerkte dekor en kostuums. Die neiging van akteur-bestuurders om die belangrikheid van hulle eie sentrale karakter te beklemtoon, het nie altyd die goedkeuring van die kritici weggedra nie. George Bernard Shaw se prysing van Johnston Forbes-Robertson se opvoering eindig met 'n sydelingse hou na Irving: "Die verhaal van die toneelstuk was volkome verstaanbaar, en het die aandag van die gehoor met oomblikke glad van die hoofakteur afgelei. Wat word van die Lyceum[-teater]?" 

In Londen was Edmund Kean die eerste Hamlet wat afstand gedoen het van die koninklike swier wat gewoonlik met die rol geassosieer is, ten gunste van 'n eenvoudige kostuum; volgens oorlewering het hy sy gehoor verras deur Hamlet as ernstig en introspektief te vertolk. In sterk kontras met vroeë weelde, was William Poel se 1881-produksie van die K1-teks 'n vroeë poging om die Elisabethaanse teater se eenvoud vas te vang: sy enigste agterdoek was 'n stel rooi gordyne. Sarah Bernhardt het die prins in haar gewilde 1899-produksie in Londen gespeel. In kontras met die verwyfde siening van die sentrale karakter wat gewoonlik met 'n vroulike rolverdeling gepaard gegaan het, het sy haar karakter beskryf as "manlik en vasberade, maar nietemin bedagsaam … [hy] dink voor hy handel, 'n eienskap wat dui op groot sterkte en groot spirituele krag".

In Frankryk het Charles Kemble entoesiasme vir Shakespeare aangewakker en voorste lede van die Romantiese beweging, soos Victor Hugo en Alexandre Dumas, het sy 1827-opvoering van "Hamlet" in Parys gesien; hulle het die waansin van Harriet Smithson se Ophelia in besonder bewonder. In Duitsland is "Hamlet" teen die middel van die 19de eeu in so 'n mate opgevoer dat die skrywer Ferdinand Freiligrath verklaar het "Duitsland is Hamlet". Vanaf die tweede helfte van die 1850's het die Parsi-teatertradisie in Indië Hamlet in 'n volksopvoering verander en 'n hele aantal liedjies bygevoeg.

Behalwe vir 'n paar Westerse geselskappe se 19de-eeuse besoeke, was die eerste professionele opvoering van Hamlet in Japan Otojiro Kawakami se "Sjimpa"-verwerking van 1903 ("Sjimpa" beteken "nuwe skool-teater"). Die toneelstuk is ook vertaal en 'n 1911-opvoering gebied wat "Sjingeki"- ("nuwe drama") en "Kabuki"-style vermeng het. Hierdie vermengde genre het sy piek bereik in Foekoeda Tsoeneari se "Hamlet" van 1955. In 1998 het Joekio Ninagawe 'n toegejuigde weergawe van "Hamlet" in die "Nogaku"-teaterstyl gebied; hy het ook hierdie produksie na die Londense teaterwêreld geneem.

Konstantin Stanislawski en Edward Gordon Craig, twee van die 20ste eeu se invloedrykste teaterbeoefenaars, het saamgewerk aan die Moskouse Kunsteater se hoogs invloedryke produksie van Hamlet in 1911-12. Terwyl Craig ten gunste was van gestileerde abstraksie het Stanislawski psigologiese motivering ondersoek. Craig het aan die toneelstuk gedink as 'n simbolistiese monodrama, wat 'n droomagtige visie gebied het, soos gesien deur slegs Hamlet se oë. Dit was veral duidelik in die opvoering van die eerste hoftoneel (1.2.1-128). Die bekendste aspek van die produksie is Craig se gebruik van groot, abstrakte skerms wat die grootte en vorm van die verhoog vir elke toneel verander het, bedoel om die karakter se geestestoestand te verteenwoordig. Die produksie het vir die teater entoesiastiese en ongekende wêreldwye aandag verwerf en dit "op die kulturele kaart van Wes-Europa geplaas".

"Hamlet" word dikwels opgevoer met eietydse politieke bybedoelings. Leopold Jessner se 1926-produksie by die Berlynse "Staatstheater" het Claudius se hof as 'n bespotting van die korrupte en kruiperige hof van Kaiser Wilhelm uitgebeeld. In Pole het die aantal produksies van "Hamlet" gestyg met tye van politieke onrus, aangesien die toneelstuk se politieke temas (vermoedelike misdade, omverwerpings, bewaking) gebruik kan word as kommentaar op 'n eietydse situasie. Op 'n soortgelyke wyse het Tsjeggiese regisseurs die toneelstuk met tye van besetting gebruik: 'n 1941-produksie in Vinohrady het "met die nodige versigtigheid die hulpelose situasie beklemtoon van 'n intellektueel wat poog om 'n meedoënlose omgewing te verduur". In Sjina het opvoerings van "Hamlet" dikwels politieke betekenisse gehad: Goe Woewei se 1916-"The Usurper of State Power", 'n samesmelting van "Hamlet" en "Macbeth" was 'n aanval op Juan Sjikai se poging om die republiek omver te werp. In 1942 het Jiao Joejin die toneelstuk in 'n Konfusiaanse tempel geregisseer, waaruit die regering onttrek het om die naderende Japannese troepe te vermy. In die onmiddellike nasleep van die onderdrukking van die opstande by die Plein van die Hemelse Vrede in Beijing, het Lin Zjaohoea in 1990 'n "Hamlet" op die planke gebring waarin die prins 'n gewone individu was, gemartel deur 'n verlies aan betekenis. In hierdie produksie het die akteurs wat Hamlet, Claudius en Polonius speel hulle rolle op belangrike oomblikke tydens die opvoering omgeruil; ook met Claudius se dood, op welke oomblik die akteur wat met hoofsaaklik Hamlet geassosieer is op die grond geval het.

Merkwaardige Londense produksies sluit in die 1925-produksie deur John Barrymore by die Haymarket-teater: dit het daaropvolgende vertolkings deur John Gielgud en Laurence Olivier beïnvloed. Gielgud het die hoofrol talle kere vertolk: sy 1936-produksie in New York het vir 136 opvoerings geloop, wat gelei het tot die lofbetuiging dat hy die "beste vertolker van die rol sedert Barrymore" was. Maurice Evans is deur baie beskou as die voorste vertolker van Shakespeare in die Verenigde State en in die 1938/9-seisoen het hy Broadway se eerste volledige weergawe van "Hamlet" aangebied: met 'n totale speeltyd van vier en 'n half uur. Olivier was in 1963 die regisseur van 'n produksie met Peter O'Toole as Hamlet, in die eerste opvoering van die nuwe "Royal National Theatre".

Die vroegste sukses vir "Hamlet" op die silwerdoek was Sarah Bernhardt se vyf minute lange rolprent van die skermgeveg (5.2.203-387), wat in 1900 vervaardig is. Die rolprent was 'n vroeë en dus kru klankrolprent: die musiek en woorde is op fonograafplate opgeneem, wat dan veronderstel was om saam met die rolprent gespeel te word. Stilprente is in 1907, 1908, 1910, 1913 en 1917 uitgereik. In 1920 het Asta Nielsen Hamlet vertolk as 'n vrou wat haar lewe vermom as 'n man deurbring.

Laurence Olivier se film noir-weergawe van 1948 het die Oscar-toekenning vir beste rolprent en beste akteur gewen. Sy vertolking het die Oidipus-konflik van Hamlet beklemtoon, in so 'n mate dat hy op 41-jarige ouderdom die 28 jaar oue Eileen Herlie as Hamlet se moeder gekies het, teenoor homself as Hamlet. "Gamlet" is 'n Russiese verwerking van 1964, gebaseer op 'n vertaling deur Boris Pasternak, met Grigori Kozintsef as regisseur en 'n klankbaan deur Dmitri Sjostakovitsj. John Gielgud was die regisseur van 'n 1964/5-produksie by die Lunt-Fontanne-teater, met Richard Burton in die hoofrol; 'n rolprent van een van die regstreekse vertonings is ook vervaardig. Franco Zeffirelli se Shakespeare-rolprente is as "sensueel, eerder as beredeneerd" beskryf: sy doelwit was om Shakespeare "selfs gewilder" te maak. Ten einde hierdie doel te bereik het hy die Australiese akteur Mel Gibson, toe beroemd as Mad Max, in die titelrol van sy 1990-rolprent gekies en Glenn Close, toe bekend as die psigotiese "ander vrou" in "Fatal Attraction", as Gertrude.

In kontras met Zeffirelli, wie se "Hamlet" drasties verkort is, het Kenneth Branagh in 1996 die hoofrol in sy eie verwerking van die toneelstuk gespeel, asook die regie behartig. Dié weergawe het elke woord van Shakespeare se toneelstuk bevat en materiaal van die F1- en K2-tekste gekombineer. Branagh se "Hamlet" het 'n speeltyd van ongeveer vier uur. Die rolprent gebruik kostuums en meubilering uit die laat 19de eeu en Blenheim-paleis (Engeland), wat uit die 18de eeu dateer, is vir die buitetonele van Elsinore gebruik. Die rolprent is gestruktureer as 'n epos en gebruik terugflitse om elemente te beklemtoon waarna daar nie duidelik in die toneelstuk verwys word nie: Hamlet se seksuele verhouding met Kate Winslet se Ophelia, byvoorbeeld, of sy jeugdige verhouding met Yorick. In 2000 het Michael Almereyda die verhaal in 'n moderne Manhattan laat afspeel, met Ethan Hawke as Hamlet, nie 'n prins nie, maar 'n filmstudent. In hierdie weergawe is Claudius die hoof- uitvoerende beampte van die "Denmark Corporation" en het hy die besigheid oorgeneem deur sy broer te vermoor.

Die Wes-Duitse regisseur Helmut Käutner het "Hamlet" verwerk tot 'n verhaal wat siviele korrupsie behandel in "Der Rest ist Schweigen"; Akira Kurosawa het dieselfde tema gebruik vir sy verwerking, "Warui Yatso Hodo Yoku Nemuru". In die Franse Claude Chabrol se "Ophélia" (1962) kyk die hoofkarakter, Yvan, na Olivier se "Hamlet" en oortuig hy homself daarvan dat hy in Hamlet se situasie verkeer. Tom Stoppard se toneelstuk "Rosencrantz and Guildenstern Are Dead" (wat ook as 'n 1991-rolprent verkrygbaar is) beeld die gebeurtenisse van "Hamlet" uit die perspektief van Hamlet se twee vriende uit: 'n treurspel oor twee minder belangrike karakters wat moet sterf om hulle rol te vervul in 'n drama wat hulle nie verstaan nie. In 1977 het die Oos-Duitse toneelskrywer Heiner Müller "Die Hamletmaschine" geskryf: 'n postmodernistiese, gekondenseerde weergawe van "Hamlet"; hierdie weergawe was gevolglik saamgesmelt met sy vertaling van Shakespeare se toneelstuk in sy 1989/1990-produksie "Hamlet/Maschine". Sommige beskou Disney se "The Lion King" as die "Hamlet"-verwerking wat die hoogste bruto wins geniet het; die animasierolprent vertel 'n los weergawe van die verhaal met Afrika-leeus in die rolverdeling.





</doc>
<doc id="19051" url="https://af.wikipedia.org/wiki?curid=19051" title="Djedda">
Djedda

Djedda (Arabies: جدة, Jeddah – „die Sterke“) is die tweede grootste stad in Saoedi-Arabië naas Riad met 'n bevolking van 4 500 000 in 2008. Die historiese stadsentrum van Djedda is in 2014 deur UNESCO as wêrelderfenisgebied gelys.

Djedda het 23 susterstede, ook bekend as tweelingstede.



</doc>
<doc id="19053" url="https://af.wikipedia.org/wiki?curid=19053" title="Roland Barthes">
Roland Barthes

Roland Barthes (Cherbourg, Normandië, 12 November 1915 – Parys, 26 Maart 1980) was 'n Franse letterkundige kritikus, 'n literêre en sosiale teoretikus, 'n filosoof en 'n semiotikus. Barthes se werk het baie areas gedek en hy het baie skole van teorie beïnvloed, insluitende strukturalisme, semiologie, eksistensialisme, Marxisme en poststrukturalisme.

Hy was die seun van skeepsoffisier Louis Barthes, wat in 'n geveg in die Noordsee gesterf het nog voor Roland een jaar oud was. Sy ma, Henriette Barthes, en sy tante en ouma het hom grootgemaak in die Franse stad Bayonne. Hy het hier ook sy eerste blootstelling aan kultuur gekry te danke aan sy musikale tante wat hom klavier leer speel het. In sy negende jaar het hy saam met sy ma na Parys getrek en dit is hier waar hy gewoon het tot en met volwassenheid (alhoewel sy provinsiale wortels hom sy hele lewe lank sterk bygebly het).

Barthes het as 'n student baie potensiaal getoon en het die tydperk tussen 1935 en 1939 by die Sorbonne gespandeer en 'n lisensie in klassieke letterkunde verwerf. Hy was dikwels gedurende hierdie tydperk ongesteld: hy het gely aan tuberkulose, wat dikwels in die isolasie van 'n sanatorium behandel is. Hierdie herhalende inbrake op sy gesondheid het sy akademiese loopbaan ontwrig; sy studies was geaffekteer en hy was nie in staat om sekere kwalifiserende eksamens af te lê nie. Die siekte het hom egter ook uit die Tweede Wêreldoorlog gehou en hy moes dus op soek na werksgeleenthede as 'n onderwyser rondreis aangesien hy nie gekwalifiseerd was vir posisies by die vernaamste Franse universiteite nie. Barthes het egter later in sy lewe beweer dat hy dié universiteite met opset vermy het.

Barthes het die tydperk tussen 1939 en 1948 aan die verkryging van 'n lisensie in grammatika en filologie gewy. Hy het in hierdie tydperk ook sy eerste verslae gepubliseer en aan 'n pre-mediese ondersoek deelgeneem, dit terwyl hy nog steeds met sy gesondheid gesukkel het. In 1948 het hy na paar akademiese werke teruggekeer, en 'n aantal korttermyn posisies by institute in Frankryk, Roemenië en Egipte verkry. Hy het in die tyd ook aan die linkse Parys-gebaseerde koerant "Combat" bygedra. Uit hierdie bydrae het sy eerste vollengte werk "Writing Degree Zero" (1953) ontwikkel. In 1952 het Barthes hom gevestig by die "Centre National de la Recherche Scientifique" ("Nationale sentrum vir wetenskaplike ondersoek"), waar hy leksikologie en sosiologie gestudeer het. Tydens die sewe jaar wat hy daar spandeer het, het hy ook begin om elke ander maand aflewerings in te stuur na "Les Lettres Nouvelles", 'n gewilde reeks opstelle wat die mites aangaande moderne kultuur probeer afbreek het (die opstelle is in die "Mythologies" versameling byeengebring (1957)).

Barthes het die vroeë sestigerjare gespandeer aan die ontdekking van semiologie en strukturalisme. In die tydperk was hy ook die voorsitter van verskeie fakulteitsposisies in Frankryk en het hy volgehou om vollengte studies te produseer. Baie van sy werke het verskil van die tradisionele akademiese perspektiewe aangaande letterkundige teorie en spesifieke, bekende figure van die letterkunde. Sy onortodokse denkwyse het gelei tot konflik tussen hom en 'n ander Franse denker, Raymond Picard, wat die denkwyse van "nuwe kritisering" ('n denkwyse wat hy foutiewelik ook aan Barthes toegeskryf het) beskuldig het as vaag en disrespekvol teenoor die Franse kultuur se letterkundige geskiedenis. Barthes se teenargument in "Criticism and Truth" (1966) het die ou, bourgeois kritiseringstelsel daarvan beskuldig dat dit onverskilligheid toon teen die fyner punte van taal, en selektief onkundig is met uitdagende konsepte van teorieë soos Marxisme.


</doc>
<doc id="19056" url="https://af.wikipedia.org/wiki?curid=19056" title="As You Like It">
As You Like It

As You Like It is 'n komedie deur William Shakespeare wat in 'n woud afspeel en oor die huwelike en avonture van twee paartjies, Rosalind en Orlando, en Celia en Oliver, handel. Dit is in 1599 of vroeg 1600 geskryf.

Die toneelstuk is in die "Stationer's Company" (Papierwinkelvennootskap) se register bygevoeg op 4 Augustus, 1600, maar was nie in gedrukte vorm beskikbaar tot die uitgawe van die Eerste folio in 1623 nie.

Daar is geen rekord van enige opvoering voor die Engelse Restaurasie nie. Daar was egter 'n moontlike opvoering by Wilton House in Wiltshire, die setel van die Grawe van Pembroke. William Herbert, die 3e Graaf van Pembroke het James I en sy gevolg by Wilton House onthaal van Oktober tot Desember 1603. Die "King's Men" (Koning se manne) was £30 betaal om na Wilton House te kom en vir die koning 'n toneelstuk op te voer op 2 Desember, 1603. Volgens oorlewering van die Herbert-familie was die toneelstuk daardie aand "As You Like It".

Die toneelstuk is aan die "King's Company" (Koning se geselskap) toegewys volgens koninklike bevel in 1669. Dit was in ook verwerkte vorm by die teater in Drury Lane in 1723 opgevoer onder die titel "Love in a Forest". 'n Ander opvoering by Drury Lane, 17 jaar later, het weer teruggekeer na die oorpronklike Shakespeare teks (1740).

Bekende onlangse produksies van "As You Like It" sluit in die 1936 Old Vic Theatre opvoering, met Edith Evans in die hoofrol en die 1961 Shakespeare Memorial Theatre opvoering met Vanessa Redgrave in die hoofrol. Die langste aaneenlopende Broadway produksie was met Katharine Hepburn en Ernest Thesiger, met Michael Benthall as die regisseur. Dit het 145 opvoerings beloop in 1950.


</doc>
<doc id="19060" url="https://af.wikipedia.org/wiki?curid=19060" title="Henry V (toneelstuk)">
Henry V (toneelstuk)

Henry V, ook bekend as The Cronicle History of Henry the fifth, is 'n toneelstuk deur William Shakespeare en is gebaseer op die lewe van Koning Henry V van Engeland. Dit behels die onmiddellike gebeure voor en ná die Slag van Agincourt tydens die Honderdjarige oorlog. Daar word gespekuleer dat die toneelstuk uit die eerste paar maande van 1599 dateer. 

Die toneelstuk is die finale deel van 'n tetralogie ('n reeks van vier werke wat bymekaar hoort): dit word woorafgegaan deur "Richard II", "Henry IV, deel 1" en "Henry IV, deel 2". Die oorsponklike gehore sou dus reeds vertroud gewees het met die titelkarakter, wie 'n "Henry IV" uitgebeeld word as 'n wilde, ongedisplineerde jong man met die naam "Prins Hal". In "Henry V" word die jong prins 'n volwasse man en vertrek met die bedoeling om Frankryk te verower.


</doc>
<doc id="19061" url="https://af.wikipedia.org/wiki?curid=19061" title="Richard Bancroft">
Richard Bancroft

Aartsbiskop Richard Bancroft is gebore in 1544 in die dorpie Farnworth, toe 'n dorpie in die suide van Lancaster. Hy is oorlede op 2 November 1610 in die Lambeth-paleis.


</doc>
<doc id="19062" url="https://af.wikipedia.org/wiki?curid=19062" title="Lambeth-paleis">
Lambeth-paleis

Lambeth-paleis (Engels: "Lambeth Palace") is die ampswoning van die Aartsbiskop van Kantelberg (Engels: "Canterbury") in Londen. Die paleis is op die suidelike wal van die rivier Teems 'n kort afstand van die Paleis van Westminster.

Lambeth-paleis is sedert 1197 in die besit van die Aartsbiskoppe van Kantelberg en het tydens die laat Middeleeue bekendheid verwerf as hulle amptelike woning. Thomas Cranmer het hier in 1547 die "English Prayer Book" geskryf, maar daar is ook sterk kritiek teen hom ingebring nadat hy gedurende vastyd vleis in die paleis se Groot Saal (Great Hall) geniet het.

Die bekende rooi baksteengebou by die ingang dateer uit die jaar 1495, en die toring vlakby het vroeër deel uitgemaak van die St Mary Lambeth-kerk uit die 15de eeu.



</doc>
<doc id="19067" url="https://af.wikipedia.org/wiki?curid=19067" title="King Lear">
King Lear

King Lear ("Koning Lear") word oor die algemeen beskou as een van William Shakespeare se beste tragedies. Die toneelstuk is gebaseer op Koning Leir, 'n eertydse koning van die destydse Romeinse Brittanje.

Na die Engelse Restaurasie (die tydperk van herstelling na die Engelse burgeroorlog van 1639 - 1651), was die toneelstuk gereeld aangepas omdat dit as te somber en depressief beskou was. Sedert die Tweede Wêreldoorlog word dit egter as een van Shakespeare beste prestasies beskou. Die tragedie is veral bekend vir die manier waarop dit die aard van die mensdom se lyding en bloedverwantskap bestudeer.

Daar is twee duidelik verskillende weergawes van die toneelstuk: "The True Chronicle of the History of the Life and Death of King Lear and His Three Daughters" wat as 'n kwarto uitgegee is in 1608 en "The Tragedy of King Lear" wat vir die eerste keer in die Eerste folio verskyn het in 1623. Die twee tekste word meestal as 'n gekombineerde weergawe uitgegee, alhoewel moderne redakteurs redeneer dat elke weergawe sy eie individuele integriteit het.

Uys Krige het "King Lear" in Afrikaans vertaal en dit is in 1972 vir die eerste keer onder die titel "Koning Lear" uitgegee.


</doc>
<doc id="19071" url="https://af.wikipedia.org/wiki?curid=19071" title="Gareth Hunt">
Gareth Hunt

Alan Leonard (Gareth) Hunt (Londen, 7 Februarie 1942 - Redhill, Surrey, 14 Maart 2007) was 'n Britse akteur. Hy was bekend vir sy rol as Mike Gambit in "Die Wrekers" (The New Avengers). Verder het hy rolle in onder ander Upstairs, Downstairs, Doctor Who en EastEnders gehad.

Hy was 'n neef van die aktrise Martita Hunt. Gareth Hunt is op die ouderdom van 65 aan kanker oorlede.


</doc>
<doc id="19078" url="https://af.wikipedia.org/wiki?curid=19078" title="Macbeth">
Macbeth

Macbeth (volle titel The Tragedy of Macbeth) is een van William Shakespeare se bekendste dramas en ook sy kortste tragedie. Dit word gereeld in beroeps- en amateurteaters reg oor die wêreld opgevoer.

Die toneelstuk is losweg gegrond op die geskiedkundige relaas van Koning Macbeth van Skotland deur Raphael Holinshed en die Skotse filosoof Hector Boece. Die drama word oor die algemeen beskou as 'n tipiese verhaal oor die gevare van grootheidswaan en verraad.

Daar word vermoed dat dit in 1606.die eerste keer opgevoer is. Dit dramatiseer die skadelike fisieke en sielkundige gevolge van politieke ambisie vir diegene wat mag om sy eie ontwil soek. 

Macbeth is in Afrikaans vertaal deur Eitemal en is in 1965 onder dieselfde titel vir die eerste keer uitgegee.

In die wêreld van teaterkuns glo sommige dat die drama vervloek is, en om nie sy titel binne 'n teater hardop te noem nie, maar eerder daarna as "The Scottish Play" te verwys. In die loop van baie eeue het die toneelstuk van die bekendste akteurs tot die rolle van Macbeth en Lady Macbeth gelok. Dit is aangepas by film, televisie, opera, romans, strokiesprente en ander vorms van media.

"Macbeth" is op sekere maniere 'n anomalie onder Shakespeare se tragedies. Dit is kort: meer as 'n duisend reëls korter as "Othello" en "King Lear", en net effens meer as die helfte so lank as "Hamlet". Omdat dit so kort is het baie kritici voorgestel dat die ontvangde weergawe gebaseer is op 'n swaar gesnyde bron, miskien 'n boek vir 'n spesifieke opvoering. Dié kortheid het ook verband gehou met ander ongewone eienskappe: die vinnige pas van die eerste handeling, wat gelyk het as 'gestroop vir aksie'; die vergelykende platheid van die karakters anders as Macbeth en die vreemdheid van Macbeth self in vergelyking met ander Shakespeare-tragiese helde.



</doc>
<doc id="19081" url="https://af.wikipedia.org/wiki?curid=19081" title="The Tempest">
The Tempest

The Tempest ("Die Storm") is 'n toneelstuk deur William Shakespeare. Die presiese oorspronklike datum van die toneelstuk word nog betwis, maar bewyse plaas dit tussen 1603 en 1611. Alhoewel dit as 'n komedie beskryf word in die Eerste folio, het moderne redakteurs dit as 'n romanse herdoop. Die toneelstuk het met sy skepping nie baie aandag getrek nie en was groottendeels geïgnoreer. In die 20ste eeu het die toneelstuk egter 'n her-evaluering ondergaan en word tans as een van Shakespeare se beste werke beskou.

"The Tempest" is ook in Afrikaans vertaal deur Tjaart Potgieter en onder die titel "Die Storm" uitgegee. Anna Neethling-Pohl het die toneelstuk ook in Afrikaans vertaal en alhoewel dit deur talle teaters gebruik was, is dit vandag nie kommersieel verkrygbaar nie. 


</doc>
<doc id="19083" url="https://af.wikipedia.org/wiki?curid=19083" title="Eldfell">
Eldfell

Eldfell is 'n vulkaan van ongeveer 200 m hoog, op die eiland van Heimaey in Ysland. Die dorp Vestmannaeyjar is naby die vulkaan geleë.


</doc>
<doc id="19086" url="https://af.wikipedia.org/wiki?curid=19086" title="A Midsummer Night's Dream">
A Midsummer Night's Dream

A Midsummer Night's Dream ("Midsomernagdroom") is 'n romantiese komedie deur William Shakespeare wat tydens die laat-1500's geskryf is. Die verhaal handel oor die avonture van vier Atheense minnaars en 'n groep amateur-akteurs in 'n maanverligte woud en hulle interaksies met die feetjies wat daar woon asook die Hertog van Athene. Die toneelstuk is een van Shakespeare se gewildste en word reg oor die wêreld opgevoer.

Dit is nie bekend presies wanneer "A Midsummer Night's Dream" geskryf of vir die eerste keer opgevoer was nie, maar op die basis van verwysings na destydse aktuele onderwerpe en 'n indirekte verwysing na Edmund Spenser se "Epithalamion", word die datum tussen 1595 en 1596 geskat. Daar is voorgestel dat die toneelstuk spesifiek vir 'n aristokratiese troue geskryf is (talle sulke troues het plaasgevind in 1596), terwyl ander teorieë voorstel dat vir die destydse koningin geskryf is om die feesdag van St. John te vier, maar daar is egter geen bewyse vir enige van die bewerings nie. Hoe dit ook al mag sy, dit kan aanvaar word dat die toneelstuk by die Engelse teater "The Theatre" in Shoreditch, Londen opgevoer is en later by die Globe-teater.

"A Midsummer Night's Dream" is in Afrikaans vertaal deur Eitemal, en onder die titel "Midsomernagdroom" vir die eerste keer in 1975 uitgegee.


</doc>
<doc id="19088" url="https://af.wikipedia.org/wiki?curid=19088" title="FC Erzgebirge Aue">
FC Erzgebirge Aue

FC Erzgebirge Aue is 'n sokkerklub van Aue in Sakse, Duitsland. Die klub is na die Tweede Wêreldoorlog opgerig as "BSG Pneumatik Aue". Die span is herdoop na "Zentra Wismut Aue" in 1949 en "SC Wismut Aue" in 1951.

Die span het aanvanklik puik presteer en in 1954 het die kommunistiese Oos-Duitse regering besluit dat die nabygeleë stad Chemnitz - toe nog Karl Marx Stadt – 'n sterk sokkerspan verdien het. Ondanks die feit dat die tuisbasis van die klub in Aue gebly het, is die naam verander in "SC Wismut Karl Marx Stadt." In die periode wat daarop volg was die klub baie suksesvol in Oos-Duitse sokker. In 1955 word die FDGB-beker verower, gevolg deur drie nasionale titels in 1956, 1957 en 1959. In 1959 word die bekereindstryd weer bereik, maar verloor die klub met 3-2 teen BFC Dynamo. In 1963 het Karl Marx Stadt 'n eie span gekry is die klubnaam weer terug verander in "BSG Wismut Aue". Tot vandag het Aue nog heelwat ondersteuners wat die span uit Chemnitz ondersteun en na Aue reis vir tuiswedstryde.

Na die val van die Berlynse Muur en die eenwording van Duitsland, is die naam in 1990 verander tot "FC Wismut Aue". Enkele jare later, in 1993, word die huidige naam - "FC Erzgebirge Aue" - aangeneem. Die naam "Erzgebirge" (ertsgebergte) verwys na die ligging van Aue.

In 2003 het Aue verrassend die Regionalliga Noord gewen en na die 2. Bundesliga gepromoveer, waar dit 'n sterk mededinger blyk te wees.

Oos-Duitse kampioen
FDGB-Pokal



</doc>
<doc id="19094" url="https://af.wikipedia.org/wiki?curid=19094" title="Othello">
Othello

The Tragœdy of Othello, The Moore of Venice is 'n tragedie deur William Shakespeare, geskryf in ongeveer 1603. 

Die toneelstuk is 'n gekonsentreerde, nou-gestruktureerde tragedie met amper geen sub-plot aflossing en draai om vyf of ses sentrale karakters. Othello se vertroue in die skurk, Iago en sy groeiende agterdog in die trouheid van sy vrou, Desdemona, het gelei tot die uiterste tragedie. Othello word algemeen beskou as een van Shakespeare se meesterwerke.

en ander



</doc>
<doc id="19102" url="https://af.wikipedia.org/wiki?curid=19102" title="Lys van Romeinse keisers">
Lys van Romeinse keisers

Hier volg 'n lys van Romeinse keisers:


































</doc>
<doc id="19104" url="https://af.wikipedia.org/wiki?curid=19104" title="FC Carl Zeiss Jena">
FC Carl Zeiss Jena

Carl Zeiss Jena is 'n sokkerspan in Jena, Duitsland.

Werknemers van die optiese fabriek "Carl Zeiss" het in 1903 die klub gestig as "Fußball-Club der Firma Carl Zeiss". In 1911 is die naam verander na "Fußball-Club Carl Zeiss Jena e.V." en in 1917 na "1. Sportverein Jena e.V."

Teen die einde van die Tweede Wêreldoorlog is alle Duitse sportverenigings deur die Geallieerdes ontbind, maar in 1946 is die klub heropgerig as "SG Ernst Abbe Jena". Hierna het die klub, soos soveel Oos-Duitse sokkerklubs, verskeie naamsveranderings ondergaan totdat die huidige naam in 1966 aangeneem is. Hierna het die klub groot sukses op die sokkerveld behaal.

Na die Duitse eenwording het Jena in die 2. Bundesliga begin en gesamentlik 2de geëindig met 1. FC Saarbrücken, maar in die eindronde van die uitspeelwedstryde om promosie was hulle onsuksesvol.





</doc>
<doc id="19116" url="https://af.wikipedia.org/wiki?curid=19116" title="Blouwildebees">
Blouwildebees

Die blouwildebees ("Connochaetes taurinus") is 'n groot wildsbok wat aangetref word in die noordelike deel van Transvaal en ooswaarts tot teen die Swazilandgrens, Noord-Natal in Zoeloeland.

Blouwildebeeste verkies 'n oop boomveld-savanne met permanente oop water. Binne hierdie gebied sal hulle in valleie en teen berghange voorkom.

Blouwildebeeste kom in troppe van 20-30 voor. Tydens periodes van voedselskaarste sal groot samedrommings vorm om na beter weivelde te migreer.

Die sosiale struktuur bestaan uit territoriale bulle, koei- en bultroppe. Koeitroppe bestaan uit koeie met hul jongste kalwers. Hierdie troppe beweeg deur territoriale bulle se gebiede en gedurende die paartyd sal die bulle met bronstige koeie paar. Die gemiddelde teeltropgrootte in Oos-Afrika is 10 diere en die tuisgebied is ongeveer 2 500 ha.

Bultroppe is losser versamelings van volwasse en jong bulle wat uit koeitroppe verdryf is. Die diere bly aan die rand van die gebiede van koeitroppe wat gewoonlik die swakste veld is.

Bouwildebeeste rol hul pels gereeld teen sekere areas van hul habitat.

Blouwildebeeste is grasvreters en verkies groen, kort gras. Die diere is lief om op pas gebrande veld te beweeg om groen grasspruite te benut.

Paartyd is van Maart tot Mei, met 'n spitskalfseisoen van November tot Desember. Die draagtyd is 8,5 maande, waarna 'n enkele kalf gebore word.



</doc>
<doc id="19137" url="https://af.wikipedia.org/wiki?curid=19137" title="Gaskons">
Gaskons

Gaskons (Frans: "Gascon" ) is 'n dialek van die Oksitaanse taal wat hoofsaaklik in die suidweste van Frankryk in die historiese provinsies Gaskonje en Béarn gepraat word. Slegs Aranees, 'n suidelike Gaskonse dialek word in Spanje gepraat. Aranees is aansienlik deur Katalaans en Aragonees beïnvloed. Die invloed onderskei dit van die dialekte van Gaskonje wat in Frankryk gepraat word. Aranees is mede-amptelik met Spaans en Katalaans in die Val d'Aran.

In Frankryk word Gaskons spesifiek in die volgende "départements" gepraat: 'n deel van Pyrénées-Atlantiques, Hautes-Pyrénées, Landes, Gers, die grootste deel van Gironde, 'n deel van Lot-et-Garonne, 'n deel van Haute-Garonne, en 'n deel van Ariège; en in die klein Spaanse vallei Val d'Aran, in die noordweste van Katalonië. Wêreldwyd word dit deur 253 814 mense gepraat.

Die woord "gascon" het die dieselfde etimologiese herkoms as die buurtaal Baskies (Gaskons: "basc", Frans: "basque", Spaans: "vasco" van die Latynse stam "vasco"/"vasconem"). Dit is 'n Galloromaanse uitspraakvariant van die Germaanse woord "waskon".
Dit is omstrede of Gaskons 'n taal in eie reg is, of 'n dialek van Oksitaans is. Meeste taalkundiges meen dat Gaskons deel van die Oksitaans spraakwêreld is; 'n minderheid beskou dit egter as 'n aparte taal. Gaskons vertoon in elk geval eiesoortige fonetiese, sintaktiese en leksikale eienskappe wat dit van die ander Oksitaanse dialekte onderskei. Dit word gedeeltelik verklaar deur die bestaan van 'n Akwitaanse of Baskiese substraat: Voor die romanisering is Akwitaans, wat na aan Baskies was, in Gaskonje gepraat. Later sou Baskies self die substraat werking oorneem.

'n Tipiese Gaskonse eienskap wat moontlik deur die substraat veroorsaak is, is die sogenaamde '"f" na "h" klankverskuiwing.' Waar 'n woord oorspronklik in Latyn met begin het, soos "festa" 'party/fees,' het die klank verswak na die geaspireerde en het dit in sommige gebiede heeltemal verdwyn. Volgens die substraatteorie is dit as gevolg van die Baskiese taal se gebrek aan 'n ekwivalent vir die foneem. Dus het ons Gaskons "hèsta" of . 'n Soortgelyke verandering het in Spaans plaasgevind; Spaans het in Kantabrië ontstaan waar daar ook Baskiese sprekers was en kon dus ook op 'n Baskiese substraat ontwikkel het. Die Latynse "facere" gee die Spaanse "hacer" (of, in sommige verafgeleë gebiede, veral in suidwestelike Andalusië, ).

Die geloofwaardigheid van die Baskiese substraat teorie word egter deur taalkundiges in twyfel getrek en baie van hulle vors verduidelikings binne die taal self na om hierdie en ander afwykings te verduidelik. Die feit dat die besondere verandering in beide Gaskons en Spaans voorkom, wat beide in oorspronklik Baskiessprekende gebied ontwikkel het, kan bloot toevallig wees.

Moderne Baskies is weer leksikaal deur Gaskons beïnvloed soos gesien kan word in woorde soos "beira" ("glas"), "polit" ("mooi", Gaskons "polido"/"polida").

'n Opname wat in 1982 in Béarn gedoen is het aangedui dat 51% van die bevolking Gaskons gepraat het, 70% dit verstaan het en 85% ten gunste van beskerming van die taal was. Gebruik van die taal het egter dramaties afgeneem in onlangse jare aangesien Gaskons selde oorgedra word na jonger generasies. Die algemene term wat gebruik word om na Gaskons te verwys is "patois", 'n woord wat in Frankryk na 'n nie-amptelike dialek verwys, waaraan slegs lae status toegeken word. Hoofsaaklik in Bearn, wat van 1347 tot 1620 'n soewereine staat was, gebruik die plaaslike bevolking die woord "Béarnais" om na vorms van Gaskons te verwys. Béarnais word dus na aanleiding van geskiedkundig politieke eerder as taalkundige oorweginge.

Gaskons bestaan uit drie hoof taalgebiede:

Daar is ten minste twee Afrikaanse woorde wat moontlik 'n Gaskonse oorsprong het:

Deur Nederlands ("cadet") en Frans ("cadet") uit Gaskons "capdet" ('hoof, kaptein') wat weer deur Provensaals ("capdel") uit Latyn ("capitellus" verkleinwoord van "caput" 'hoofd'..

Franse woorde uit Gaskons, wat intussen ook in ander tale opgeneem is, sluit in "Barrique" (wynvat) en cèpe (boletus sampioene). Gascon en ander streeks tale is in die tyd van Rabelais gesien as bronne van veryking van die Franse taal en die renaissance filosoof en politikus Michel de Montaigne spreek hom so oor die taal uit: "”que le gascon y aille si le français ne peut y aller”" (laat ons dit in Gaskons sê as ons dit nie in Frans kan sê nie).

Taalkontak met Baskies lei ook tot veral tot leksikale verlening, die gebruik van leenwoorde, maar ook fonologiese en morfosintaktiese veranderings in Baskies.


</doc>
<doc id="19148" url="https://af.wikipedia.org/wiki?curid=19148" title="Vryheidstandbeeld">
Vryheidstandbeeld

Die indrukwekkende Vryheidstandbeeld (Engels: "Statue of Liberty"), wat oor Liberty Island in die New Yorkse hawe troon, is in 1884 deur Frankryk aan Amerika geskenk om die eeufees van die Amerikaanse onafhanklikheidsverklaring (1776) te gedenk.

Die beeld is 46 meter hoog en sy neus is 1,4 meter lank (min of meer so lank soos ’n tienjarige kind).

Die Vryheidstandbeeld is ontwerp deur Alexandre Gustave Eiffel (van Eiffeltoring-faam), in Parys gebou deur die Franse beeldhouer Auguste Bartholdi en in New York weer aanmekaargesit. Die amptelike naam van die beeld is "Liberty Enlightening the World".

Dit is ’n hol koperbeeld wat gesteun word deur ’n sentrale toring van ystersuile met ’n geraamte van dwarsbalke. ’n Kronkeltrap loop van die voetstuk na die kroon en nog een na die fakkel. Die Vryheidstandbeeld is in 1984 deur Unesco as wêrelderfenisgebied gelys.

Die beeld is van 'n vroulike figuur wat Libertas, die Romeinse godin van vryheid, verteenwordig. In die beeld se regterhand is die vryheidsfakkel; in die linkerhand ’n gedenkplaat met die inskripsie "July 4 1776", die datum van die Verenigde State se Onafhanklikheidsdag. Gebreekte kettings lê by die voete.


</doc>
<doc id="19207" url="https://af.wikipedia.org/wiki?curid=19207" title="Vlaandere">
Vlaandere

Vlaandere (Nederlands: "Vlaanderen" [ˈvlaːndərə(n)] , Frans: "Flandre", Duits en Luxemburgs: "Flandern", Wes-Vlaams: "Vloandern", Limburgs: "Vlaondere", Waals en Pikardies: "Flande") is die naam van 'n graafskap uit die Middeleeue. Die graaf van Vlaandere was 'n leenman van die koning van Frankryk.

In die huidige Belgiese konteks kan Vlaandere na die volgende verwys:

Antwerpen, Gent, Brugge en Leuven is die grootste stedelike gebiede in die Vlaamse Gewes. Antwerpen - die grootste stad in Vlaandere - het 'n bevolking van meer as 470 000, gevolg deur Gent 'n bevolking van 240 000, Brugge met 120 000 en Leuven met byna 100 000. Brussel is 'n deel van Vlaandere wat gemeenskapssake betref, maar maak nie deel uit van die Vlaamse Gewes nie.

Vlaandere het 'n gematigde seeklimaat met reën dwarsdeur die jaar. Die gemiddelde temperatuur is 3 °C in Januarie en 21 °C in Julie, met gemiddelde neerslae van 65 millimeter in Januarie en 78 millimeter in Julie.

Vlaandere (amptelik die" Vlaamse Gewest") het 'n bevolking van 6 251 983. Die Nederlandssprekende minderheid in Brussel word op sowat 154 000 beraam. Die bevolkingsdigtheid van Vlaandere beloop 462 inwoners per km². 
Gewoonlik word na die bewoners van Vlaandere as Vlaminge verwys. As gevolg van die federalisering van België en die samesmelting van Vlaamse instellings word alle Belgiërs, wat in die Vlaamse Gewes woonagtig is, en bowendien ook alle Vlaamse inwoners van Brussel (dit wil sê bewoners van die Gewes Brussel-Hoofstad wat hulself as Vlaminge definieer), as Vlaminge beskou. Daar bestaan egter nie so iets soos 'n Vlaamse nasionaliteit nie.
Daar is mense wat die term "Vlaming" liewer in 'n nouer sin gebruik en slegs na bewoners van die provinsies Oos- en Wes-Vlaandere as "Vlaminge" verwys. In Belgiese Frans is dus die term "flandrien" geskep om spesifiek na bewoners van dié twee provinsies te verwys.

Die term "Vlaming" kan - in 'n taalkundige konteks - ook gebruik word om na Belgiërs te verwys wat by voorkeur Nederlands of een van die Vlaamse dialekte as hul huistaal praat. Daarnaas is daar ook etniese minderhede in Vlaandere, waaronder Jode (met 'n verskeidenheid huistale, waaronder Jiddisj), 'n Franssprekende minderheid, en minderhede van immigrante uit lande en gebiede soos Nederland, Frankryk, Pole, Roemenië, Italië, Spanje, Portugal, Noord-Afrika (Marokko), Turkye, Iran en Afghanistan. Altesaam is daar omstreeks 170 nasionaliteite in Vlaandere.

Baie Vlaminge beskou hulself as 'n aparte volk wat oor sy eie media, onderwysinstellings, politieke partye, wetenskaplike en kulturele verenigings beskik en waarvan die geskiedenis verder terugstrek as in die tyd toe België as federale staat geherorganiseer is. Die term "Vlaminge" verwys dus ook na die hele Vlaamse gemeenskap (in die sosiologiese, politieke en kulturele sin van die woord) met sy eie politieke instellings (parlement en regering) wat ook in die Belgiese grondwet as Vlaamse Gemeenskap erken word.

Die taalstryd en ander kwessies veroorsaak steeds spanninge tussen die Nederlands- en Franssprekende gemeenskappe van België. So word die status van Brussel, wat amptelik tweetalig is, maar ondanks sy kosmopolitiese en meertalige karakter nogtans deur 'n meerderheid Franssprekendes bewoon word, betwis. Nederlandssprekende bewoners van Brussel beskik oor hul eie openbare dienste en geriewe - 'n voorreg wat uit Brussel-Hoofstad se status as derde gewes van België voortspruit.

Vlaandere is besig om 'n demografiese verskuiwing na 'n ouer bevolking te maak, met meer afgetredenes en minder mense van 'n werkersouderdom.

Die Vlaamse Gewes het 'n oppervlak van 13 522 km² en behels meer as 300 munisipaliteite. Dit word in vyf provinsies verdeel:

Onafhanklik van die provinsies beskik die Gewes Vlaandere oor sy eie plaaslike instellings in Brussel-Hoofstad: die "Vlaamse Gemeenschaps-Commissie (VGC)" en sy munisipale takke ("Gemeenschapscentra" - gemeenskapsentrums vir die Vlaamse gemeenskap van Brussel). Hierdie instellings bestaan onafhanklik van die opvoedkundige, kulturele en sosiale instellings wat onder die gesag van die Vlaamse regering val. Hulle oefen onder meer kulturele bevoegdhede uit wat buite Brussel deur die provinsies behartig word.

Die Vlaamse Gewes en die Vlaamse Gemeenskap beskik oor hul eie parlement en regering. Die Vlaamse parlement met 124 afgevaardigdes word elke vyf jaar verkies. Vlaandere, met Brussel as sy administratiewe setel, het wetgewende en uitvoerende gesag ten opsigte van sowel binne- asook buitelandse sake. Hierdie bevoegdhede sluit onder meer ekonomie, buitelandse handel, gesondheidssorg, energievoorsiening, huisvesting, land- en tuinbou, omgewingsake, infrastruktuur en vervoer, mannekrag en arbeidsmark, kultuur, onderwys, wetenskap en innovasies in.

Op baie terreine geniet Vlaandere outonomie, en sy instellings is nie ondergeskik aan die federale regering in Brussel nie. Bevoegdhede is tussen die gewestelike en federale vlak verdeel sodat hulle nie oorvleuel nie. Vir elke politieke sfeer is daar gevolglik net een instelling en wetgewer.

Danksy die staatshervorming van 1993 kan die Vlaamse regering ten opsigte van sy binnelandse bevoegdhede ook ooreenkomste met buitelandse instellings sluit. Die Vlaamse Gewes beskik daarnaas oor sy eie diplomatieke verteenwoordiging in die buiteland en meer as honderd verteenwoordigings van ondernemings, landbou en toerisme wat handelsbetrekkinge met die buiteland bevorder.

Sedert 2 Oktober 2019 is 'n sentrumregse kabinet onder leiding van Jan Jambon aan bewind.

Vlaandere het al vroeg 'n beduidende rol in die Europese ekonomie begin speel. So het die florerende middeleeuse lakennywerheid van Vlaandere een van die welvarendste gebiede in Europa gemaak.

Danksy die groot steenkoolvelde is veral die suidelike buurgebied Wallonië deur die nywerheidsomwenteling in die 19de eeu geraak, terwyl die industriële ontwikkeling in Vlaandere hoofsaaklik tot Gent beperk was. Anders as in die suide met sy mynbou en swaar nywerhede het hier veral tekstielfabrieke ontstaan. Daarnaas kon Vlaandere nog voordeel trek uit handel en seevaart, maar is in ekonomiese opsig deur 'n toenemende agterstand teenoor die Franssprekende Wallonië gekenmerk.

Eers met die agteruitgang van mynbou en swaar nywerhede in die tweede helfte van die 20ste eeu het Vlaandere sy agterstand uiteindelik uitgewis en 'n leidende ekonomiese rol binne die Belgiese staat begin speel. Terwyl Wallonië steeds strukturele veranderings ondergaan en onder 'n relatief hoë werkloosheidsyfer gebuk gaan, trek Vlaandere voordeel uit 'n goed ontwikkelde dienstesektor, sy groot voorraad aan hoogs opgeleide en meertalige mannekrag, hoë produktiwiteit, buitelandse beleggings en 'n uitstekende infrastruktuur, met moderne snelweë, waterweë, spoorlyne en die seehawens van Antwerpen en Zeebrugge. Intussen het ook chemiese en ruolie-, motor-, diamante- en metaalnywerhede hulle hier gevestig.

Die gebied het 'n hoëtegnologie-ekonomie ontwikkel wat vir sy burgers hoë lewenstandaard verseker.

Vlaandere het in Wes-Europa 'n gewilde toeristebestemming geword. Gholf, hengel, fietsry, staptoere, noem maar op—Vlaandere bied omtrent alles wat die buitelug-mens verlang.

Vlaandere het baie bekende skilders. Bekende meesters is onder meer Jan van Eyck, Pieter Bruegel die Ouere, Peter Paul Rubens, Antoon Van Dijck, James Ensor, Rik Wouters, Roger Raveel, Luc Tuymans en Michaël Borremans.

Al speel die Christelike geloof vir die meeste Vlaminge intussen 'n minder belangrike rol, is dit nogtans in hulle kultuur gewortel. So is Vlaandere ryk aan sakrale boukuns en kunsskatte van hoë gehalte wat die vroeëre invloed van die Katolisisme weerspieël. Maar ook vandag lok kerkfeeste nog besoekers.

Abdye was een van pilare van die Rooms-Katolieke geloof. In Vlaandere is kloosters veral deur die Norbertyne-, Sistersiënser- en Benediktyne-orde gestig. Die ledetal van monastieke orde het weliswaar gekrimp, maar die meeste kloosters word steeds deur monnike en nonne bewoon. Hulle is dikwels kundige bierbrouers of kaasmakers en bied hul produkte ook vir die publiek te koop aan.

Naas die ordes het ook die sogenaamde "begijnenhoven" 'n beduidende rol in die maatskaplike lewe van die middeleeue gespeel. "Begijnen" was ongetroude vroue wat in 'n soort kloostergemeenskap saamgewoon het, maar nie verplig was om selibaat le leef nie en hul "begijnhof" te eniger tyd kon verlaat. Volgens middeleeuse maatstawe was "begijnhoven" 'n progressiewe konsep in die godsdienstige lewe. "Begijnhoven" met hul kenmerkende boustyl kan nog dwarsdeur Vlaandere aangetref word.
Gedurende die 16de eeu was Vlaandere een van die Europese streke wat deur die Rooms-Katolieke Kerk se teenreformatoriese beweging geraak is. In hierdie tydperk is orals in die land pragtige kerkgeboue opgerig wat vir gelowiges die almagtigheid van God sou verduidelik - dikwels ook met kunswerke wat deur meesters soos Peter Paul Rubens of van Eyck geskep is en steeds in hulle oorspronklike omgewing besigtig kan word.

Die historiese tradisies van Katolisisme sluit ook in Vlaandere talle prosessies in. Die grootstes hiervan is 'n demonstrasie van die volksgeloof, en gewoonlik verbind hulle godsdienstige en geskiedkundige tradisies en soms selfs bygelowe in. Groot straatoptogte soos die jaarlikse Heilig-Bloedprosessie in Brugge of Hasselt se Virga-Jesse-fees, wat elke sewe jaar gevier word, lok duisende besoeker en het lankal volksfeeskarakter gekry.

Bedevaartsorde is in die Rooms-Katolieke tradisie dikwels plekke wat met 'n bonatuurlike verskyning verbind word. Twee sulke plekke word ook in Vlaandere aangetref. In Scherpenheuvel is reeds in die middeleeue 'n eikeboom vereer wat aan die Jonkvrou Maria gewy is en waaraan gelowiges wonderlike geneeskrag toegeskryf het. Dadizele het danksy 'n reeks Maria-verskynings tot 'n beduidende bedevaartsoord ontwikkel.



</doc>
<doc id="19233" url="https://af.wikipedia.org/wiki?curid=19233" title="SpVgg Greuther Fürth">
SpVgg Greuther Fürth

SpVgg Greuther Fürth is 'n sokkerklub uit die stad Fürth in die deelstaat Beiere in Duitsland.

Die klub is in 1903 as "SpVgg Fürth" gestig. Fürth het in 1914 die nasionale kampioen geword na 'n ellelange riller van 154 minute teen VfB Leipzig nadat 'n goue doel aangeteken is. In 1926 en 1929 het die klub weer die Duitse kampioenskap gewen deur beide kere met Hertha BSC Berlyn in die eindstryd af te reken.

In 1996 het "SpVgg Fürth" met die sokkerafdeling van "TSV Vestenbergsgreuth" ('n suksesvolle klub uit 'n nabygeleë dorpie) saamgesmelt en die naam verander na die huidige "Spielvereinigung Greuther Fürth".

Duitse sokkerkampioen



</doc>
<doc id="19262" url="https://af.wikipedia.org/wiki?curid=19262" title="FC Hansa Rostock">
FC Hansa Rostock

FC Hansa Rostock is 'n Duitse sokkerklub uit die stad Rostock in die deelstaat Mecklenburg-Voorpommeren. In 1954 het die Oos-Duitse sokkerowerhede besluit dat "SC Empor Lauter", 'n span uit Sakse, na Rostock moes verhuis. Die naam van die klub is verander in "SC Empor Rostock". In 1965 is FC Hansa Rostock gestig deur spelers wat die Empor-klub verlaat het.

Die klub was die laaste kampioen van die voormalige Duitse Demokratiese Republiek en is na die hereniging van Duitsland saam met Dynamo Dresden uit die DDR-Oberliga tot die Bundesliga toegelaat. Teen alle verwagtinge in het Hansa Rostock goed gepresteer en 10 jaar in die Bundesliga gebly voor relegasie in die 2005/06-seisoen. Vanaf die 2007/08-seisoen is Rostock weer terug in die Bundesliga.

Oos-Duitse kampioen
FDGB-Pokal



</doc>
<doc id="19263" url="https://af.wikipedia.org/wiki?curid=19263" title="The Winter's Tale">
The Winter's Tale

The Winter's Tale ("Die Wintersprokie") is 'n toneelstuk deur William Shakespeare. Die oorspronklike datum van die toneelstuk was vir meer as 'n halwe eeu betwis. Volgens Charles Barrel is die laatste moontlike datum 1594, maar vele ander kritici glo dat die toneelstuk een van Shakespeare se latere werke was, moontlik geskryf in 1610 of 1611. Sommige kritici, waaronder ook W.W.Lawrence (Lawrence, 9-13), beskou dit as een van Shakespeare se "probleem"-toneelstukke, aangesien die eerste drie bedrywe met intense psigologiese drama gevul is, terwyl die laaste twee bedrywe komies is en 'n gelukkige einde het. Die toneelstuk bevat ook Shakespeare se bekendste verhoogproduksie: "Af, gevolg deur 'n beer", wat die dood van Antigonus beskryf.

"The Winter's Tale" is in Afrikaans vertaal deur Eitemal. Dit is vir die eerste keer onder die titel "Die Wintersprokie" in 1975 uitgegee. Anna Neethling-Pohl het die toneelstuk ook vertaal en, alhoewel dit gereeld deur die destydse SAUK en streekrade gebruik is, is haar weergawe tans nie kommersieel verkrygbaar nie.


</doc>
<doc id="19270" url="https://af.wikipedia.org/wiki?curid=19270" title="Eitemal">
Eitemal

Eitemal (* 22 Junie 1901, Wolmaransstad – † 24 Junie 1984, Stellenbosch) is 'n "nom de plume" vir Wilhelm Jacobus du Plooy Erlank, 'n Afrikaanse skrywer, digter, redenaar en vertaler. Hy was ’n professor in Nederlandse letterkunde aan die Universiteit van Stellenbosch en kultuurattaché van die Suid-Afrikaanse ambassade in Nederland. Hy is ook die skrywer van ’n gedig wat later aangepas en getoonset is om die bekende volkslied, "Lied van Jong Suid-Afrika" te vorm. Die woorde van die lied lui: ""En hoor jy die magtige dreuning? Oor die veld kom dit wyd gesweef, die lied van 'n volk se ontwaking, wat harte laat sidder en beef.""

Willem Jacobus du Plooy Erlank is op 22 Junie 1901 op die plaas Uitkyk in die distrik Wolmaransstad gebore. Hy is die middelste kind en tweede seun van Andries Gustav Stephanus Erlank en Anna Margaretha Louisa du Plooy en het ook ’n jonger suster. Sewe maande na sy geboorte word die plaashuis tydens die Anglo-Boereoorlog (Tweede Vryheidsoorlog) afgebrand en word hy saam met sy moeder, broer, ouma en tante na ’n konsentrasiekamp by Klerksdorp geneem en daarvandaan in oop trokke na ’n ander kamp by Pietermaritzburg. In die konsentrasiekamp oorleef hy die gevreesde maagsiekte danksy onwettige sop wat sy ma van vleisekstrak gemaak en die kamp ingesmokkel het. Na die oorlog word hy groot op die familieplaas Uitkyk in die distrik van Wolmaransstad. Reeds as plaasseun kry hy die bynaam Duke, wat al sy goeie vriende in later jare gebruik. Hy en sy broer kry onderrig van ’n goewernante en sy word daarna onderwyseres op die naburige staatsondersteunde plaasskool waar hy later skoolgaan. Sy was ’n mej. Van Zyl en die onderrig was alles in Engels. Later smelt die skool saam met die nuwe laerskool op Wolmaransstad en sy vader word lid van die Skoolkommissie. Die gesin verkoop in hierdie stadium die plaas en verhuis na Wolmaransstad. Daar was nog nie ’n hoërskool op Wolmaransstad nie en hy en sy broer skryf met selfstudie in Engels al hulle vakke vir die junior matriek. So leer hy homself Latyn, Wiskunde en Natuur- en Skeikunde. Wanneer die superintendent van onderwys in die Transvaal, dr. Adamson, van die twee begaafde broers hoor, bied hy vir hulle beurse aan om verder te studeer aan die Engelsmedium Potchefstroom Boys High, waar hy in 1917 matrikuleer en die hoogste punte in sy skool behaal.

Vanaf 1918 studeer hy verder deur medium Engels aan die Transvaalse Universiteitskollege in Pretoria. Hy beywer hom van vroeg af vir die erkenning en gebruik van Afrikaans, sodat die gesin se huistaal van 1914 Afrikaans word. Op universiteit betoog hy vir die opheffing van Afrikaans tot amptelike onderrigtaal, veral in Sielkunde, maar die Senaat van die universiteit keur dit af, hoewel hulle toelaat dat die studente in Afrikaans eksamen kan skryf. Tydens die griepepidemie van 1918 werk hy deeltyds as verpleër in ’n hospitaal in Pretoria en tydens vakansies in die noodhospitaal op Wolmaransstad, wat tydelik in die plaaslike laerskool ingerig is. In sy tweede jaar in 1919 wen hy die Tielman Roos-prys as beste redenaar op die kampus, waar hy meeding met onder andere Toon van den Heever en J.R.L. van Bruggen. Sy toespraak het gehandel oor "The present is the time for reconstruction – socially, politically and ethically". Ook in 1919 moet hy sy studies tydelik staak omdat hy ’n Union Jack wat op die universiteitsterrein gehys is na die suksesvolle vredesonderhandelings aan die einde van die Eerste Wêreldoorlog, afhaal en verbrand. Hy word vir ses weke geskors as gevolg hiervan en verbeur ook sy studiebeurs. Hy behaal steeds die B.A.-graad in 1920 met lof met Hollands, Engels, Latyn, Grieks en Wiskunde as vakke. Dit is veral sy studie in Latyn waarin hy opgaan en hy vertaal op eie inisiatief ’n keuse uit die werk van Tibullus, Catullus en Horatius in Engelse verse, terwyl hy Thomas Gray se gedig "Elegy written in a country churchyard" in Latyn vertaal.

Hy gee daarna vanaf 1921 tot 1928 onderwys in Latyn by die Hoërskool Wolmaransstad. In hierdie tyd tree hy op as redenaar by verskeie volksfeeste en rig ook die skool se eerste rugbyspan af tot twee eindstryde in die Administrateursbekerkompetisie. Vanaf 1929 tot 1935 gee hy Afrikaans aan die Hoër Seunsskool Helpmekaar in Johannesburg. Die Transvaalse Onderwysvereniging (TO) versoek hom in 1929 om Jochem van Bruggen op te volg as hoofredakteur van die "Christelike Skoolblad". Deur hierdie posisie raak hy outomaties betrokke by taalsake en die bevordering van Afrikaans as onderrigtaal in opposisie met die ander twee onderwysverenigings, die Transvaalse Middelbare Onderwysvereniging (wat neutraal was ten opsigte van taalkwessies) en die Transvaal Teachers Association (wat Engels bevorder het). Oor “"Die kulturele betekenis van die volkslied"” skryf hy ’n insiggewende artikel in "Die Huisgenoot" van 29 Januarie 1932. In hierdie tyd behaal hy aan die Universiteit van die Witwatersrand onder C.M. van den Heever die B.A. Honneurs-graad en dien saam met Van den Heever en andere op die bestuur van die Afrikaanse Skrywerskring. Later verwerf hy die M.A.-graad met deeltydse studie aan die Universiteit van Suid-Afrika.

Op 17 Desember 1931 tree hy in die huwelik met Hester Cornelia (Hettie) Visser van Hanover en ’n seun, Willem, word in 1947 uit die huwelik gebore. Eitemal word in 1935 lid van die Suid-Afrikaanse Akademie vir Wetenskap en Kuns. Vanaf 1936 tot 1938 studeer hy verder onder professor N.A. Donkersloot in die letterkunde aan die Gemeentelijke Universiteit in Amsterdam, Nederland. Sy vrou studeer in hierdie tyd in die Koninklike Toneelschool in spraakproduksie en spraakkorreksie. Hulle keer terug weens die dreigende oorlog en hy promoveer (D.Litt.-graad) in 1939 aan die Universiteit van Pretoria met die proefskrif "Slauerhoff en het zoeken naar nieuwe vormbeginselen in de naoorlogse poëzie van Nederland". In 1939 word hy verkies tot die Raad van die Suid-Afrikaanse Akademie vir Wetenskap en Kuns en dien hierna meermale op kommissies wat moet besluit oor die toekenning van letterkundige pryse.

Vanaf 1939 tot 1949 doseer hy metodiek aan die Normaalkollege in Pretoria terwyl hy ook resensies en artikels oor die letterkunde skryf en dramas vertaal of bewerk vir opvoering deur studente. Terwyl hy hier werk, woon hy op ’n plasie naby Lyttelton, waar hy met beeste boer. Hy beklee vanaf 1950 tot 1966 die leerstoel in die Nederlandse letterkunde aan die Universiteit van Stellenbosch. In 1952 word hy lid van die Maatschappij der Nederlandse Letterkunde en hy besoek in 1958 België en Nederland as gasspreker. Na sy aftrede word hy vanaf 1967 tot 1971 kultuurattaché vir Suid-Afrika in Den Haag. Die Nederlandse teenkanting teen die apartheidsbeleid is in hierdie tyd so erg dat hy nie een enkele openbare lesing aan ’n universiteit gelewer het nie, omdat die professore dit nie kon waag om hom aan beledigings en ander onaangenaamhede bloot te stel nie. Per geleentheid tree hy wel in meer geslote en kleiner groepe op universiteite op. By sy terugkeer na Suid-Afrika vestig hy hom op Stellenbosch en dien vanaf 1972 tot 1984 as lid van die Kaapse Paneel van die Publikasieraad. In hierdie hoedanigheid is hy gekant teen die verbod op beide “"Kennis van die aand"” van André P. Brink en “"Magersfontein, O Magersfontein!"” van Etienne Leroux, terwyl hy die bedankings van T.T. Cloete, Merwe Scholtz en Anna M. Louw uit die Publikasieraad betreur omdat dit die gebalanseerde beheer van ’n vrye letterkunde sou benadeel.
Afgesien van sy werk as skrywer is hy baie aktief op die breër kultuurfront deur sy deelname aan die Federasie van Afrikaanse Kultuurverenigings (FAK) (vir wie se "Volksangbundel" hy talle bydraes lewer en van watter organisasie hy in 1929 ’n stigterslid is); die Handhawersbond (gestig om die gebruik van Afrikaans onder sy sprekers te bevorder); die Mynwerkersbond; die Spoorbond; die Afrikaanse Skrywerskring; die Voortrekkerbeweging; die Afrikaanse Taal- en Kultuurvereniging (ATKV); die Nasionale Toneelorganisasie; en sy redakteurskap van die "Christelike Skoolblad". Vanaf 1929 tot 1935 is hy voorsitter van die Johannesburgse Kunsvereniging (hy is ook stigterslid van hierdie organisasie) en in hierdie hoedanigheid reël hy dikwels sangkompetisies vir solo- en koorsang. Noodgedwonge moet hy dan geskikte musiek vertaal en deurloop so sy leerskool as liriekskrywer.

Hy verwerf veral bekendheid as voortreflike redenaar op volksfeeste en kulturele geleenthede en lewer reeds in 1920 sy eerste Geloftedag-toespraak. Van sy belangrikste openbare optredes is die toesprake wat hy lewer met die inwyding van die Voortrekkermuseum in 1949, die 25e verjaarsdag van die FAK, die 1973 C.J. Langenhoven- gedenklesing en 1975 J.B.M. Hertzog-gedenklesing voor die Suid-Afrikaanse Akademie vir Wetenskap en Kuns, laasgenoemde onder die titel "Die verhouding tussen Suid-Afrika en Nederland. Persoonlike indrukke. Pretoria 1975". Op toneelgebied is hy betrokke by die totstandkoming van die Nasionale Toneelorganisasie (NTO) en kort na sy aankoms in Stellenbosch word hy tot die Raad van die NTO benoem. Op Stellenbosch is hy betrokke by die vestiging van ’n outonome Departement van Drama in 1961 en die oprigting van die H.B. Thom-teater in 1966, die vestiging van amateur streekstoneelgroepe in Bellville en Stellenbosch en die uitbouing van Kleurlingtoneel. Na die besluit in 1962 vir die oprigting van streeksrade vir die kunste word hy aangestel as voorsitter van die Tussentydse Toneelraad in die Kaap en dien op die raad van die Kaapse Raad vir Uitvoerende Kunste (KRUIK).

Soms neem hy sterk standpunt in teen wat hy as gevaarpunte in die lewe van die Afrikaner sien. Tydens die Tweede Wêreldoorlog is hy as Stormjaer lid van die Ossewa-Brandwag en tree by verskeie van hierdie organisasie se vergaderings as spreker op. Hy praat Duits vlot en het ’n groot bewondering gehad vir die Duitse kultuurprestasies in veral die musiek en letterkunde. In September 1942 word hy gearresteer op grond van foutiewe beriggewing in "Die Volkstem" van ’n toespraak wat hy op 11 September 1942 op die jaarvergadering van die Afrikaanse Kultuurvereniging in die Pretoria stadsaal gemaak het. Voordat die redakteur ’n regstelling kan publiseer word Eitemal volgens die noodregulasies tydens die oorlog gearresteer en eers in die Johannesburgse middestad en daarna vir ’n maand in die Sentrale Gevangenis in Pretoria aangehou, eers in eensame afsondering en later saam met ander gevangenes. Teen die selmure krap hy dan strofes uit "Die lied van jong Suid-Afrika" uit. Hy word deur advokaat Oswald Pirow verdedig en word vrygelaat wanneer die staat nie hulle saak kan bewys nie. In 1946, voor die besoek van Koning George VI aan Suid-Afrika, publiseer hy die anonieme vlugskrif "Die koning! Is hy welkom"? Sy lewe lank is hy ’n lojale ondersteuner van die Nasionale Party. Hy is op 24 Junie 1984 in sy huis Sommerhier op Stellenbosch weens longversaking oorlede.

Hy publiseer sy werk meestal onder die naam Eitemal, wat ’n gedeeltelike omsetting is van “Lammetjie”, sy bynaam as student. Deur weglating van een “m” en die “j” draai hy die naam om, wat dan Eitemal word. Reeds as plaasseun begin hy Engelse gediggies skryf. Hy debuteer met die kinderboek "Stafie en Santie by die Kabouterberg" waarin hy sprokieselemente en avontuur vermeng. Stafie en Santie is twee boerekinders wat tot kabouters verklein word en deur die kabouters as koningspaar gekroon word. Dan help hulle die kabouters om hulle vyande, veral die bobbejane, te verslaan.

In sy jeugjare skryf hy hoofsaaklik eenvoudige liedjies en gedigte, wat in twee digbundels versamel word. "Weerklankies" is ’n bonte versameling van gedigte wat hy sedert 1919 skryf en bevat onder andere vaderlandsverse, liefdesgedigte en verse deurspek met eenvoudige natuurtekening, retoriek en sentiment. Die beste gedigte in hierdie bundel is die liefdesvers "’n Cabaretliedjie" met sy treffende variasies in die refrein; "Barbertonse madeliefies" waarin die onskuld van blomme en kinders vergelyk word; "Drie toneeltjies" wat die verhaal vertel van ’n lewenslustige meisie se lewe; en "Weltevrede", waar die kinderspel tot ramp lei.

"Phaeton en ander gedigte" toon vooruitgang op sy debuut. Die epiese titelgedig is deur Ovidius geïnspireer en gee na aanleiding van die Griekse son-mite ’n simboliese voorstelling van die lotgevalle en ontwikkeling van die digter. Phaeton  oorreed sy vader om die sonwa een keer aan hom toe te vertrou, maar hy kan die wa nie beheer nie en tuimel die afgrond af tot in die water by Eridamus. Hierdie gedig gee blyke van dramatiese talent en bevat enkele mooi onderdele, terwyl dit as ’n poging om die gegewe te verafrikaans ook vars aandoen. "Drinklied" is in min woorde ’n treffende uitbeelding van die gevolge van ’n nag se gefuif. Veral die gedig "Die begrafnis" (’n aangrypende uitbeelding van verskillende begrafnisgangers en hulle reaksie op die dood van die gestorwene) word bekend en dit word dan ook opgeneem in "Groot verseboek" en (saam met ander gedigte) in "Die Afrikaanse poësie in ’n duisend en enkele gedigte".

Sy gedigte word ook in verskeie ander versamelbundels opgeneem, insluitende "Afrikaanse versameling", "Uit ons digkuns", "Digters en digkuns", "Digterstemme", "Digters en digsoorte", "Digters op die toring", "Miskien sal ek die wingerd prys", "Verse vir Opperman", "My Afrikaanse verseboek", "Voorspraak"” en "Junior verseboek".

Hy lewer waardevolle werk vir die "FAK-Volksangbundel", wat vir die eerste keer in 1937 gepubliseer word en waarvoor hy benewens verwerkinge uit ander tale ook ’n hele aantal oorspronklike liedere skryf. Hieronder tel liedjies wat sedertdien volksbesit geword het soos "Die lied van jong Suid-Afrika", "Goud en silwer" en "Die bootjie na Kammaland". Saam met Hugo

Gutsche publiseer hy in 1932 die liederebundel "Lus en lewe: liedere vir studente, oud-studente en ander vrolike mense".

Sedert die middel van die dertigerjare spits hy hom toe op die drama en prosa. Sy eerste gepubliseerde drama is "En hadde de liefde niet" wat dikwels opgevoer is. Dit het die pas afgelope depressiejare as tema, waarin daar ’n toestroming na die stede is vir oorlewing, met die les dat ongetemperde geldsug en magsug tragiese resultate kan oplewer. Die weeskind Eugène Bartman werk hom op tot prokureur. Sy fokus is egter op materiële dinge en in sy magstrewe verneuk hy sy ondersteuner Wynand Wylbach en vertrap sy opregte vrou Cillie se liefde. Sy aksies lei tot sy vrou se ondergang voordat hy tot inkeer kom. Hierdie drama word so hoog aangeslaan deur die keurkomitee vir die Hertzogprys vir 1935 dat dit aanbeveel word vir gesamentlike bekroning met P.W.S. Schumann se "Hantie kom huis toe" en H.A. Fagan se "Die ouderlinge en ander toneelstukke", met laasgenoemde wat eindelik die alleen bekroning ontvang.

Hierna skryf hy die ongepubliseerde dramas "Die Vivierse en die Bibbejees" en "Erasmus se erfgename", asook die radiodrama "Die vloek van 13 September". Die drama "So praat die ou rivier" is ’n vry verwerking van die Duitse drama "Maria Magdalena" van Christiaan Friedrich Hebbel, waarin hy die hooftrekke van die verhaal en enkele situasies behou het en vir die res digterlike vryheid gebruik het. Hierdie familiedrama speel af in Duitsland teen die middel van die negentiende eeu, wanneer die gildestelsel plek maak vir kapitalisme. Hy skryf die drama in versvorm, met die doel om dit so na as moontlik by die spreektaal te laat aansluit.

’n Fragment van die eselsromannetjie "Jaffie" verskyn eers in "Die Huisgenoot" en ’n uittreksel in "Standpunte" voordat dit in boekvorm gepubliseer word. Die boek is ’n samevoeging van sy eie jeugherinnerings van die Wes-Transvaalse plaaswêreld en godsdienstige ervarings rondom twee esels as sentrale figure, soos ingegee deur Middeleeuse Bybelprente. Die jong esel Jaffie word deur sy oom Vaaltyn opgevoed in die Christelike leer van liefde en lydsaamheid en leer by sy oom van Jesus se intog in Jerusalem op die rug van die esel Valta. Hy kry ook praktiese opleiding in die beste bekbyte en skoppe. Spanning word opgebou deur die vyandskap wat daar tussen oom Vaaltyn en Ribbok bestaan. Twee ontwikkelingslyne word volgehou, naamlik die geleidelike aftakeling van oom Vaaltyn en daarnaas die ontwikkeling tot volwassenheid by Jaffie. Wanneer oom Vaaltyn op Kersdag deur ’n weerligstraal gedood word, verower Jaffie die eselleiding in ’n geveg met Ribbok. So bereik hy volwassenheid en kan hy die lewe sonder sy mentor tegemoetgaan. Benewens die sjarmante verhaal en vertelstyl lê die bekoring in die soomlose ineenvlegting van diverse bestanddele, soos die epiese en moralistiese, die historiese en legendariese en ook die profane en die gewyde. Die dierekarakters verkry besondere trefkrag en oom Vaaltyn bekoor met sy pittige spreekwoorde waarmee hy oerwaarhede verwoord. Al hierdie elemente verhef die boekie tot leesstof vir oud en jonk. Hierdie verhaal het reeds klassiek geword in Afrikaans en word ook in onder andere Xhosa vertaal. Rob Antonissen beskryf dit in sy resensie soos volg: “Hy het iets nuuts gebring in die mees onvervalste Afrikaans, fyn en lewend in elke vesel". "Jaffie" is in 1957 ’n sterk aanspraakmaker op die Hertzogprys, wat eindelik aan Elise Muller se "Die vrou op die skuit" toegeken word. In 1959 word die Afrikaanse Letterkundige Vereniging se prys vir jonger prosa aan Eitemal toegeken, hoofsaaklik op grond van "Jaffie", maar ook met inagneming van sy verdienste as digter en dramaturg.

"Skaduwees teen die muur" bevat ’n aantal sketse en kortverhale wat hy reeds sedert die jare dertig geskryf het, dikwels teen ’n Wes-Transvaalse agtergrond. Die bundel word dan ook ingelei deur "Uit my kontrei", sy jeugherinneringe oor hierdie wêrelddeel. Die verhaal "Die pontbaas van Dieprusrivier" is die hoogtepunt in die bundel en beïndruk met sy simboliek. Die rivier is die skeiding tussen die dorpsdeel met die kerk en die deel met die hotel en kroeg, sodat die pontbaas teen die einde ’n Charon-figuur word. Hierdie verhaal word deur Abraham H. de Vries in die versamelbundel "Uit die kontreie vandaan" opgeneem. Sy kortverhaal "Oom Sybrand se tweede offer" word in "Halfeeu" opgeneem, waarin P.G. du Plessis hoogtepunte uit die eerste vyftig jaar van "Die Huisgenoot" saambundel. Oom Sybrand se eerste offer was om op te hou pruim toe die tabaksop sy snor vlek. Sy baard was sy grootste trots. Sannie se kêrel, Daniel de Bruin, wil toe weet of die oom met sy baard bo of onder die kombers slaap. Hierdie vraag kon hy nie antwoord nie en daardie nag kon hy ook nie slaap nie, want geeneen van hierdie maniere voel reg nie. Dan bring hy sy tweede offer om sy baard af te sny. "Gee my ’n bod vir ’n eseltjie" is ’n humoristiese verhaal van die twee deftige dames wat sommer groot wil kollekteer vir die kerk se nuwe orrel by oom Thys Vermeulen, die rykste man in die distrik. Hulle is baie verontwaardig wanneer hy ’n brandsiek esel skenk, maar by die kerkbasaar sorg dieselfde esel dat die beoogde som vir die orrel bereik word. Hierdie verhaal word deur A.P. Grové in "Hoogtepunte in die Afrikaanse verhaalkuns" opgeneem en deur F.E.J. Malherbe in "Moderne Afrikaanse verhaalkuns", terwyl "Oom Habakuk se derde vrou" deur Hennie Aucamp in die bundel "Blommetjie gedenk aan my" opgeneem word. Die skets "Den Haag" verskyn in "Stad en stedelig", ’n versamelbundel met sketse en vertellings oor wêreldstede. Die Federasie van Afrikaanse Kultuurvereniginge (FAK) publiseer sy toespraak "Die patroon van ons volkskarakter" wat hy op 28 Maart 1952 in Stellenbosch voor die publiek en studente lewer tydens die drie eeu feesvieringe van die aankoms van Jan van Riebeeck.

In sy later jare hou hy hom hoofsaaklik besig met vertalings en verwerkings uit die klassieke Europese letterkunde. Vir sy werk as vertaler van Shakespeare se "Macbeth" ontvang hy in 1966 die Akademieprys vir Vertaalde Werk. Hierdie vertaling word in 2013 deur Marthinus Basson verwerk vir nege akteurs en by Aardklop opgevoer, waar die Afrikaans weer beïndruk met sy soepelheid en die opvoering met talle pryse bekroon word. Eitemal vertaal ook Shakespeare se "Hamlet", "Midsomernagdroom" en "Die wintersprokie""." Die Akademieprys vir Vertaalde Werk word in 1969 weer aan hom toegeken vir sy vertaling van Goethe se "Faust". Sy vertalings van "Voorlopige vonnis" van Jozef van Hoeck en "Don Carlos" van Friedrich von Schiller word deur Dalro gepubliseer, maar sy verwerking van Michiel de Swaen se "De gecroonde leersse" is nie gepubliseer nie.

Die Middelnederlandse "Van den Vos Reynaerde" verwerk hy in versvorm en verplaas dit onder die titel "Reinaard die jakkals" na ’n Wes-Transvaalse milieu. Hy doen hier nie slegs bloot ’n vertaling nie, maar verwerk die Middeleeuse stof en voeg ook talle plaaslike Jakkals-en-wolfstories in versvorm by. In hierdie diere-epos word Reinaard die jakkals deur een na die ander dier voor koning Leeu aangekla. Die satire op die Middeleeuse Staat en Kerk word uitgebrei sodat dit ’n gespot word met Suid-Afrikaanse werklikhede soos apartheid, ontug, oproerige politieke vergaderings, verkramptes, sensuurrade en dies meer. Fragmente van hierdie werk het reeds voorheen in "Verse vir Opperman" (1974) en die Mei 1979 uitgawe van "Tydskrif vir Letterkunde" verskyn.

In 1981 vereer die FAK Eitemal vir sy lewenslange toewyding aan die Afrikaanse volkslied. Die voorsitter van die FAK, Gawie Cillié, huldig Eitemal by hierdie geleentheid as die enigste oorlewende lid van die driemanskap (die ander twee is Hugo Gutsche en Stephen Eyssen) wat verantwoordelik was vir die eerste verskyning van die "FAK-Volksangbundel" in 1937. Die idee vir so ’n bundel het ontstaan na ’n lesing in 1931 van Eitemal getiteld "Kulturele betekenis van die volkslied" tydens die tweede kongres van die FAK in Kaapstad.

Sy oorspronklike werke:

Werke wat hy na Afrikaans vertaal het:







</doc>
<doc id="19271" url="https://af.wikipedia.org/wiki?curid=19271" title="Heerhugowaard">
Heerhugowaard

Heerhugowaard (Westfries: "Heregewaard" of "De Waard") is 'n stad in die streek Westfriesland in die Nederlandse provinsie Noord-Holland.

Volgens 'n sensus gedateerd 1 Februarie 2012, het Heerhugowaard se munisipalegebied 'n beraamde bevolking van 52 482 inwoners.


</doc>
<doc id="19273" url="https://af.wikipedia.org/wiki?curid=19273" title="Joe Seremane">
Joe Seremane

Wetshotsile Joseph Seremane is 'n Suid-Afrikaanse politikus en voormalige federale voorsitter van die land se hoofopposisieparty, die Demokratiese Alliansie (DA).

Seremane het sy loopbaan begin as onderwyser in Bekkersdal in die Noordwes provinsie van Suid-Afrika totdat hy as gevolg van sy betrokkenheid by politiek verbied is om onderwys te gee. Hy was 'n politieke gevangene op Robbeneiland van 1963 tot 1969 totdat hy deur die Apartheid regering na die Bophuthatswana tuisland verban is. Hy is weer sonder verhoor aangehou van 1976 tot 1978 en verskeie kere tussen 1982 en 1984.

Seremane het Burgerlike Organisasies (Civics) in voorspraak en later in mediasie en konflikbeslegging gedien. Hy was Direkteur van Geregtigheid en Versoening van die Suid-Afrikaanse Raad van Kerke en Hoofgrondeisekommissaris na volle demokrasie in 1994 in Suid-Afrika gevestig is.

In 1994 het hy by die Demokratiese Party (DP), die voorganger van die DA, aangesluit en is in 1998 tot parlementslid verkies. In Maart 2000 is hy tot federale voorsitter van die DP verkies waarna hy vervolgens stigtersvoorsitter van die DA geword het.

Seremenae was aanvanklik 'n lid van die Pan Africanist Congress (PAC), 'n swartbewussynsorganisasie wat van die ANC af weggebreek het. Hy verwerp egter nou rassepolitieke en word gesien as die mees prominente swart politikus in die DA.
Na die aankondiging van die DA leier Tony Leon dat hy van plan is om in Mei 2007 af te tree is Seremane gesien as 'n moontlike kandidaat om Leon op te volg. Op 26 Februarie 2007 kondig hy dan ook aan dat hy vir verkiesing as DA-leier sal staan. Alhoewel hy in die verkiesieng deur Helen Zille verslaan is, is hy tot voorsitter van die DA herkies.

In 2008, na die bedanking van pres. Thabo Mbeki, is Seremane deur die DA vir die presidentspos genomineer. Hy het 50 stemme in hierdie verkiesing gekry, die eerste betwiste presidentsverkiesing in Suid-Afrika sedert 1994.



</doc>
<doc id="19274" url="https://af.wikipedia.org/wiki?curid=19274" title="Agatha Christie">
Agatha Christie

Agatha Christie (15 September 1890 – 12 Januarie 1976) was ’n Britse skryfster, bekend vir talle gewilde romans oor moorde en die speurders wat dit oplos.

Sy is een van die wêreld se bekendste speurverhaalskryfsters. 'n Beraamde vier miljard kopieë van haar novelle is al verkoop, insluitend 'n beraamde miljard kopieë van vertalings uit die oorspronklike Engels in 103 ander tale. Sy is net deur die Bybel en Shakespeare uitverkoop.

Haar bekendste karakters is "Miss Marple" en "Hercule Poirot". Twee van haar bekendste boeke, wat albei verfilm is, is "Murder on the Orient Express" en "Death on the Nile".


</doc>
<doc id="19275" url="https://af.wikipedia.org/wiki?curid=19275" title="Athol Trollip">
Athol Trollip

Roland Athol Price Trollip (gebore 12 Maart 1964) is 'n Suid-Afrikaanse politikus van die Demokratiese Alliansie en was vanaf 18 Augustus 2016 tot 27 Augustus 2018 burgemeester van die Nelson Mandelabaai Metropolitaanse Munisipaliteit in die Oos-Kaap.

Athol Trollip is in Bedford in die Oos-Kaap gebore waar hy ook skool gegaan het. By Woodridge College het hy onderhoofseun geword en was hy kaptein van rugby, swem, waterpolo en branderplankry en lewensredding se eerste spanne. Hy is met Angela getroud en hulle het saam twee kinders, Roland en Kate.

Trollip is in 1999 tot die Oos-Kaapse wetgewer verkies nadat hy van 1995 as munisipale raadslid in die Amathole-distriksmunisipaliteit gedien het. Hy het in 2002 provinsiale leier geword toe hy die voormalige Nasionale Party provinsiale leier, Tertius Delport, naelskraap verslaan het. Trollip se oupa, ook Athol Trollip, was parlementslid vir die Verenigde Party vir Port Elizabeth-Sentraal in die 1950's en sy vader, Douglas, was 'n afdelingsraadslid van die Smaldeel-afdelingsraad.

Op 11 Januarie 2007 het hy by 'n perskonferensie aangekondig dat hy vir die Demokratiese Alliansie se leierverkiesing in Mei sou staan. In Oktober 2011 het Lindiwe Mazibuko hom verslaan in die stryd om die DA se parlementêre leier te word.

Hy was die leier van die Demokratiese Alliansie in die Oos-Kaapprovinsie totdat hy op 6 Mei 2017 deur Nqaba Bhanga vervang is.

Trollip is aangewys as burgemeester van Nelson Mandelabaai Metropolitaanse Munisipaliteit nadat hy die DA tot 'n oorwinning gelei het in die munisipale verkiesing op 3 Augustus 2016. Sy party het 57 van die 120 raadsetels gewen, vergeleke met die ANC se 50. Hy is op 27 Augustus 2018 na 'n mosie van wantroue uit hierdie amp verwyder en met Mongameli Bobani van die UDM vervang.


</doc>
<doc id="19290" url="https://af.wikipedia.org/wiki?curid=19290" title="Jürgen Stroop">
Jürgen Stroop

Jürgen Stroop (gebore Josef Stroop, 26 September 1895 in Detmold – 6 Maart 1952 in Warskou) was 'n "SS-Gruppenführer und Generalleutnant der Waffen-SS und Polizei" ("SS-Groepsleier en Generaalluitenenant van die Wapen-SS en Polisie"), wat as die SS- en polisieleier van die Pole-Warskouarea gedien het tydens die Warskou-ghetto-opstand in 1943.


</doc>
<doc id="19293" url="https://af.wikipedia.org/wiki?curid=19293" title="Gruppenführer">
Gruppenführer

"Gruppenführer (D"uits vir <nowiki>" groep leier")is '</nowiki>n vroeëre paramilitêre rang in die Naziparty. Die term beteken "groepleier" en was oorspronklik die gelyke van 'n generaal.


</doc>
<doc id="19299" url="https://af.wikipedia.org/wiki?curid=19299" title="Troilus and Cressida">
Troilus and Cressida

Troilus and Cressida, of The Famous Historie of Troylus and Cresseid is 'n toneelstuk deur William Shakespeare wat uit ongeveer 1602 dateer (kort na die voltooïng van Hamlet). Dit is in twee verksillende weergawes in kwarto formaat uitgegee, beide in 1609. Dit is nie bekend of die toneelstuk ooit in die tyd opgevoer is nie, aangesien die twee uitgawes mekaar teenspreek: die een verkondig op die titelbladsy dat die toneelstuk onlangs op die verhoog opgevoer was, terwyl die ander een in sy voorwoord beweer dat dit 'n nuwe toneelstuk is wat nog nooit opgevoer was nie.

Die toneelstuk word deur baie mense as ongewoon beskou. Die kwarto weergawe bestempel dit as 'n historiese toneelstuk, terwyl die Eerste folio dit saam met die tragedies kategoriseer. Die verwarring word vererger deur die feit dat die toneelstuk se bladsye, in die oorspronklike binding van die Eerste folio, nie genommer is nie en die titel heel duidelik by die inhoudsbladsy ingedruk is. Na aanleiding van hierdie bewyse glo akademici dat die toneelstuk 'n baie laat toevoeging tot die Eerste folio was en dus bygevoeg was waar daar ook al nog spasie was. Die toneelstuk is nie 'n tipiese tragedie nie, aangesien die hoofkarakter nie sterf nie, maar dit eindig nietemin op 'n sombere noot. Die styl van die stuk spring die heeltyd rond tussen vulgêre humor en tragiese droefgeestigheid en dit is somtyds moeilik om te verstaan hoe die gehoor veronderstel is om op die karakters so doen en late te reageer.


</doc>
<doc id="19329" url="https://af.wikipedia.org/wiki?curid=19329" title="Karlsruher SC">
Karlsruher SC

Karlsruher SC is 'n sokkerklub uit die stad Karlsruhe in die deelstaat Baden-Württemberg in Duitsland.

Die klub het op 6 Junie 1894 ontstaan as "KFC Phönix", nadat ontevrede lede van die gimnastiekklub "Karlsruher Turngemeinde" weggebreek het. Die span was vroeg suksesvol toe dit in 1909 die Duitse kampioen geword het. In 1912 is daar met "KFC Alemannia" (gestig in 1897) saamgesmelt.

Na die hervorming van die Duitse sokkerstruktuur tydens die Derde Ryk, het die klub elke jaar, behalwe 1936, op die hoogste vlak in die Gauliga Baden-Württemberg meegeding. Op 16 Oktober 1952 het Phönix met "VfB Mühlburg" saamgesmelt, wat self 'n fusie was met "VfB Karlsruhe" sedert 1933. Die klub het hiermee ook sy huidige naam "Karlsruher Sport Club von 1894 Mühlburg-Phönix e.V." aangeneem, wat meesal afgekort word na "Karlsruher SC". In 1956 haal die span vir die eerste keer sedert 1909 die eindstryd om die nasionale titel, maar verloor teen BV Borussia Dortmund met 2-4.

In 1963 was die klub een van die oorspronklike deelnemers aan die Bundesliga.

'n Hoogtepunt in die klubgeskiedenis was toe die klub in 1994 in die tweede ronde van die UEFA-beker met 1-3 teen Valencia CF van Spanje verloor het, maar in die terugwedstryd met 7-0 gewen het! KSC het voortgegaan om ook PSV Eindhoven, Boavista FC Porto en Girondins de Bordeaux uit te skakel voordat hulle in die halfeindronde teen SV Austria Salzburg op die wegdoelreël uitgeskakel is.

Duitse sokkerkampioen
DFB-Pokal



</doc>
<doc id="19335" url="https://af.wikipedia.org/wiki?curid=19335" title="Henry IV, Part 1">
Henry IV, Part 1

The History of Henrie the Fourth, Part 1 is 'n historiese toneelstuk deur William Shakespeare. Dit is die tweede van Shakespeare se vierdelige reeks wat die opvolgende koningskap van Richard II, Hendrik IV (twee toneelstukke), en Hendrik V behandel. "Henry IV, Part 1" beskryf 'n deel van geskiedenis wat begin met die Slag van Humbleton Hill en die geveg tussen Sir Henry (Hotspur) Percy en Archibald Douglas, die vierde Graaf van Douglas, in 1402 en eindig met die nederlaag van die rebelle by Shrewsbury in mid-1403. Dit was waarskynlik vir die eerste keer in 1597 opgevoer. Die toneelstuk is van die begin af uiters gewild by die publiek sowel as die kritici.


</doc>
<doc id="19338" url="https://af.wikipedia.org/wiki?curid=19338" title="Sint Joris en die draak">
Sint Joris en die draak

In Christelike mitologie was sint Joris (c275/281 tot 23 Apr 303) 'n Romeinse soldaat van Anatolië (hedendaagse Turkye) wat geïkoniseer is. Sint Joris is die beskermheilige van Engeland, Kanada, Katalonië, Georgië, Griekeland en Montenegro.

Die verhaal van Sint Joris en die draak is afkomstig van oosterlike oorsprong en is hervertel na die kruistogte.

In die volledige westerse storie het die draak 'n nes gemaak by 'n stroom wat water voorsien aan die stad Cyrene in Libië. Die inwoners moes van tyd tot tyd die draak weglok om water te kry. Om die draak weg te lok het die stadsvaders elke dag 'n menslike offer aan die draak gemaak. Hulle het hul slagoffer gekies deur lotjies te trek en op 'n dag het hulle vir die prinses gekies. Skielik verskyn Sint Joris, verslaan die draak en verlos sodoende die inwoners van hulle smart. Uit dank bekeer al die inwoners na die Christendom toe. In die verhaal word die draak as 'n booswillige figuur geskets.


</doc>
<doc id="19340" url="https://af.wikipedia.org/wiki?curid=19340" title="Oesjanka">
Oesjanka

Oesjanka (Russies: уша́нка; ook ша́пка-уша́нка, "sjapka-oesjanka", IFA: /ˈʂapkə ʊˈʂankə/) is ’n Russiese pelshoed met oorflappe wat aanmekaargebind kan word oor die kroon van die hoed, of onder die draer se ken om die ore en onderste deel van die gesig teen die koue te beskerm.
Oesjankas word gewoonlik van konynpels gemaak en soms ook van meer gesogte pels soos dié van vosse en wolwe. Dié van nagemaakte pels word deesdae in groot maat vervaardig en aan toeriste verkoop. Die term "oesjanka" kom van die Russiese woord "oesji" (у́ши, "ore"), en "sjapka-oesjanka" beteken dus letterlik "hoed met oorflappe". Daar word bespiegel dat die Russe die ontwerp van die hoed van die Mongoolse leër gekry het, aangesien die Mongole ’n soortgelyke hoed gedra het. Die oesjanka bly egter ’n stereotipe van die Russiese kultuur.


</doc>
<doc id="19341" url="https://af.wikipedia.org/wiki?curid=19341" title="Waals">
Waals

Waals is 'n Romaanse taal wat deel is van die "Langues d'oil"-taalfamilie en daarom is dit naby verwant aan Frans en die streekstale Lorreins, Pikardies en Champenois. Waals is nog in 'n mate die omgangstaal van Wallonië en die aangrensende Frankryk (Givet en omgewing). Waals het Keltiese en Germaanse invloede.


</doc>
<doc id="19348" url="https://af.wikipedia.org/wiki?curid=19348" title="Denver">
Denver

Denver (amptelik: City and County of Denver) is die hoofstad en grootste stad van die Amerikaanse deelstaat Colorado met 575 927 inwoners in die stad en 2 330 146 in die metropolitaanse gebied van Denver-Boulder-Aurora (2006). Denver lê in die vallei van die South Platte-rivier, wat deel uitmaak van die hoogvlaktes ten ooste van die Suidelike Rotsgebergte.

Die gebied was aanvanklik 'n klein handelspos vir Indiaanse stamme en pelsjagters en is in 1858 as 'n permanente nedersetting met die naam St. Charles gestig. Die naam is later gewysig na Denver City en uiteindelik net Denver. Nadat die buurstad Auraria in 1860 by Denver ingesluit is, het die stad in 1867 die hoofstad van Colorado geword.

Die plaaslike silwermynbou het in die 1870's en 1880's tot vinnige ekonomiese groei in die stad gelei, en ook ná die agteruitgang van die silwerbedryf het die ontdekking van goudvelde 'n langdurige ekonomiese krisis verhoed. Denver is tans 'n belangrike nywerheids-, handel- en vervoersentrum en beskik oor een van die grootste veemarkte in die Verenigde State. In die plaaslike filiaal van die Amerikaanse Munt, wat in 1906 geopen is, word sowat die helfte van die Amerikaanse muntstukke geslaan. Dit beskik ook oor die tweede grootste goudvoorrade in die VSA. Denver het daarnaas tot 'n gewilde skioord ontwikkel.

Denver pronk met die tiende grootste middestadse distrik en het vanweë sy ligging van presies een myl (1 609 meter) bo seevlak die bynaam "The Mile-High City" gekry. Ander historiese byname soos "Queen City of the Plains" ("Koningin van die Vlaktes") en "The Rail City" ("Die Spoorwegstad") verwys na die belangrike rol wat Denver vir die landbou in die streek en as vervoersentrum gespeel het. 'n Aantal skepe van die Amerikaanse Vloot is vernoem na Denver.

Denver is in 1858 in die Kansas-gebied gestig, nadat 'n groep van goud-prospekteerders uit Lawrence (Kansas) in die gewes aangekom en die nedersetting Montana City teen die oewers van die South Platte-rivier gestig het - die eerste in die gebied van die huidige Denver. Die setlaars het die nedersetting egter reeds in die somer van 1859 ten gunste van Auraria en St. Charles City opgegee.

Op 22 November 1858 het generaal William Larimer, 'n spekulant uit die oostelike Kansas, 'n kleim naby Auraria afgesteek en die plek ter ere van die goewerneur van die Kansas-gebied, James. W. Denver, Denver City genoem. Larimer het persele in die dorp aan handelaars en delwers verkoop en sodoende gehoop om die groei van sy nedersetting te bevorder en nuwe emigrante te lok. Denver City was 'n grensstad, en sy ekonomiese basis was die verskaffing van dienste aan plaaslike delwers.

Op 28 Februarie 1861 is die Colorado-gebied amptelik gevorm. Die Arapahoe-distrik is op 1 November gestig, en Denver City is ses dae later geïnkorporeer. Die dorp het tot en met 1902 as die administratiewe setel van die Arapahoe-distrik gedien. In 1865 het Denver ook die hoofstad van die Colorado-gebied geword, en die naam is verkort tot Denver. Met die toelating van die deelstaat Colorado tot die Unie op 1 Augustus 1876 het Denver sy hoofstad geword. 

In 1890 was Denver met sowat 100 000 inwoners reeds die tweede grootste stad wes van Omaha, maar dit is in 1900 verbygesteek deur San Francisco en Los Angeles. Colorado se parlement het in 1901 besluit om die Arapahoe-distrik in drie gebiede te verdeel: Die Stad en Distrik van Denver, die nuwe Adams-distrik en die Suid-Arapahoe-distrik. Denver was in 1908 die gasheerstad van die Demokratiese Party se Nasionale Byeenkoms. 

Alhoewel Denver as die gasheerstad van die Olimpiese Winterspele van die jaar 1976 gekies is, het kiesers teen die gebruik van publieke fondse vir die spele se finansiering gestem, en die olimpiade is gevolglik na Innsbruck in Oostenryk verskuif. Die veldtog se leier, die afgevaardigde Richard Lamm, het veral op die nadelige gevolge vir die gebied se ekologie verwys. Hy is in 1974 as goewerneur van Colorado verkies.

Denver het 'n semi-ariede klimaat met vier onderskeie seisoene. Alhoewel die stad in die Groot Vlaktes lê, word die weersomstandighede in die stad en sy omgewing sterk deur die nabygeleë Rotsgebergte beïnvloed. Die klimaat is in vergelyking met die berggebiede in die weste en die vlaktes oos van die stad in die algemeen gematig, maar nogtans dikwels onvoorspelbaar.

Die gemiddelde jaarlikse temperatuur in Denver is 10,1 °C (50,1 °F) en die gemiddelde jaarlikse neerslag 402 millimeter (15,81 duim). Sneeuvalle begin gereeld teen mid-Oktober, terwyl die laaste sneeuvalle gewoonlik in laat April aangeteken word. Die gemiddelde jaarlikse sneeuval is 156 sentimeter (61,6 duim). Denver het jaarliks sowat 250 sonskyndae.

Die winters in Denver is koud en droog, en alhoewel groot sneeuvalle in die berge wes van die stad aangeteken word, droog die lugmassas, wat oor die voorgebergte beweeg, uit. Daarnaas tree dikwels warm chinook-winde op, wanneer lug, wat oor die berge beweeg het, begin verwarm terwyl dit daal. Die koudste temperatuur ooit is op 9 Januarie 1875 aangeteken, toe die kwik tot by -34 °C (-29 °F) gedaal het. 

Lentetyd word deur baie veranderlike weersomstandighede gekenmerk, aangesien Denver deur lugmassas uit alle rigtings geraak kan word. Arktiese lug uit die noorde verenig soms met Pasifiese stormstelsels en lei tot hewige sneeuvalle. Sneeuvalle bereik 'n hoogtepunt in Maart met 'n gemiddelde van 29,7 sentimeter (11,7 duim). Warm lugmassas uit die Golf van Meksiko bring die eerste donderstorms vamn die seisoen, terwyl kontinentale lugmassas someragtige droë en warm weer saambring.

Vanaf mid-Julie bring die mossoen vogtige lug en kort donderbuie in die laat namiddag na Denver. Humiditeitsvlakke is in die algemeen nogtans baie gematig. Die gemiddelde maksimum-temperature in die somer is 29 °C (85 °F), die gemiddelde minima 13 °C (56 °F).

Tropiese mossoen-lugstromings neem in die herfs geleidelik af, en as arktiese lugmassas nader en met vogtige lug uit die Pasifiese noordweste vermeng, bring hulle hewige sneeuvalle teweeg. Die tweede grootste sneeuvalle van die jaar word gewoonlik in November aangeteken.

Denver se ekonomie trek voordeel uit die stad se geografiese posisie en sy toegang tot sommige van die land se belangrikste vervoerstelsels. Aangesien Denver die grootste stad binne 'n omtrek van 600 myl is en ook halfpad tussen die groot stede van die Midweste soos Chicago en Detroit en die metropole aan die Weskus geleë is, het dit tot 'n sentrum van logistiese diensverskaffing in die Bergstate ontwikkel. 'n Aantal groot maatskappye van die Sentrale Verenigde State het hulle hoofkwartiere in Denver en sodoende van die stad 'n belangrike nasionale handelsentrum gemaak.

Daarnaas het ook 'n groot aantal regeringsinstellings vanweë Denver se geografiese ligging hier hulle hoofkwartiere of kantore opgerig. Die metropolitaanse gebied van Denver-Aurora het nou meer federale werknemers as enige ander vergelykbare gebied, met die uitsondering van Washington, DC. Saam met die regeringsagentskappe het ook baie ondernemings van die krygstuig- en ruimtevaartbedrywe hulle in Denver gevestig. As die administratiewe hoofstad van die deelstaat Colorado beskik Denver ook oor talle werkgeleenthede by die plaaslike regeringsinstellings.

Danksy die nabyheid van die Rotsgebergte met sy minerale rykdom het baie ondernemings in die mynbou- en energiebedryf in die gebied ontstaan. Aanvanklik het goud- en silwerontginning 'n belangrike rol by die ekonomiese ontwikkeling van Denver gespeel. Die energiekrisis van die 1970's en vroeë 1980's het tot 'n beduidende ekonomiese oplewing in Denver gelei - wat selfs in die vermaaklikheidsbedryf met die televisie-sepie "Dynasty" uitgebeeld is. Grootskaalse boubedrywighede het in die middestad plaasgevind, waar 'n groot aantal nuwe wolkekrabbers opgerig is. 

Die ineenstorting van die olieprys (dit het van VSA-$ 34 per vaatjie in 1981 tot slegs VSA-$ 9 in 1986 gedaal) het 'n nekslag vir die plaaslike ekonomie beteken. Byna 15 000 werkers in die oliebedryf is werkloos gelaat, en met sy leegstand van sowat 30 persent van middelstedelike kantore was Denver landswyd op 'n negatiewe rekordvlak. Vandag speel die energie- en mynboubedrywe met maatskappye soos "EnCana", "Halliburton", "Newmont Mining", "Noble Energy" en "Anadarko" weer 'n groot rol in die plaaslike ekonomie.

Die telekommunikasiebedryf trek voordeel uit Denver se westelike sentrale ligging in die Bergtydsone (UTC -7), aangesien dit kommunikasie op dieselfde sakedag met albei Noord-Amerikaanse kusgebiede, Suid-Amerika, Europa en Asië vergemaklik. Die ligging op die 105de meridiaan een myl bo seespieël maak van Denver die grootste stad in die VSA, wat maklike satellietverbindings met ses vastelande op dieselfde sakedag kan aanbied. "Qwest Communications", "EchoStar", "Starz-Encore" en "Comcast" is voorbeelde van groot telekommunikasie-maatskappye met bedrywighede in die Denver-gebied.

Alhoewel die resessie in die tegnologiebedryf teen die begin van die 21ste eeu 'n nadelige uitwerking op Denver se ekonomie gehad het, het die plaaslike regering en sakeleiers daarin geslaag om die ekonomie deur middel van effektiewe diversifisering minder afhanklik te maak van die sakesiklusse van sy vroeëre hoofnywerhede. Die "Colorado Convention Center", wat in 2005 uitgebou is, het van Denver een van die tien leidende bestemmings vir kongresse landswyd gemaak.

Die Denver Internasionale Lughawe is ook hier naby geleë.

Denver se eerste teater, "Apollo Hall", is kort ná die stad se stigting in 1859 geopen en het baie toneelstukke vir die gretige setlaars aangebied. In die 1880's het Horace Tabor Denver se eerste operagebou opgerig. Ná die eeuwisseling het die stadsvaders 'n hernuwingsprogram van stapel gestuur, waarvolgens parke, wandellane, museums en die Munisipale Ouditorium opgerig is, waar in 1908 die Demokratiese Party se Nasionale Konvensie plaasgevind het. Vandag staan dit bekend as die "Ellie Caulkins Opera House".

Denver en die metropolitaanse gebiede in die omgewing het ook in die volgende dekades kulturele belange gesteun. Die kiesers in die Metropolitaanse Gebied van Denver-Aurora het in 1988 'n verkoopbelasting van 0,01 persent goedgekeur, die "Scientific and Cultural Facilities Tax (SCFD)", waarmee fondse aan 'n verskeidenheid kulturele en wetenskaplike instellings en organisasies in die gebied beskikbaar gestel word.

Denver pronk nou met 'n groot aantal museums, wat nasionale bekendheid verwerf het, soos byvoorbeeld die nuwe vleuel van die Denver Kunsmuseum, wat deur die internasionaal befaamde argitek Daniel Libeskind ontwerp is, die tweede grootste Sentrum vir Uitvoerende Kunste in die VSA na die Lincoln Center in New York en stadswyke soos LoDo ("Lower Downtown"), wat talle kunsgalerye, restourante, kroeë en klubs huisves. Denver is ook as die stad gekies waar 'n museum aan die abstrakte ekspressionistiese skilder Clyfford Still gewy sal word.

Alhoewel Denver in die Amerikaanse musiekgeskiedenis 'n minder belangrike rol speel as byvoorbeeld New York, Detroit en Los Angeles, spog dit met 'n uiters lewendige musiekbedryf, en van sy pop-, jazz-, jam-, folk- en klassieke musiekkunstenaars het nasionale en internasionale bekendheid verwerf. Die stad het veral in die 1960's en 1970's 'n groot rol as sentrum van die folkmusiek gespeel, en welbekende kunstenaars soos Bob Dylan, Judy Collins en John Denver het vir 'n tyd lank in Denver gewoon en in plaaslike klubs opgetree.



</doc>
<doc id="19365" url="https://af.wikipedia.org/wiki?curid=19365" title="Chris Barnard">
Chris Barnard

Chris Barnard verwys na:



</doc>
<doc id="19373" url="https://af.wikipedia.org/wiki?curid=19373" title="Schutzstaffel">
Schutzstaffel

Die Schutzstaffel (Duits: [ˈʃʊtsˌʃtafəl] , letterlik: "Beskermingseskader"), afgekort (Rune) of SS (Latyn), was 'n groot sekuriteits- en militêre organisasie van die Nasionaal-Sosialistiese Duitse Arbeidersparty (NSDAP) in Duitsland.

Die SS is in die 1920's as 'n persoonlike bewakingseenheid vir Nazi-leier Adolf Hitler gestig. Onder die leiding van Heinrich Himmler tussen 1929 en 1945 het die SS gegroei van 'n klein paramilitêre eenheid tot een van die magtigste organisasies in Nazi-Duitsland. Die Nazi's het die SS as 'n elite eenheid beskou en alle SS-personeel is gekies op die beginsels van rassuiwerheid en onvoorwaardelike lojaliteit aan die NSDAP.

In kontras met die swart uniform "Allgemeine-SS", die politieke afdeling van die SS, het die militêre afdeling, die "Waffen-SS" tot 'n tweede Duitse leër gegroei binne-in die "Wehrmacht" en in tandem geopereer met die gewone Duitse leër die "Heer". Die Waffen-SS was bekend vir hul veglus, maar ook berug vir hul brutaliteit teen burgers en krygsgevangenes. Die Waffen-SS eenhede het gehelp om die versetting deur die Poolse Jode in die opstand in die Warskou-ghetto stop te sit en het ook 'n aantal Amerikaanse krygsgevanges uitgemoor naby die Belgiese dorp Malmedy tydens die Slag van die Ardennen in 1944.

Die SS was uitgesonder van die Duitse weermag, die NSDAP en die Duitse staatsoffisiere, deur hulle eie SS-rangstelsel, die SS-eenheidsembleem en die SS-uniforms.

Namate die Nazi-party die politieke bewind in Duitsland verower het, was belangrike regeringsfunksies soos wettoepassing (bv. die polisie) deur die SS geabsorbeer, terwyl vele SS-organisasies die "de facto" regeringsinstansies geword het. Om die politieke mag van die NSDAP te behou, was die SS die gesag gegee om die "Sicherheitsdienst" (SD), die sekuriteits- en intelligensiedienste, en die "Geheime Staatspolizei" ("Gestapo"), die geheime polisie, te beheer, wat die SS in effek immuun teen die regstelsel gemaak het.

Heinrich Himmler, die leier van die SS, was een van die hoofargitekte van die Finale Oplossing. Die SS "Einsatzgruppen" (mobiele moor-eenhede) het burgers vermoor - meestal Jode - in die lande wat deur Duitsland tydens die Tweede Wêreldoorlog beset was. Die SS was verantwoordelik vir die stigting en behartiging van die konsentrasiekampe en verdelgingskampe, waar miljoene gevangenes gesterf het te danke aan onmenslike behandeling, oorwerking, ondervoeding, sistematiese massa-vergassing, of Nazi mediese eksperimente. Na die oorlog het die regters van die Neurenberg-verhore verklaar dat die SS 'n kriminele organisasie was wat verantwoordelik was vir die implementering van volksmoord en die pleging van oorlogsmisdade en misdade teen die mensdom.


</doc>
<doc id="19382" url="https://af.wikipedia.org/wiki?curid=19382" title="Kickers Offenbach">
Kickers Offenbach

Kickers Offenbach is 'n sokkerklub uit die stad Offenbach am Main in Duitsland.

Die klub het die halfeindstryd van die nasionale kampioenskap tydens die Tweede Wêreldoorlog in 1942 bereik, maar is deur die uiteindelike kampioen FC Schalke 04 verslaan. Ook in 1949 word die halfeindronde bereik en in 1950 en 1959 die eindstryd, waar daar egter onderskeidelik teen VfB Stuttgart (met 1-2) en Eintracht Frankfurt (met 3-5) verloor word. Offenbach haal die Bundesliga uiteindelik in 1968. Die grootste prestasie in die klub se geskiedenis is die verowering van die Duitse beker in 1970. Die klub het in die 1983/84-seisoen sy laaste verskyning in die Bundesliga gemaak.

DFB-Pokal



</doc>
<doc id="19383" url="https://af.wikipedia.org/wiki?curid=19383" title="Jaap Marais">
Jaap Marais

Jacob Albertus Marais (2 November 1922, Vryburg – 8 Augustus 2000) was die leier van die Afrikanernasionalisties gesinde Herstigte Nasionale Party sedert 1977.

Marais is in Vryburg, destyds in die Noord-Kaap, gebore as die sesde van agt kinders. Sy vader was een van die eerste Boere in die Vryburg-omgewing om as vrywilliger aan te teken vir die Tweede Vryheidsoorlog. Hy was ook een van die eerste krygsgevangenes toe hy in genl. Piet Cronjé se kommando gedwing is om oor te gee by Paardenberg en is in daardie hoedanigheid na St. Helena gestuur. Sy moeder het die konsentrasiekamp in Klerksdorp oorleef. Marais het sy skoolloopbaan begin aan ’n die plaasskooltjie Hartbeespan waarna hy aan die Hoërskool Vryburg gematrikuleer het. Daarna is hy na Potchefstroom waar hy in 1942 ’n Nasionale Diploma aan die Hoër Handelskool verkry het.

In 1943 begin Marais werk as die sekretaris van die beheerliggaam van die Hoër Volkskool Heidelberg. Daarna was hy vir ses maande die assistentsekretaris van die kaasfabriek op Reivilo voordat hy in diens getree het van Nigel se stadsraad. In 1950 het hy begin werk by die Buitestedelike Gesondheidsraad van Transvaal en in 1955 het hy hoofadministratiewe beampte van die Nasionale Fisiese Laboratorium aan die WNNR geword voordat hy in 1958 aktief tot die politiek toegetree het. Hy het deurentyd as deeltydse student aan die Universiteit van Pretoria ’n B.A.-graad in Regte en Tale behaal. Hy was ook in ’n stadium lid van die Raad van Kuratore van die Transvaal-museum en later van die Nasionale Kultuurhistoriese en Opelugmuseum.

In 1941 het Marais by die Nasionale Party se jeugorganisasie, "Jeugbond", aangesluit en die leier van die Potchefstroom-tak geword. Sy veggees en administratiewe vaardighede het die Nasionale Party gehelp om die 1948-verkiesing te wen. Sy eerste kandidatuur vir die NP was die kiesafdeling Sunnyside in 1958 wat hy verloor het. Toe daar in dieselfde jaar ’n opening in Innesdal se kiesafdeling gekom het, is Marais genomineer en tot die parlement verkies.

Sy vaardighede is grotendeels beperk tot die werkings van die staande komitees. Hy het agt jaar in dr. Verwoerd se regering gedien en na die sluipmoord op Verwoerd in 1966, het Marais tot eie reg gekom. Hy het dikwels met John Vorster, Verwoerd se opvolger, gebots oor wat hy beleide van “kruipende verandering en hervorming” genoem het. Marais het veral kapsie gemaak teen Vorster se aanstelling van ’n ambassadeur van Malawi. In 1968 is hy deur die NP onder sensuur geplaas nadat hy die Kaapse liberale binne die party herhaaldelik gekritiseer het.

In 1969 is hy uit die party gedryf en het hy saam met dr. Albert Hertzog, Louis Stofberg, Willie Marais en Ds. Jan Jooste die Herstigte Nasionale Party gestig. In die 1970-verkiesing het Marais sy setel verloor. Hy het tydens sy laaste paar maande in die parlement adv. Vorster daarvan beskuldig dat hy (Vorster) van die veiligheidspolisie gebruik gemaak het om Marais en ander opponerende politici se telefoonlyn te tap. Op ’n openbare vergadering in Pretoria het Jaap Marais ’n striemende aanval op Vorster gemaak. Vorster se woede hieroor het uitgeloop op ’n aanklag teen Marais ingevolge die Wet op Amptelike Geheime. Marais is met ’n klein boete gevonnis maar na appèl is die vonnis omgekeer. Die wraaksug van die NP het egter volgehou en later daardie jaar is Marais uit die Afrikaner Broederbond geskors. Met Hertzog se aftrede in 1977 het Marais die leisels van die party oorgeneem. Op 28 Mei 1977 is Marais verkies as HNP-leier, 'n rol wat hy 23 jaar lank sou vervul.

Marais het die aanvaarding van gemengde sport beskou as ’n eerste toegewing wat noodwendig sou lei tot ’n proses van verdere toegewings, tot by die aanvaarding van ’n swart meerderheidsregering oor een onverdeelde Suid-Afrika. Afrikaners moes hul buitelandse politiek laat berus op selfbetuiging, hul magsinstrumente en die belange van binnelandse politiek, eerder as om die buiteland deur binnelandse toegewings ter wille te probeer wees.

Marais het hom skerp verset teen die druk van die Vorster-regering op die Rhodesiese eerste minister Ian Smith om swart meerderheidsregering te aanvaar. Na ’n protesoptog hieroor na die premierswoning Libertas in 1976 is hy en van sy mede-demonstrante gearresteer en ’n naweek in polisieselle aangehou.

Volgens Marais het die politieke hervormings van die PW Botha-regering (1979-1989) die buitelandse druk op Afrikaners en die rewolusionêre klimaat onder swartmense verhoog, nie verminder nie. Marais het ’n fokus bepleit op die herstel van wet en orde in Suid-Afrika, ekonomiese geregtigheid teenoor produktiewe groepe, en die aanwending van alle magsinstrumente om Afrikaners se wil tot oorlewing te betuig.

Terwyl die HNP in die meeste verkiesings in 1970 tot 1977 tussen 3.3 en 3.5% van die stemme getrek het, het die party in die 1981-verkiesing sowat 14.1% van die stemme getrek en ’n groter wegbreek van regses uit die Nasionale Party verhaas. In sleutelkiesafdelings in Transvaal en die OVS het die HNP die NP meerderhede drasties verminder. 

Na die skeuring in die NP in 1982 het die nuutgestigte Konserwatiewe Party nie aansluiting gesoek by die HNP nie, en vir die volgende dekade het die KP die steun van regse Afrikaners van die HNP weggetrek. In 1985 is Louis Stofberg, die destydse Hoofsekretaris van die HNP in Vanderbijlpark verkies tot die Parlement. Die spanning tussen die HNP en die KP het verhoed dat die twee partye kon konsolideer in die algemene verkiesings van 1987 en 1989. Jaap Marais se oproep vanaf 1989 vir die totstandkoming van ’n Afrikaner-volksfront teen FW de Klerk is deur die AWB en die KP van die hand gewys.

’n Aantal kragpunte het Marais wel ’n invloed laat uitoefen in die wyer regse politiek in the 1980's en 1990's wat veel groter was as die beperkte verkiesingsteun wat die HNP geniet het. Hy is buite sy party gerespekteer as ’n vurige spreker met 'n rekord van standvastigheid en eerlikheid; en sy knap ontledings van politieke ontwikkelinge het aan hom ’n besondere reputasie verleen. Marais se grootste prestasie was moontlik die skepping van ’n intellektuele idioom vir Afrikaner-nasionalisme. Hy was onder die mees belese Afrikaner-politici van sy tyd in Suid-Afrika en ’n gedugte debatteerder. 

Sy idees is versprei deur tientalle artikels in die HNP-lyfblad Die Afrikaner, pamflette, briewe aan die media, en etlike boeke. Die oorheersing van die mediaveld deur die regeringsbeheerde SAUK en die NP-gesinde Naspers-groep in die era voor die internet het egter die doeltreffende verspreiding van Marais se denkbeelde beperk. 

Tydens die 1992-referendum het die meeste blanke kiesers ja gestem het vir verdere onderhandelinge met sekere groepswaarborge. Volgens Marais was die uitslag nie geldig nie, omdat die kieserskorps valse beloftes ontvang het en gedreig is met binnelandse oorlog, asook buitelandse ingryping en sanksies as hulle nie sou instem nie. Volgens Marais had die regering van F.W. de Klerk dus geen mandaat van sy kiesers om die mag aan die ANC te oorhandig deur die 1994-verkiesing met universele stemreg vir alle volke en rasse in SA nie. 

Marais het bepleit dat Afrikaners die onderhandelinge staak, ’n blanke verkiesing eis omdat De Klerk geen mandaat het vir sy optrede nie, en weier om deel te neem aan die 1994-verkiesing. Marais se benadering nadat die ANC in 1994 wel oor Afrikaners begin regeer het, is dat Afrikaners ’n gees van verset moet opbou en hulself moet organiseer. Afrikaners moes nuwe inspirasie put uit die stryd van die Bittereinders van 1899-1902, en moes buite die nuwe politieke bestel bly. Volgens hom sal die ANC-bestel onvermydelik inmekaarstort en dit sal nuwe historiese geleenthede skep vir die Afrikaners om weer vry te wees as ’n volk in Afrika.

Een van Marais se laaste politieke dade was dat hy, in die eeufeesjaar van die Tweede Vryheidsoorlog, aan ’n Engelstalige koerant geskryf het dat die Britte en nié die Nasionale Party was nie, wat apartheid uitgedink het. Hy het ook die koningin se uitdrukking van “smart” teenoor die Tweede Vryheidsoorlog verwerp toe sy dit tydens ’n besoek aan Suid-Afrika gesê het. Hy het daaroor gesê: “Óf die Britte wil op enige moontlike manier wegskram van hierdie besonder skandelike deel van hulle geskiedenis, óf hulle verkies om onversoend met die Afrikaner saam te leef.”

Marais was die skrywer van vier boeke en tientalle artikels waarin hy die idioom van Afrikaner-nasionalisme vertolk en uitgebrei het. Die vernaamste werke was Stryd is Lewe (Aktuele Publikasies, Pretoria 1980), Waarheid en Werklikheid (Aktuele Publikasies, Pretoria 1983), Afrikanernasionalisme en die Nuwe Suid-Afrika (Strydpers, Pretoria 1990) en Die era van Verwoerd (Aktuele Publikasies, Pretoria 1992). 

Politici wat ’n groot invloed op Marais as jongman had, was die Afrikaner-nasionaliste en latere eerste ministers Hans Strijdom en Hendrik Verwoerd. Wat denkers aan betref, het Marais in sy geskrifte en toesprake meermale verwys na Richard Weaver, C.J. Langenhoven, Tobie Muller, James Burnham, William F. Buckley, Alexis de Tocqueville, G. K. Chesterton, Alain de Benoist en Ortega Y Gasset. Marais het veral ’n diepgaande studie gemaak van die partypolitieke geskiedenis vanaf 1902 tot 1948, en het dikwels na verskeie partye se lotgevalle verwys wanneer politieke beginsels ter sprake gekom het. Hy was oortuig dat daar net twee beginselbasisse in die Suid-Afrikaanse politiek was, naamlik dié van Afrikaner-nasionalisme en daarnaas die liberale basis.
Hy kon gesaghebbend oor ekonomiese sake praat en het die werke van Ludwig von Mises, Von Hayek, Enoch Powell en Milton Friedman as betekenisvolle bydraes beskou. In hierdie verband het hy verskeie ontledings gemaak, soos onder andere oor die dalende geboortesyfer onder blankes. 

Jaap Marais het 'n besondere belangstelling in die letterkunde gehad, met ’n voorkeur vir Afrikaanse, Engelse en Nederlandse poësie. Hy het daarby graag die biografieë van politieke leiers en werke oor die geskiedenis gelees, asook die geskiedenisfilosowe Oswald Spengler en Arnold J. Toynbee. Hy het onder meer Shakespeare se drama, Julius Caesar, in Afrikaans vertaal. 

Vir Marais was identiteit, kontinuïteit en vryheid die drie kerntemas van Afrikaner-nasionalisme. Hy het beklemtoon dat identiteit berus op soort soek soort, met die reg op eie voorkeur en die teenkant daarvan, die reg om te diskrimineer. Volgens Marais is daar in elke volk ’n sentrum van gesag wat bepaal wat en wie ingesluit word en wie nie. In die geval van Afrikaners het estetiese rasseoordele maar ook taal, kultuur, tradisies en hul geskiedenis binne suidelike Afrika hul identiteit gevorm. 

Vir Marais was die vryheidstryd van Afrikaners veral teen buitelandse oorheersing deur Britse, Amerikaanse of Sowjet-magte of teen binnelandse oorheersing deur ander groepe of finansiële imperialiste. Daardie vryheid was gekoppel aan die Afrikaner se eie vaderland, wat hy omskryf het as Suid-Afrika sonder die tradisionele swart volksgebiede en bruin en Indiër-groepsgebiede. Marais was ’n voorstander van ’n Suid-Afrika waarin swart volkere nie oor blankes en blankes nie oor swartmense sou regeer nie, weens die suksesvolle deurvoer van die beleid van aparte tuislande (groot apartheid) van dr. H.F. Verwoerd. Hy was ook ten gunste van rasseskeidingsmaatreels om die bewustheid van groepsverskille in stand te hou totdat territoriale rasseskeiding deurgevoer is (klein apartheid).

Vir Marais was kontinuïteit daarin geleë dat elke geslag dit wat sy voorgeslagte opgebou het moes handhaaf en aan ’n nageslag moes oorhandig. Soos Edmund Burke, het Marais gemeen die idees van enkelinge was ondergeskik aan die opgeboude kollektiewe wysheid van vele geslagte. Hy het ook 'n besondere klem geplaas op die noodsaak van ’n langdurige stryd om kulturele en politieke herlewing. Enersyds moes daar ’n sterker selfbetuiging en skeppingskrag uit eie bodem kom, andersyds ’n wegtrek uit die greep van die Anglo-Amerikaanse denkwêreld en groter wisselwerking met die beste elemente in die kontinentale stamlande van die Afrikaners.

Marais was toegewy tot die digkuns van onder meer T.S. Eliot en John Keats, asook ’n produktiewe skrywer en het ook William Shakespeare se Julius Caesar in Afrikaans vertaal. Hy was ook ’n kenner van goeie wyn en ’n bekroonde teler van grasparkiete waarvoor hy talle internasionale pryse gewen het.

Marais het in 1959 met Maria Dorothea Rautenbach getrou. Hulle het een seun en twee dogters gehad.



</doc>
<doc id="19410" url="https://af.wikipedia.org/wiki?curid=19410" title="Johannes Calvyn">
Johannes Calvyn

Johannes Calvyn (Frans: "Jean Calvin", gebore as "Jehan Cauvin"; * 10 Julie 1509 in Noyon, Pikardië; † 27 Mei 1564 in Genève) was 'n invloedryke Franse teoloog en predikant gedurende die Protestantse Hervorming (die tyd toe talle Christene die Rooms-Katolieke geloof verlaat en die Protestantse geloof aanvaar het). Hy het 'n sentrale rol by die ontwikkeling van die stelsel van Christelike teologie gespeel wat later sy naam sou dra — Calvinisme.

Calvyn het oorspronklik 'n opleiding as humanistiese advokaat gevolg en omstreeks 1530 die bande met die Rooms-Katolieke Kerk gebreek. Nadat godsdienstige spanninge aanleiding tot gewelddadige optrede teen Protestante in Frankryk gegee het, het Calvyn na Basel in Switserland gevlug waar hy in 1536 die eerste uitgawe van sy "Institutio Christianae Religionis" ("Onderwysing in die Christelike Godsdiens") gepubliseer het – sy teologiese hoofwerk en een van die belangrikste geskrifte van die Reformasie.

Nog in dieselfde jaar is Calvyn deur die gereformeerde predikant Guillaume Farel aangestel om behulpsaam te wees met die hervorming van die Geneefse kerk. Die stadsraad van Genève het egter geweier om Calvyn en Farel se voorstelle te implementeer, en hulle is uit die stad verban. Calvyn is deur Martin Bucer, die Protestantse hervormer van Straatsburg en Elsas, uitgenooi om homself in Straatsburg te vestig waar hy die predikant van 'n gemeente van Franse vlugtelinge geword het. Hy het voortgegaan om die hervormingsbeweging in Genève te ondersteun en is uiteindelik terug genooi om daar die taak van kerkleierskap oor te neem.

Ná sy terugkeer het Calvyn nuwe vorme van kerkbestuur en liturgie ingevoer, ongeag die weerstand van verskeie invloedryke families in Genève wat sy gesag probeer beteuel het. Gedurende hierdie tydperk het Michael Servetus, 'n Spanjaard wat vir sy ketterse beskouinge bekend gestaan het, in Genève aangekom. Servetus is deur Calvyn aangekla en deur die stadsraad tereggestel. Nadat steeds meer vlugtelinge, wat Calvyn se saak gesteun het, hulle in die stad gevestig het en 'n nuwe stadsraad verkies is, is Calvyn se teenstanders uit Genève verdryf. Gedurende sy laaste lewensjare het Calvyn die Protestantse Hervorming sowel in Genève asook dwarsoor Europa bevorder.

As onvermoeide polemiese en apologetiese skrywer het Calvyn baie kritiek uitgelok. Hy het 'n vriendelike briefwisseling met baie ander kerkhervormers onderhou en hul werk ondersteun, waaronder Philipp Melanchthon en Heinrich Bullinger. Naas sy "Institutio" het hy kommentare op die meeste boeke van die Bybel geskryf, asook teologiese verhandelinge en belydenisskrifte. Daarnaas het hy gereeld die hele week in Genève gepreek.

Ten opsigte van sy teologiese beskouinge is Calvyn deur die Augustynse tradisie beïnvloed, 'n stroming waarvolgens hy sy Uitverkiesingsleer en die absolute gesag van God by die redding van die menslike siel uit die dood en die ewige verdoemenis gepredik het. Sy geskrifte en preke het die basis gevorm vir die Protestantse Christelike stroming wat sy naam dra. Gereformeerde, Kongregasionele en Presbiteriaanse Kerke, wat Calvyn as die grondlegger van hul geloof beskou, het dwarsoor die wêreld uitgebrei.

Calvyn se politieke teorie was daarop gemik om die regte en vryheid van gewone mense te verseker. Alhoewel hy daarvan oortuig was dat die Bybel geen bloudruk vir 'n bepaalde regeringsvorm bevat, was hy 'n voorstander van 'n soort gemengde regering waarin demokratiese en elemente van adelsheerskappy gekombineer word. Hy het die voordele van 'n demokratiese stelsel gewaardeer.

Om magsmisbruik verder te beperk en te verhoed, het Calvyn voorgestel om politieke gesag deur middel van wigte en teenwigte tussen verskillende instellings soos adel, laer stande of magistrate te verdeel. Volgens sy leerstellings raak heersers, wat in opstand teen God kom, hul goddelike voorreg kwyt en moet omvergewerp word.

Staat en kerk is geskei, ofskoon hulle ten voordeel van die volk moet saamwerk. Christelike magistrate moet seker maak dat die kerk sy opdrag in vryheid kan uitvoer. In uiterste gevalle moet die magistrate gevaarlike ketters verban of teregstel. Maar niemand kan gedwing word om hom tot die Protestantse geloof te bekeer nie.

Calvyn het landbou en tradisionele ambagte as gewone menslike aktiwiteite beskou. Ten opsigte van handel en finansies was hy meer liberaal ingesteld as Martin Luther, alhoewel albei woekering skerp veroordeel het. Calvyn het nogtans die heffing van matige rente op lenings toegestaan. Soos die ander kerkhervormers het Calvyn werk as 'n middel beskou waardeur gelowiges hul waardering vir God se genade en hul verlossing deur Christus betoon en 'n diens vir hul bure verrig. Elkeen was verplig om te werk, terwyl bedelary veroordeel is.

Die gedagte dat ekonomiese sukses as 'n sigbare teken vir God se guns beskou kon word, het in Calvyn se denke slegs 'n ondergeskikte rol gespeel. Dit het eers in latere en meer gesekulariseerde vorme van Calvinisme tot die voorgrond getree om die vertrekpunt van Max Weber se teorie oor die opkoms van kapitalisme te word.



</doc>
<doc id="19419" url="https://af.wikipedia.org/wiki?curid=19419" title="Uys Krige">
Uys Krige

Mattheus Uys Krige (Bontebokskloof, Kaapprovinsie, 4 Februarie 1910 – Hermanus, Kaapprovinsie, 10 Augustus 1987) was 'n Suid-Afrikaanse skrywer, digter, dramaturg, vertaler, rugbyspeler en oorlogskorrespondent.

Hy het onderrig ontvang aan die Universiteit Stellenbosch en daarna van 1931 tot 1935 in Frankryk en Spanje gaan woon, waar hy beide Frans en Spaans vlot leer praat het. Krige het ook rugby gespeel vir 'n rugbyklub in Toulon, in die Suide van Frankryk.

Met sy terugkeer na Suid-Afrika in 1935 het hy sy loopbaan as joernalis begin as verslaggewer vir die "Rand Daily Mail". Hy was ook later letterkunderedakteur van die Verenigde Party se Kaapse middagblad, "Die Suiderstem".

Tydens die Tweede Wêreldoorlog was hy 'n oorlogskorrespondent vir die Suid-Afrikaanse Weermag in Noord-Afrika. Hy is in 1941 gevangene geneem en na Italië gestuur waar hy twee jaar in 'n krygsgevangekamp deurgebring het. Hy het egter in September 1943 ontsnap en na Suid-Afrika teruggekeer in 1946.

As 'n skrywer en digter was Krige uiters veelsydig – sy werke sluit in romans, kortverhale, gedigte en toneelstukke in beide Afrikaans en Engels. Krige word ook gereken onder die sogenaamde "Dertigers", 'n term wat gebruik word om na skrywers uit die dertigerjare te verwys. Hy het die "Penguin Book of South African Verse" (1968) in medewerking met Jack Cope saamgestel.

Krige het vele werke deur William Shakespeare in Afrikaans vertaal, asook werke deur Federico Garcia Lorca, Pablo Neruda en Lope de Vega, uit die oorspronklike Spaans en werke deur Baudelaire, François Villon en Paul Éluard uit die oorpronklik Frans.

Sy broer was die skilder en tekenaar François Krige. Hulle gesamentlike reise deur Spanje is vasgelê in Uys se boek "Sol y Sombra", waarvoor François die illustrasies voorsien het.

Krige maak ook per geleentheid van die skuilnaam Arnoldus Retief gebruik.

Mattheus Uys Krige is op 4 Februarie 1910 op die plaas Bontebokskloof tussen die sendingstasie Zuurbraak en die dorpie Buffeljagsrivier in die distrik Swellendam gebore as tweede oudste kind van sy ouers. Bontebokskloof was die plaas van sy moeder se oupa. Sy ouers is Jacob Daniël (Japie) Krige, bekende rugby Springboksenter, en Susanna Hermina (Sannie) Uys, bekende skryfster. Uys is een van ses kinders, waarvan vier seuns en twee dogters. Twee van sy broers is die kunsskilder François Krige (gebore 1913) en Jacobus Gerhardus Joubert (Bokkie) (1909), vertaler van Antoine de Saint Exupery se "Vol de nuit" as "Nagvlug". Sy ander broer is Petrus Arnoldus (Arnold) (1911) en sy susters is Maria Magdalena (Mitzi) (1917) en Suzanne Hermine (1926). Nog ’n seun, Jacob Daniel Krige, is binne drie weke na sy geboorte in Junie 1922 oorlede. Suzanne is die moeder van die aktrise Grethe Fox. Weens sy vader se werk as magistraat word hy gereeld verplaas en moet die gesin noodgedwonge baie verhuis. Tydens sy geboorte is Uys se vader klerk in die magistraatskantoor op Clanwilliam, maar hy word kort daarna na Uniondale verplaas. Van Uniondale verhuis die gesin na Bredasdorp, waar hulle op die plaas Zandhoogte bly en waar Uys groot word.

In 1917 verhuis hulle na Kaapstad, waar hulle in Hastingsstraat 17 in Tamboerskloof woon. Hier begin hy deur middel van Engels skoolgaan aan die Tamboerskloof Primary School. Teen die middel van 1919 verhuis die gesin na Van Riebeeckshof in Bellville. Hier woon hulle net ’n jaar voordat sy vader ondermagistraat in Stellenbosch word en die gesin verhuis in 1920 hierheen. Uys sit sy skoolopleiding voort aan die Stellenbosch Boys High School (wat later die Paul Roos Gimnasium sou word), waar hy in Februarie 1927 matrikuleer. Hy studeer vanaf 1927 verder vir ’n B.A.-graad in die regte aan die Universiteit van Stellenbosch, waar hy weens sy ouers se verhuising na Cathcart (sy vader se eerste pos as volwaardige magistraat) nou by ’n losieshuis op die dorp inwoon. Vanaf sy tweede jaar bly hy in die Dagbreek-koshuis. Professor J.L.M. Franken stel hom aan die Franse letterkunde bekend, wat in hom ’n begeerte wek om hierdie land en sy mense beter te leer ken, terwyl professor F.E.J. Malherbe hom aan die jonger Nederlandse poësie bekendstel. Hy ontvang ’n bundel van Kloos se gedigte as boekprys en word besonder getref deur Kloos se nagstemmings. Tydens sy universiteitsdae publiseer Uys heelwat werk in "Die Stellenbosse Student" en dien ook in 1928 en 1929 op die redaksie van hierdie tydskrif. In November 1929 behaal hy die B.A.-graad in die Regte, maar besluit daarteen om die regswese sy loopbaan te maak en aan te gaan met ’n LL.B.-graad, wat hom sou toelaat om te praktiseer.

In Maart 1930 word hy verslaggewer van die "Rand Daily Mail" in Johannesburg, waar hy ’n woonstel deel met N.H. Theunissen, die skrywer van die roman "Marianne". Sy werk as algemene verslaggewer bring hom in aanraking met die skemerwêreld van prostitusie, onwettige drankverkope en dobbel en hy bring baie tyd in die howe, lykhuise en hospitale deur. Die begeerte om weg te breek en na Europa te gaan word al sterker. In 1931 verplaas die koerant hom na hulle Pretoria kantoor, maar Uys bedank sy betrekking ’n paar maande later om oorsee te gaan. Op 30 Junie 1931 vertrek hy op die Dunbar Castle vanuit Kaapstad-hawe na Southampton hawe in Engeland. Vanaf Julie 1931 bring hy die eerste drie maande van sy oorsese verblyf in Londen deur, waarna hy na Frankryk vertrek. Dwarsdeur sy tyd in Europa verdien hy geld deur artikels vir Suid-Afrikaanse publikasies soos "Cape Argus", "Die Volkstem", "Die Boerevrou", "Die Burger", "Die Huisgenoot" en ander Suid-Afrikaanse blaaie te lewer. Sy broer Bokkie studeer in daardie tyd in Bonn in Duitsland en hulle korrespondeer gereeld. Bokkie is in Calais wanneer Uys ook daar aankom en verken die eerste agt dae Parys saam met hom.

Sy verblyf in Frankryk duur agtien maande, waar hy na die ekskursie na Parys in die kusdorpie Sanary-sur-Mer bly. Hier speel hy vanaf September 1931 in die Europese winter professionele rugby as senter vir die kampioenspan Toulon, sowat vier myl vanaf Sanary-sur-Mer. Gedurende die somermaande doen hy allerhande los werkies  soos skottelgoedwasser in ’n restaurant, matteverkoper en figurant in ’n rolprent. Deur sy sonnige geaardheid leer hy baie mense ken en maak talle vriende. In Januarie 1932 trek hy saam met ’n Duitse vriend, die skilder Herbert Appelbaum, in ’n huis in. In die winter van 1932 speel hy professionele rugby vir Marseille, waar hy in ’n kamertjie in die matroosbuurt woon. Hier loop hy professor Franken van Stellenbosch op besoek raak, en in Desember 1932 onderneem hy saam met die professor ’n twee weke reis deur Italië op die professor se onkoste. By sy terugkeer loseer hy by ’n losieshuis in Marseille. Reeds in die herfs van 1932 maak hy kennis met die Suid-Afrikaanse digter Roy Campbell wat in hierdie tyd in Martigues in Provence in Frankryk woon. Die rugbyklub van Marseilles is aan die begin van 1933 op die rand van bankrotskap en kan hom nie verder betaal nie, waarna Uys in Februarie 1933 by die Campbells gaan inwoon en by hulle ’n klein inkomste verdien deur onderwys te gee aan hulle dogters.

In Junie 1933 onderneem hy ’n twee weke toer deur Engeland saam met sy broer Bokkie, wat toe pas sy studies aan Oxford Universiteit voltooi het. Die lewe in Frankryk is tydens die depressie baie duur, sodanig dat die Campbells in skuld verval en dan noodgedwonge in November 1933 na Barcelona in Spanje verhuis. Uys volg hulle ’n paar dae later en kry in Barcelona vir hom losies. Hier het hy gereelde kontak met die Italiaanse skrywer Alberto Collini, op wie se lewe reeds ses aanslae gemaak is weens sy teenkanting van Fascisme en die regering van Benito Mussolini, terwyl hy ook tyd deurbring met Aldous Huxley, wat hy reeds in Frankryk ontmoet het. Wanneer die Campbells in Maart 1934 na Valencia in die platteland van Spanje en kort daarna na Altea naby Alicante verhuis, bly Krige eers in Barcelona agter. In April 1934 gaan hy self ook na Valencia, waar hy in ’n losieshuis inwoon. Hier skryf hy hom by die Universiteit van Valencia in om die Spaanse letterkunde te bestudeer en in hierdie tyd leer ken hy die werk van Federico Garçia Lorca, groot dele waarvan hy later in Afrikaans sal vertaal. Valencia word egter geteister deur die broeiende onrus voor die uitbreek van die Spaanse burgeroorlog en na ’n paar bomontploffings word die universiteit gesluit. Tydens ’n besoek aan die Campbells in Altea in April 1934 ontmoet hy vir Emilia Eulalia, ’n Katalaanse meisie met wie hy sy eerste ernstige liefdesverhouding begin.

Uys onderneem ’n hele aantal reise en leer die Spaanse platteland en die Iberiese skiereiland goed ken, asook Madrid, waar sy broer François intussen in die skilderkuns begin studeer het. In Desember 1934 trek hy saam met François na Almería, ’n klein stad aan die suidelike kus, waar hulle etlike maande lank bly. In Maart 1935 ontmoet hy sy moeder in Gibraltar, waarna hulle saam ’n reis deur etlike lande onderneem. Na ’n uitgebreide reis deur Spanje, waar hulle onder andere Algeciras, Cadiz, Sevilla, Granada, Madrid en Almería aandoen, gaan hulle deur Provence in Frankryk na Italië en dan terug na Parys. Hiervandaan gaan hulle na België en Nederland waar hy verskeie Nederlandse en Vlaamse skrywers ontmoet. By sy terugkeer na Spanje is dit duidelik uit sy briewe dat die verhouding met Emilia baie ernstig is en hy vra selfs sy doopsertifikaat uit Suid-Afrika aan, wat hy nodig sou hê as hy in Spanje wil trou. Die verhouding kom egter nie tot troue nie en op 28 November 1935 loop hulle paaie uiteen wanneer die Spaanse Burgeroorlog op hande is en hy per boot terug vertrek Suid-Afrika toe. Tydens sy Europese verblyf het hy aan homself ’n wonderlike opvoeding gegee. Hy leer nuwe tale aan, lees en bestudeer die Europese letterkunde en verdiep hom in musiek, skilderkuns en argitektuur. Benewens gedigte, skryf hy in hierdie tyd ook verskeie artikels en sketse, sommige waarvan later gebundel word in "Sol y sombra", "Ver in die wêreld" en "Sout van die aarde".

Terug in Suid-Afrika bly hy ’n rukkie in Kaapstad. Hier maak hy kennis met belangrike letterkundiges en skrywers van die tyd, soos N.P. van Wyk Louw, W.E.G. Louw, Abraham Jonker en I.D. du Plessis. In samewerking met ’n Nederlandse uitgewer stel hy reeds in 1935 ’n bloemlesing van die nuwere Afrikaanse digkuns van die dertigerjare saam, wat hy in 1936 voltooi. Dit word onder die titel "Afrikaanse versameling" gepubliseer en van sy eie verse verskyn hierin onder die skuilnaam Arnoldus Retief. Nadat hy ’n tyd by sy ouerhuis in Ladybrand in die Vrystaat deurbring, begin hy op 1 Mei 1936 as verslaggewer werk by "Die Vaderland" in Pretoria. Hierdie koerant se kantore verskuif op 1 Junie 1936 na Johannesburg. Wanneer die Unie-Volkspers, wat "Die Vaderland" uitgee, in Oktober 1936 ’n nuwe koerant in die Kaap oprig, naamlik "Die Suiderstem", word hy op sy versoek as letterkundige redakteur Kaapstad toe verplaas. Hier woon hy aanvanklik teen die hang van Leeukop in ’n losieshuis van René Gretz, ’n begaafde Sweedse beeldhouer.

Reeds voor sy vertrek na Europa het hy vir Rachel Alida du Toit van Petrusburg in die Vrystaat ontmoet en na sy terugkeer loop hy haar weer raak en hulle raak halsoorkop verlief. Sy het intussen onder die verhoognaam Lydia Lindeque groot bekendheid as aktrise verwerf. Hulle trou op 27 Januarie 1937 in die geheim in die Kaapstadse magistraatskantoor en woon eers in René Gretz se losieshuis en later in Clifton. Uit die huwelik word ’n dogter (Maria-Eulalia, op Kersdag 1937) en seun (Taillefer, op 6 Desember 1944) gebore. N.P. van Wyk Louw word gevra om peetvader van Eulalia te wees. Die sleurwerk op kantoor raak gou te veel vir Uys en in Oktober 1937 bedank hy by "Die Suiderstem" en werk hierna as vryskutjoernalis. In November 1938, kort voor die begin van die Tweede Wêreldoorlog, trek die gesin na die Transvaal, waar hy steeds vryskutjoernalis is en Lydia steeds toneelspeel. Aanvanklik bly hulle in Pretoria, maar trek op 1 Januarie 1939 in ’n huurhuis in Johannesburg in, waarna hulle in Mei 1939 trek na Kloofzicht, ’n klein plasie twaalf kilometer buitekant Pretoria. Hy onderneem in Mei 1939 saam met ’n groep vriende wat sy broer François, suster Mitzi en die kunstenaars Walter Battiss en Terence McCaw insluit, ’n reis na Basoetoland (tans Lesotho), waar hulle teen die Maluti-berge uitklim. ’n Weergawe van hierdie reis word later gepubliseer as “"Na die Maluti’s"”, nadat dit oorspronklik van 9 Junie tot 31 Oktober 1939 as ’n reeks artikels in "Die Brandwag" verskyn het.

In teenstelling met meeste van sy letterkundige tydgenote ondersteun hy die regering van generaal Jan Smuts se beleid van betrokkenheid met die uitbreek van die Tweede Wêreldoorlog. Hy sien ernstige gevaartekens in D.F. Malan se apartheidsbeleid en in die verering van sommige Afrikaners van Duitsland se Nasionaal-sosialisme, veral ná sy eerstehandse ervaring van die vergrype van Fascisme in Spanje onder generaal Franco. In November 1939 sluit hy aan by generaal Smuts se inligtingsburo, wat as doelstelling het om die Nazi-propaganda teen te gaan en die Suid-Afrikaners van Hitler en Mussolini se ware motiewe in te lig. Daagliks neem hy nou deel aan radioprogramme waarin hy probeer om Nazi-Duitsland se vergrype te ontbloot. Hy kry egter groot teenstand uit Afrikanergeledere, wie se sterk anti-Engels gesindheid na die Anglo-Boereoorlog hulle daarvan weerhou om sake in perspektief te sien. Hy word vir alle praktiese doeleindes ’n uitgeworpene by die Afrikaner-establishment van die tyd. In November 1940 vertrek hy met die rang van kaptein na die front as oorlogskorrespondent in Noord-Kenia, Italiaans-Somaliland, Abessinië, Egipte en Libië. Einde Mei 1941 word hy ernstig siek aan netelroos en word per skip terug gestuur na Suid-Afrika, waar hy ’n paar maande vertoef om te herstel, maar keer in September 1941 terug na die front wat in hierdie tyd reeds tot by Egipte gevorder het. Op 23 November 1941 word hy by die Slag van Sidi Rezegh, naby Tobruk in Libië, gevange geneem en as krygsgevangene aangehou by die Tuturano-kamp naby Brindisi aan die ooskus van Italië. Aan die begin van 1942 word hy na ’n kamp in die Abruzzi-berge verplaas naby die stad Sulmona, waar hy sou bly tot September 1943. Hier behartig hy ’n daaglikse kampkoerant, waar hy uit sowat ses Italiaanse koerante tussen die lyne probeer lees en sodoende die “regte” nuus aan die gevangenes besorg. Ten spyte van hierdie tydrowende arbeid skryf hy tussenin ook enkele gedigte en verhale, waaronder die Engelse kortverhaal "Death of the Zulu".

In September 1943 word Mussolini tot ’n val gebring en sluit Italië ’n wapenstilstand met die Geallieerde Magte, wat hom in staat stel om die kamp te verlaat. Duitsland is egter reeds besig om Italië binne te val en as voortvlugtige trek hy oor die Alpe om hom by die Geallieerde linies aan te sluit. In sy vlug voor die Duitse soldate verleen talle Italiaanse boere en herders hulp aan hom en die ander vlugtelinge, ten spyte van die feit dat die Duitsers sulke mense swaar straf en selfs fusilleer. Hierdie ontsnapping verhaal hy later in "The way" "out" (in Afrikaans vertaal as "Môrester oor die Abruzzi"). Hulle vlug neem hulle deur die berge na Compabasso, waar hulle deur die Duitse linies kom, en eindelik na Foggia, die vroeëre hoofkwartier van die Luftwaffe. Hiervandaan vertrek hy onmiddellik per skip terug na Suid-Afrika en arriveer in November 1943. In Johannesburg sluit hy weer by Lydia en Eulalia aan en bly hulle in ’n huisie in Norwood, wat Lydia intussen gekoop het. Hulle gaan hou vakansie in Onrus, waar Uys vanaf Februarie 1944 begin om "The way out" aan Lydia te dikteer. In Maart 1944 keer hulle terug na hulle huisie in Norwood. Kort na sy terugkoms is sy vrou swanger en hulle seun, Taillefer Lafras Markgraaf, word op 6 Desember 1944 gebore. In Augustus 1944 is Krige egter reeds terug in Italië, Frankryk en Engeland as militêre waarnemer. Hierdie optrede van hom plaas ernstige stremming op sy huwelik.

Na die oorlog is hy vanaf Junie 1945 vir sowat ses maande lank lid van sy vrou se geselskap wat in Egipte, Italië en Oostenryk vir die troepe in Afrikaanse en Engelse stukke optree. Hierna vertoef hy ’n ruk in Parys en in Januarie 1946 gaan hy na Londen, waar hy by die in vier tale uitsaai. In Maart 1946 keer hy terug na Suid-Afrika en woon in Johannesburg. Hier tree hy onder meer vanaf September 1946 saam met Ehrhardt Planje as mederedakteur van "Vandag" op, ’n tydskrif wat hom beywer om die verskillende nasies in Suid-Afrika oor taalgrense en rassegrense heen deur middel van die letterkunde nader aan mekaar te bring. Die tydskrif word egter na vier uitgawes weens geldelike probleme gestaak. Lydia het intussen die huisie in Norwood verkoop en ’n groter een in Parktown-Noord aangekoop.

Hierdie tyd kort na die oorlog word van die produktiefste in Uys se skrywersloopbaan en hy skryf of voltooi etlike dramas ("Twee lampe", "Die ryk weduwee" en ’n hele aantal eenbedrywe), asook die digbundel "Hart sonder hawe", terwyl hy van sy verhale en sketse bundel, sy ontsnappingsverhaal skryf en vele vertalings uit veral Frans en Spaans doen. Hy hou ook baie openbare voorlesings oor onderwerpe wat wissel van die oorlog tot die literatuur en politiek, terwyl hy ook gereeld radiopraatjies lewer, onder andere in 1951 ’n reeks oor "From a writer’s notebook". In Februarie 1950 verhuis die gesin na Kaapstad, waar die teater in daardie tyd meer kanse gebied het vir Lydia se loopbaan. Hulle woon aanvanklik in ’n huis in St. James aan die Valsbaaikus, maar vestig hulle later in ’n huis in Rouwkoopweg in Rondebosch.

Vanaf Maart 1952 tot 1954 onderneem hy weer ’n reis deur Europa, met die doel om teaters in verskillende sentrums te verken, waarvoor hy ’n beurs van £500 van die Molteno Trust ontvang, asook geldelike hulp van die Franse regering uit erkenning van sy dienste aan die Franse kultuur in Suid-Afrika. Op 26 Maart vertrek hy met die skip Klipfontein uit die Kaapstadse hawe na Southampton. Tydens sy nege maande in Engeland woon hy meer as negentig opvoerings by. In Engeland onderteken hy saam met sy mede-Suid-Afrikaners Alan Paton, Roy Campbell, Laurens van der Post en Enslin du Plessis ’n ope brief aan die Suid-Afrikaanse regering waarin hulle protesteer teen die planne om bruin mense op ’n aparte kieserslys te plaas. Hiervandaan gaan hy na Skotland, waar hy "The dream" voltooi. Dan besoek hy Engeland, Spanje en Frankryk, waar hy weer eens verskeie van die voorste skrywers in Europa ontmoet, baie lees en die teater gereeld besoek.

In Desember 1952 kom hy in Parys aan, waar hy vir drie maande oorbly aan huis van Jan Rabie en Marjorie Wallace en help met die eerste skaafwerk van Rabie se "21". Eindelik bly hy sewe maande in Parys, waar hy artikels skryf vir tydskrifte en koerante, oor die radio en televisie optree en lesings en praatjies hou. Hy verlaat Parys eers in Augustus 1953. Nou doen hy België en Nederland aan, waar hy vir N.P. van Wyk Louw besoek. Hierna volg sewe maande in Spanje, waar hy vir ’n ruk in Tossa de Mar, ’n vissersdorpie aan die Costa Brava, bly. Hier loseer hy aan huis van die eenvoudige Katalaanse vissersvrou Adela Domingo Estran en haar man Juan en skryf die drama "Die goue kring". Aan die begin van 1954 bied hy aan die Universiteit van Salamanca ’n aantal lesings aan oor sowel die Afrikaanse as die Spaanse literatuur. Hy keer terug na Kaapstad aan die einde van Maart 1954.

Ná sy terugkeer hou hy hom weer besig, benewens sy skryf- en vertaalwerk, met vele publieke voorlesings, ook aan universiteite, en radiopraatjies. Hy skryf ook vir verskeie publikasies voortreflike en uitvoerige besprekings van nuwe werke in die Afrikaanse en Engelse Suid-Afrikaanse letterkunde. In die jare 1957–1959 behartig hy ’n rubriek oor taal en literatuur in "Weekblad", die Kaapse mondstuk van die Verenigde Party. Sy huwelik, wat lank in troebel waters gevaar het, word op 3 Junie 1958 ontbind met finale keerdatum 20 Junie 1958. Lydia is nie lank daarna nie (op 20 Augustus 1958) met hulle eertydse buurman John Mantel in Johannesburg getroud. Sy is in Julie 1997 in Andorra in die suide van Frankryk oorlede. Na die egskeiding knoop Uys ’n redelik ernstige verhouding aan met Irma Roth, wat in 1959 tot ’n einde kom. Op 1 September 1958 trek hy saam met Jack Cope in Sea-Girt, een van die houthuisies in Clifton wat vroeër ook aan N.P. van Wyk Louw behoort het. Hierdie woning word die bymekaarkomplek van die leidende literêre figure van die nuwe letterkundige beweging in Suid-Afrika, onder andere Ingrid Jonker, Jan Rabie, Adam Small en André P. Brink.

In 1959 besoek hy die Verenigde State van Amerika met ’n Leadership Exchange-beurs van die Carnegie-organisasie om meer te wete te kom van die Amerikaanse teater. Hy vertrek in Februarie 1959 vir kort besoeke aan Parys en Londen, vanwaar hy in Maart 1959 Amerika toe is vir sewe maande. Hy besoek verskeie stede, waaronder New York, Washington, Columbia, Tucson, New Orleans en San Francisco en lê altesaam meer as 25 000 myl af. By verskeie geleenthede bied hy lesings aan by universiteite, insluitende Columbia (New York) en Tucson (Arizona), terwyl hy ook ’n gas is by Harvard, Yale, North Carolina en Texas Universiteite. By die Universiteit van Texas gee hy twee weke lank ’n reeks lesings en seminare oor die literatuur van die Statebond, met veral ’n fokus op die Suid-Afrikaanse literatuur van die vyftigerjare. Verder ontmoet hy ’n aantal bekende skrywers by ’n kongres, waaronder die Brit Kingsley Amis, die Deense romanskrywer Karen Blixen en die digter Robert Lowell. Hy lê ook besoek af by Barend Toerien en ontmoet vir Marnix Gijsen, bekende Nederlandse skrywer. Daarna keer hy terug na Brittanje waar sy dogter Eulalia haar by hom aansluit en hulle vanaf Oktober 1959 verskillende stede en lande in Europa besoek, insluitende Italië en Griekeland.

In die sestigerjare spreek hy hom by verskeie geleenthede skerp by wyse van openbare vertoë, briewe aan koerante en staatsinstellings en die ondertekening van petisies uit oor die beleidsrigtings van die Nasionale Party, soos die inperking van mense sonder verhoor, die instel van streng publikasiebeheer en die gedwonge verskuiwing van die Kleurlinge uit Distrik Ses. By verskeie geleenthede word hy ook genooi om lesings te gee aan universiteite soos Natal, Rhodes, Stellenbosch en Witwatersrand. Saam met Jack Cope werk hy ook mee aan die tydskrif "Contrast" wat Cope in 1960 begin en hy tree ook later tot die redaksie toe. Op 14 Januarie 1961 is sy vader op 82-jarige leeftyd oorlede en op 10 Oktober 1961 is sy suster Mizzi aan kanker oorlede, skaars 44 jaar oud.

Baie later as sy tydgenote word Uys in 1964 eindelik verkies tot lid van die Suid-Afrikaanse Akademie vir Wetenskap en Kuns. In April 1968 verkoop Uys sy deel van Sea-Girt in Clifton aan Jack Cope en vestig hom op 18 April 1968 op Onrusrivier. Omdat Jack dit nie breed gehad het nie, kom hulle ooreen dat hy Uys in paaiemente van R1000 per maand sal afbetaal, maar kan dit ook nie bekostig nie. Dit is eers wanneer Jack in 1970 Sea-Girt verkoop dat hy Uys se deel kan uitbetaal. Vanaf Mei 1968 onderneem Uys met ’n leierskapbeurs van die State Departement van die Verenigde State van Amerika nogeens ’n reis deur Europa en Amerika, waar hy vele plekke besoek waar hy reeds voorheen was. Na drie maande in Amerika, waar hy onder andere ’n ruk by Barend Toerien bly en ook die beroemde dramaturg Arthur Miller ontmoet, gaan hy in Augustus 1968 na Ierland, waar sy seun Taillefer by hom aansluit en hulle die land verken. Hiervandaan gaan hulle na Londen en dan in November 1968 na Parys, waar hulle bly in ’n hotel naby Breyten Breytenbach en André P. Brink, wat ook toe in Parys was. Hiervandaan gaan hulle na Italië, waar Uys weer sy weldoeners van die oorlog opsoek. Uys reis alleen verder na Griekeland. Hy keer in Januarie 1969 terug na Kaapstad en vestig hom daarna in sy huis Swartdakkies op Onrus, waar hy hom voltyds aan sy skryfwerk wy. Hier bly hy tot met sy dood en Jan Rabie en Jack Cope vestig hulle ook mettertyd permanent op hierdie dorp. In Julie 1971 gaan hy met ’n studiebeurs van die Italiaanse regering na Rome, waar hy sy seun Taillefer besoek wat op hierdie tydstip daar studeer en waar sy moeder en suster Suzanne ook vir ’n kort ruk by hom aansluit.

Hy is gedurende sy lewe voortdurend gepla deur ’n derm- en maagkwaal wat hom etlike kere in die hospitaal laat beland. In die sestigerjare is hy ’n paar keer in die Groote Schuur-hospitaal en in 1966 spandeer hy tyd in die H.F. Verwoerd-hospitaal in Pretoria. In Mei 1970 word hy vir twee weke opgeneem in die Groote Schuur-hospitaal in Kaapstad en in 1972 ondergaan hy ’n blaasoperasie in die Volkshospitaal en later daardie jaar is hy weer in die Groote Schuur vir sy maag, waarna hy ook ’n prostaatoperasie ondergaan. Na sy moeder se dood in Februarie 1976 word hy weer gepla deur ’n bloeiende maagsweer en word in Hermanus se hospitaal opgeneem. ’n Ernstige motorongeluk in Pretoria op 30 Junie 1976, toe hy omgery word toe hy ’n besige straat wil oorsteek, knak sy gesondheid. Dit neem langer as ses maande voordat hy kan terugkeer na Onrus en sy een been is nou korter as die ander, terwyl sy kenmerkende lewenslus duidelik geblus is. Eienaardig genoeg is hy hierna nie weer deur sy maagsweer gepla nie. Hy onderneem in 1983 ’n laaste Europese reis as deel van ’n televisieprogram wat die televisieregisseur Pierre Marais oor sy lewe en werk maak onder die titel "Sol y sombra". Hy besoek onder andere Spanje, Portugal, Frankryk en Italië. Wanneer hy terugkeer, het hy ernstige gesondheidsprobleme en bring daarna die meeste van sy tyd tot met sy dood in sy huis op Onrus deur. Uys is op 10 Augustus 1987 in sy huis op Onrusrivier na ’n lang siekbed aan maagkanker oorlede.

Reeds op skool begin hy skryf, eers in Engels en kort daarna in Afrikaans, en sy eerste gedigte verskyn reeds in 1925 in die skooljaarblad. Hy skryf verse, sketse en verhale en vir "The Cape Argus" skryf hy gereeld oor sportgebeurtenisse, waardeur hy ekstra sakgeld verdien. Van sy Engelse gedigte en opstelle word ook opgeneem in die weekblad "The Cape" en "The South African Review". Sy eerste letterkundige prys wen hy met ’n Engelse skets in die kinderafdeling van "The Cape Argus", terwyl hy met sy eerste inskrywing vir "De Goede Hoop" in November 1925 ’n eerste prys verower met sy gedig oor "Dingaansdag". Daarna publiseer hy gereeld prosa en gedigte in Afrikaans en Engels in publikasies soos "The Cape", "The South African Review", "The Sunday Times", "The Cape Times", "De Goede Hoop", "Die Boerevrou", "Die Stellenbosse Student", "Die Huisgenoot", "Die Nuwe Brandwag", "Voorslag", "The South African Nation", "De Gids", "De Stem", "Die Jongspan" en die "Jaarboek van die Afrikaanse Skrywerskring". Vir sy gedigte in "Die Stellenbosse Student" gebruik hy die skuilnaam Matuk, wat ’n verkorting is van sy volle name Mattheus Uys Krige), Later verskyn sy werk ook in "Standpunte" en "Tydskrif vir Letterkunde". Op universiteit maak hy kennis met die Franse letterkunde en hy waag sy hand selfs aan die skryf van enkele Franse gedigte. Reeds in hierdie tyd is hy vertaler wat Franse en Engelse gedigte in Afrikaans vertaal en ook Jan Celliers se gedig "Stille werkers" in Engels. Gedurende sy verblyf in Europa in die dertigerjare is van sy gedigte in Desember 1933 in die Nederlandse tydskrif "Helikon" gepubliseer, waar sy verse saam met digters soos J. Slauerhoff en A. Roland Holst opgeneem word. In samewerking met die redakteur A.A.M. Stols stel hy later die bundel "Afrikaanse versameling" vir die Europese mark saam. Hierdie bloemlesing word in 1937 gepubliseer en wil ’n aanduiding gee van die opbloei in die Afrikaanse digkuns in die dertigerjare. Deur die jare tree hy op as letterkundige redakteur van tydskrifte soos "Die Suiderstem", "Vandag" en "Contrast".

Uys Krige lewer belangwekkende werke op die gebied van die poësie, prosa en drama. Sy debuut maak hy as digter met die bundel "Kentering." Hierdie bundel het sy ontstaan nadat hy in 1934 vir sy broer ’n manuskrip stuur, wat deur ’n uitgewer afgewys word nadat M.S.B. Kritzinger ’n negatiewe keurdersverslag daaroor skryf. T.J. Haarhoff kry die manuskrip in die hande en stel sy gedigte deur artikels in koerante en voorlesings aan ’n wyer publiek bekend. Dan maak hy in samewerking met die Afrikaanse Skrywerskring (onder andere C.M. van den Heever) ’n uittreksel uit die baie gedigte in die manuskrip en skryf ’n waarderende inleiding daarvoor. Baie van die weggelate gedigte verskyn later in "Rooidag", sodat hierdie twee bundels ’n geheel vorm. In teenstelling met sy mede-Dertigers, wat veral die mooi woord najaag, lewer Krige met sy vrye vers en groter gerigtheid op die Latyns-Mediterreense wêreld ’n eiesoortige bydrae tot die vernuwing van die digkuns in Afrikaans. Die gedigte is kennelik nog jeugverse, waarin die skoonheid, liefde en geluk besing word, in die besef dat alle aardse skoonheid verganklik is.

Sy opvolgbundel is "Rooidag", met gedigte uit sy Franse en Spaanse periodes wat nie in sy debuutbundel verskyn het nie en gedigte wat hy sedert sy terugkeer na Suid-Afrika geskryf het.. Hierdie eerste twee bundels,

"Kentering" en "Rooidag", word later saamgebundel in "Gedigte 1927–1940". In hierdie bundel verskyn die gedigte in chronologiese orde, ingedeel volgens plek en bring Uys, soos sy gewoonte was by herdrukke, ingrypende hersienings in sommige van die gedigte aan. Hy laat twee kort gedigte, "Dialoog" en "Die waarheid wat ek wou omhels" uit "Rooidag" weg en sluit ’n aantal voorheen ongepubliseerde gedigte in, soos "Aand…", "Kontras", "Grafskrif", "Reisindruk", "CE 93" en "Ballade van die bron". "Die seemeeu" is tiperend van sy gevoelsverse, waar die gedig nie deur beredenering gerig word nie, maar deur ’n ontroerde gemoed se indrukke en gevoelens, wat dan in kort reekse vrae en uitdrukkings gestalte kry. Die funksionele herhaling en vindingryke tipografie dui die rusteloosheid en rigtinglose beweging van die voël aan, wat simbolies word van die menslike strewe in navolging van sy gevoelens.

"Oorlogsgedigte" word in 1942 uitgegee en in 1947 met hersienings en toevoeging van die goeie gedig "Waterkloof" herdruk as "Die einde van die pad en ander oorlogsverse". Die gedigte is ’n chronologiese verslag van sy ervaring van die oorlog vanaf 1939 tot Mei 1941 en hy voorsien die gedigte met ’n datum en aanduiding van die plek waar hy dit geskryf het. Eenheid en progressie word in die bundel bereik deurdat die digter agtereenvolgens ’n beeld van die geluk van ’n gesin voor die oorlog, ’n voorspel tot die krygsverrigtinge en die ervaring van die soldaat in die eindelose woestynlandskap en die militêre hospitaal gee. As die enigste Afrikaanse digter van werklike betekenis wat eerstehandse kennis van die oorlog het, is die onderwerp van groot belang vir ons letterkunde. Reeds in 1943 word "Rooidag" en "Oorlogsgedigte" deur twee van die drie lede van die keurpaneel vir die Hertzogprys aanbeveel, maar uiteindelik besluit die Fakulteitsraad om eerder ’n bekroning te maak van Elisabeth Eybers se eerste twee digbundels.

"Hart sonder hawe" bevat hoofsaaklik gedigte wat hy as krygsgevangene in Italië geskryf het.

"Ballade van die groot begeer" is ’n bundel wat anders is as sy vorige werk daarin dat hy weg beweeg van die vrye vers en ’n vaster vorm en rymskema gebruik, terwyl hy hier hoofsaaklik die Kaapse bruinmense met hulle oorspronklikheid van segging en sienswyse aan die woord stel. Die toonaard van die bundel omvat dan ook die sarkasme, pyn, skrynende leed en aanklag van hierdie bevolkingsgroep oor hulle lewensomstandighede, ryklik getemper met hulle sinnelike oorgawe aan plesiere en hulle eiesoortige humor.

In 1960 wen hy ’n derde prys en £100 in "Die Landstem" se Letterkundige Wedstryd met sy digbundel "Splinters", wat later deel vorm van sy volgende bundel, "Voorland". Die titel dui aan dat die digter besef dat die middag van die lewe verby is en die aand begin aanbreek. Hierdie is ’n lywige bundel wat selfs gedigte bevat wat hulle ontstaan reeds in die dertigerjare gehad het.

In 1973 verskyn "’n Keur uit sy gedigte", waarin hy self die keuse van die gedigte uit sy gepubliseerde bundels maak. Hierdie bundel word in 1974 met die Hertzogprys bekroon. In 1985 verskyn sy "Versamelde gedigte". As samesteller is hy verantwoordelik vir "Afrikaanse versameling", ’n keur uit die poësie van die Dertigers vir die Nederlandse mark, waarin hy sy eie gedigte onder die skuilnaam Arnoldus Retief publiseer. Hy stel ’n keur uit die gedigte van Roy Campbell saam as "The poems of Roy Campbell", waarvoor hy ’n deeglike en insiggewende voorwoord skryf. In 1968 stel hy saam met Jack Cope "The Penguin book of South African verse" saam.

Sy gedigte word in verskeie versamelbundels opgeneem, insluitende "Groot verseboek", "Die Afrikaanse poësie in ’n duisend en enkele gedigte", "Afrikaanse versameling", "Afrikaanse verse", "Afrikaanse ballades", "Digters en digkuns", "Ons jongste Letterkunde", "Uit ons digkuns", "Senior verseboek", "Junior verseboek," "Digterstemme", "Digters en digsoorte", "Die junior digbundel", "Faune", "Die dye trek die dye aan", "Afrikaanse natuurpoësie", "Miskien sal ek die wingerd prys", "Liggaamlose taal", "Woordpaljas", "Verse vir Opperman", "My Afrikaanse verseboek", "Tussen die engtes", "Voorspraak" en "Goudaar". In 1977 vertaal Jewgeni Witkowski ’n dertigtal verse van hom in Russies, wat onder die titel "Ballada o wjelikom moezjestwê" ("Ballade van die groot dapperheid") in Moskou verskyn.

Reeds vroeg na sy huwelik met die aktrise Lydia Lindeque begin hy ook dramas skryf. Hy vertaal eers Lorca se "Maria Pineda" en skryf dan ’n radiodrama "Die gees van die water". Daarna volg die eenbedryf "Die skaapwagters van Bethlehem", wat ’n groot verbetering op sy eerste pogings was. Hierna skryf hy nog talle eenbedrywe, asook vollengte dramas. Wat eenbedrywe betref, skryf hy op versoek van Anna Richter-Visser die eenbedryf "Die wit muur" vir opvoering deur ’n groepie Kaapstadse amateurspelers op Heldedag (10 Oktober) van 1938. In 1939 skryf hy nog twee eenbedrywe, naamlik "Die ongeskrewe stuk" en die blyspel "Die arrestasie", wat hy skryf vir die Hugenoteviering aan die Universiteit van Kaapstad.

In 1940 word "Die wit muur en ander eenbedrywe" gepubliseer, wat benewens die titelstuk ook "Die skaapwagters van Bethlehem" en "Die arrestasie" bevat. "Die wit muur" is die dramatisering van die ware verhaal van die jong Japie Greyling, wat tydens die Anglo-Boereoorlog deur ’n Britse offisier met die dood gedreig word as hy nie vertel waar sy vader se kommando hulle bevind nie. Japie weier en verkies om eerder te sterf as om sy mense te verraai. Die titel verwys na die muur waarteen hy geplaas word vir sy teregstelling. Wanneer die Britse offisier Shaw die fusillering van Japie afgelas, kom dit egter te skielik en ongemotiveerd voor. Benewens verskeie amateuropvoerings bring Fred Engelen hierdie eenbedryf in 1952 met groot welslae in die Koninklijke Nederlandsche Schouwburg in Antwerpen op die planke, terwyl Helen Faul dit ongeveer dieselfde tyd met ’n Afrikaanse groep in Utrecht opvoer. "Die skaapwagters van Bethlehem" is ’n Kersnagdrama, waar drie skaapwagters deur ’n vierde ingelig word dat ’n vreemdeling in die herberg die koms van Christus voorspel het. Hierdie eenbedryf sluit aan by die Middeleeuse tradisie van die Kersspel met sy afwyking van die oorspronklike Bybelse gegewens, die toepassing op Suid-Afrikaanse omstandighede en die gebruik van toekomstige gebeure, soos die Bergpredikasie en as ’n vooruitskouing op die impak van Christus. So word ’n treffende verbinding tussen realisme en die mistieke verkry. Die mistieke bereik ’n hoogtepunt met die verskyning van die ster aan die einde, wat die skaapwagters gereed maak om te volg tot waar hulle die Kind sal vind. Hulle vertrek elkeen met ’n geskenk wat hulle vir die Christuskind sal gee. Benjamin en Johannes neem die brood en wyn wat oorgebly het van die skaapwagters se maal, die simbole van Christus se lyding; Josua neem ’n pasgebore lammetjie, ’n verwysing na Christus as die Goeie Herder en ook sy offerdood en Sagaria neem sy staf, waarmee Christus sy volk kan lei soos Moses voor Hom. "Die arrestasie" is ’n blyspel en speel af in die tyd van die Vryburgers se opstand teen goewerneur Willem Adriaan van der Stel. Op ’n oggend verdwyn nege van die Vryburgers en hulle vrouens en kinders weet nie waar hulle is nie. Hulle kom almal op een plek bymekaar, waar die dragonders hulle dan ondervra oor die mans se bewegings. Hierdie vrouens van verskillende oorspronklike nasionaliteite staan almal saam en weier om oor hulle mans se bewegings te praat. Eindelik is dit die Franssprekende Jean, jong seun van Francois en Suzanne du Toit, wat die ondervraer finaal in die stof laat byt. Krige skryf hierdie eenbedryf vir die 1940 Hugenoteviering van die Universiteit van Kaapstad. Soos die geval met sy gedigte, hersien hy die dramas elke keer ingrypend voordat die bundels herdruk word. "Die arrestasie" word deur Gerhard J. Beukes opgeneem in "Skerm en masker" en "Spel en spelers".

Die bundel eenbedrywe "Alle paaie gaan na Rome" bevat benewens die titelstuk ook "Fuente Sagrada" en "Die grootkanonne". "Alle paaie gaan na Rome" beeld ’n Italiaanse grootmoeder uit wie se vyf seuns tydens die Tweede Wêreldoorlog reeds deur die Duitsers gefusilleer is. Sy soek tevergeefs op militêre vragwaens vervoer na Rome sodat sy haar kleindogter Gina, sprakeloos gelaat deur bomskok, by mediese hulp kan kry. Hierdie drama beeld die verwoesting en menslike ellende van die oorlog op skreiende wyse uit. Indrukwekkend is Krige se gebruik van subtiele teenstellings om stemming te skep en sy punt te maak, wat die impak sterk verhoog. Die aksie speel af in ’n verlate dorpie, laatmiddag in die winter, wat die troosteloosheid en koue van die fisiese maar ook geestelike omgewing uitbeeld. Die grootmoeder en haar kleindogter staan onder die beeld van Maria met die Christuskind in haar arms, simbool van hopeloosheid onder die simbool van hoop. Eindelik is hulle slegs negentig myl van Rome af, maar die treinverbindings met Rome is verbreek, die brûe opgeblaas en nie al die militêre vragwaens gaan na Rome nie, sodat die titel van die drama ’n ironiese betekenis kry. Eindelik word die karakters nie net individue nie, maar mense verteenwoordigend van die mensdom, met die grootmoeder simbool van die opofferings en liefde wat sal oorwin en die kleindogter simbool van ’n verslae en stom mensdom. Die soldate word aangedui as verskillende tipes, soos diegene wat onverskillig staan teenoor ander, diegene wat medelye toon maar onwillig is om te help en diegene wat slegs sal help as daar eie voordeel daarin is. Die ouma en dogter se vrugtelose wag beeld ook die uitsigloosheid van hulle bestaan uit, ’n kenmerk van die Absurde Teater wat eers sowat tien jaar later in Samuel Beckett se "Waiting for Godot" sy dramatiese intrede vind. Hierdie eenbedryf word deur Gerhard J. Beukes opgeneem in "Woord en masker" en deur F.C.L. Bosman in "Vier uitgesoekte eenbedrywe".

"Fuente Sagrada" beteken “die heilige put” en dramatiseer ’n insident uit die Spaanse Burgeroorlog, waarin die buitelandse vegter probeer om ’n boer te laat begryp hoe nodig sy stootkarretjie is vir die vervoer van waardevolle krygsdokumente en sodoende die beskerming van sy land. Die boer begryp egter slegs eenvoudige dinge van sy grond en sy boerdery en is moeilik om te oortuig. Eers wanneer die soldaat terloops iets noem binne die boer se verwysingswêreld, naamlik dat hy ook verwantskap het met grond en sy grond moes opoffer om te veg, dat die boer toestem. Dit is egter in die visualiteit van die lang optog van hawelose mense wat woordeloos oor die verhoog trek wat die dramaturg die sterkste simboliese boodskap bring van die ellende wat oorlog oor onskuldige mense bring.

"Die grootkannone" is ’n na-oorlogse Suid-Afrikaanse stuk, waar twee soldate wat hoë range in die oorlog beklee het, nou weer net gewone mense in die samelewing is en deur alles oorheers word, selfs deur vrouens. Saam probeer hulle nou die verdriet verdrink en ook om vroeëre glorie te herwin, wat tussen die humor die gebeure ook ’n ietwat tragiese en patetiese aanskyn gee. Die gesprek tussen die twee dronkes is besonder geestig.

"Die sluipskutter" is ’n bundel eenbedrywe wat naas die titelstuk ook die impromptu-stuk "Die ongeskrewe stuk" en die hoorspel "Die gees van die water" bevat. "Die sluipskutter" speel tydens die Tweede Wêreldoorlog in Italië af, waar die Duitser Heinrich gevange geneem word en kolonel Venter van die Suid-Afrikaanse Leër besluit om hom dood te skiet, onder die indruk dat hy ’n sluipskutter is wat sy peetkind, een van sy manskappe, doodgeskiet het. In werklikheid het Heinrich uit noodweer opgetree. Kaptein Meyer, ’n Jood wat Duitsland verlaat het om ’n Suid-Afrikaanse burger te word, is daarenteen die menslike gesig wat die krygsgevangenes verseker dat hulle nie tereggestel sal word nie. Sy optrede is des te meer merkwaardig omdat hy uit hoofde van sy afkoms as  Duitse Jood alle rede het om die Duitse krygsgevangenes te haat. Die menings van ander karakters, soos ’n Italiaanse vrou, belig die moraliteit van die Kolonel en die sluipskutter se dade. Hierdie enkele geval word simbolies van die wreedheid van die oorlog, wat die futiele dood van iemand soos Heinrich tot gevolg het, en die brute geweld, waarteen die suiwer menslikheid van ’n persoon soos kaptein Meyer niks kan uitrig nie. In "Die ongeskrewe stuk" daag die musikant, regisseur, student, akteur en meisies net voor die vertoning op en hulle blote teenwoordigheid en onderlinge verhoudings sorg dat ’n nuwe drama ontstaan. Die sentrale boodskap is dat die werklike lewe die drama is. Dit is ’n vrye verwerking van Pirandello se "Ses karakters op soek na ’n skrywer". Hierdie eenbedryf word ook opgeneem in die versamelbundel "Die kleiner kosmos", saamgestel deur P.P.B. Breytenbach en Temple Hauptfleisch. "Die gees van die water" is gebaseer op die Japanse sprokie van die klipkapper. Dit is ’n digterlike allegoriese stuk met ’n gesprek tussen die Berg, die Water en die Wind, waarin die Water besef dat die rus wat hy voorheen versmaai het, ware geluk bring.

"Vier eenbedrywe" is ’n keur deur J.C. Kannemeyer uit sy reeds gepubliseerde eenbedrywe en bevat "Die skaapwagters van Bethlehem", "Die arrestasie", "Alle paaie gaan na Rome" en "Die sluipskutter". Kannemeyer voorsien hierdie bundel met ’n deeglike oorsig van die opgenome eenbedrywe. Die eenbedryf "Die lewe is alleen draaglik as 'n mens bietjie dronk is" word in die versamelbundel "Rostrum" opgeneem. Dit is ’n nostalgiese tweegesprek tussen ’n ou skrywer en sy getroue bediende en dis reeds laat in die dag, waarin die vrees vir die lang koue winternag in die skrywer opkom. Dit dwing hom om sy lewe in oënskou te neem.

"Drie eenbedrywe" bevat die eenbedrywe "Interieur", "Kry julle ry" en "Die apie". "Interieur" is ’n vrye verwerking van Maurice Maeterlinck se Franse eenbedryf, ’n stemmingstuk waarin ’n ou man en ’n vreemdeling die binneste ruimte of interieur van ’n gesin se plek beskryf, terwyl hulle huiwer oor hoe om ’n doodstyding oor te dra. "Kry julle ry" is ’n vrye vertaling van John Gainfort se klugtige eenbedryf “"Going home"”. In sy eie oorspronklike "Die apie" kuier ’n man elke dag by die blou-apie in die dieretuin en in ’n lang monoloog aan ’n vrou beweer hy die apie het eers aan hom en sy vrou behoort, maar hulle het hom aan die dieretuin geskenk weens die treitering van die bure. Die vrou vind later van die opsigter uit die apie is in die dieretuin gebore en die man was nooit getroud nie.

Krige vertaal self vyf van sy eenbedrywe in Engels. Vier verskyn dan in "The sniper and other one-act plays" en een in "Two lamps and The big shots".

Sy eerste vollengte drama en ook eerste gepubliseerde drama is "Magdalena Retief", ’n geleentheidstuk geskryf vir die Voortrekker eeufees in 1938 en daarna in 1948 en weer in 1975 hersien en heruitgegee. In die drama word die hoofkarakter, wat die vrou was van die Voortrekkerleier Piet Retief, oor verskeie dekades geteken. Aan die begin is sy ’n meisie van sestien en aan die einde met die Epiloog ’n vrou van sewentig. Die aanloop tot en verloop van die Groot Trek soos dit op haar van toepassing is, word in agt taferele geskets, met die Epiloog ’n nabetragting. Die belangrikste gebeure en botsings van die Voortrekker-geskiedenis en belangrike momente in die wording van die Afrikanervolk kry hierin beslag. In hierdie geskiedenis word Magdalena simbool van die Afrikaanse vrou, wat ten spyte van terugslae altyd voortveg en oor haar nageslag waak. Die vorm van die drama is meer dramatiese vertelling as egte drama en baie van die konflikte wat sy deurstaan word vertel maar nie uitgebeeld nie. "Magdalena Retief" verower in 1938 die eerste prys in ’n wedstryd van die Krugersdorpse Toneelvereniging vir die Voortrekkereeufees.

"Die twee lampe" word in 1948 geskryf en in 1951 gepubliseer, waarna ’n hersiene uitgawe in 1975 verskyn. Die drama is gebaseer op Sannie Uys se kortverhaal "Die vader". Hierin bots ’n trotse, outokratiese vader (Oom Gert) met sy twee seuns (die lampe van die titel) nadat hy reeds sy vrou en twee dogters aan die dood afgestaan het. Die vader se lewe word regeer deur sy rigiede, ontoepaslike godsdiensopvattings. Hy weier om enige toegewing te maak (ook aan homself), wat tragiese gevolge het. Die seuns is egter te pap en hulpeloos voorgestel, wat afbreuk doen aan die potensiaal vir ware dramatiese konflik. "Die twee lampe" verower in 1951 ’n tweede prys (gedeel met Johannes Meintjes) in die groot toneelwedstryd tydens die Van Riebeeckfees, wat gewen is deur Gerhard J. Beukes en W.A. de Klerk. "The two lamps" (sy eie vertaling van "Twee lampe") word in 1963 in die Verenigde State van Amerika met die Rosamund Gilder-toekenning bekroon.

"Die ryk weduwee" is ’n komedie wat die komiese uitbuit van wewenaars en oujongkêrels wat gelyktydig met huweliksaansoeke by ’n ryk weduwee opdaag. Anna de Kock van die plaas Soete Inval naby Wellington word die hof gemaak deur Etienne Roux, oujongkêrel en verstrooide professor in die letterkunde, Frans de Waal, wewenaar-boer van Beaufort-Wes, Pierre Naudé, wewenaar-prokureur en haar voorman, Piet Swart, wat bieg dat hy hierdie werk aanvaar het slegs om in haar teenwoordigheid te kan wees. Die landwye toer in 1953 van die Nasionale Toneelorganisasie met hierdie stuk is ’n groot sukses en daar word geraam dat meer as honderdduisend mense hierdie opvoerings bygewoon het. Resensente wys die ongemotiveerde handeling, weinige sielkundige indringing en te veel uiterlike handeling slegs gerig op effek as swakpunte uit. Daarenteen is dit ongetwyfeld vermaak uit die boonste rakke, met vlot handelingsverloop versterk deur lewendige dialoog gelaai met dubbelsinnighede. Na hierdie aanvanklike toer word dit periodiek weer met groot sukses opgevoer, onder andere in 1968 deur TRUK en in 1974 deur KRUIK. Die trefkrag en tydloosheid van die drama word daarin geïllustreer dat dit in 2009, wanneer dit by die Aardklop Kunstefees opgevoer word, weer vol sale trek en een van die gewildste produksies op die fees is. In 1951 wen hierdie drama die gesamentlike tweede prys met die toneelwedstryd tydens die Van Riebeeck-fees.

"Die goue kring" se titel verwys na die kringloop van lewe en dood. Dit is gegrond op ’n legende uit die Portugese literatuur, wat Krige in Spanje laat afspeel. Hy het ook die kortverhaal "La miseria" uit sy bundel "Die palmboom" op hierdie legende gegrond. In die oorspronklike legende kry die hoofkarakter drie wense en een daarvan is dat hy ’n vrugteboom kry waarin die een wat daarin klim nie kan afklim voordat die hoofkarakter hom nie daartoe beveel nie. In die drama kom die Dood in die gedaante van ’n aantreklike jong man na ’n dorpie om Moeder Mart te kom haal, maar deur die towerkrag wat aan haar gegee is, laat sy hom aan ’n lemoenboom vassit. Selfs wanneer sy hom bevry, kan hy slegs in ’n nou sirkel om die boom beweeg. Weens die Dood se gevangenskap sterf geen mens meer in die wêreld nie en selfs pyn word onsterflik, sodat mense wat met pyn worstel nou gedoem is om dit vir ewig te verduur. Omdat dood en lewe so nou verbonde is, word geen nuwe kinders ook gebore nie. Moeder Mart besef eindelik dat sy haarself sal moet offer ter wille van ander. Sy bevry die Dood en hy neem haar saam met hom en so word die “goue kring” van lewe en dood weer herstel. Die ander karakters verteenwoordig dikwels die bekende tekortkominge van die mens, soos vrekkerigheid, luiheid en hoogmoed, wat aan die drama ’n meer universele impak gee, veral waar hulle deur die gebeure gedwing word om na te dink oor die sin van lewe en dood. Hierdie drama gee dus uiterlike substansie aan die metafisiese konsepte van ons menswees en die wisselwerking tussen lewe en dood.

In "Muur van die dood" voel Chris Brink tydens die Tweede Wêreldoorlog dat die lewe sin het en dat hy iets vir sy medemens beteken, ’n gevoel wat hom verlaat nadat die oorlog beëindig word. Die kameraadskap van die soldate tydens die oorlog verander in rasseskeiding van voormalige kamerade, wat hom frustreer, en sy omgang met vrouens is sonder bevrediging. Dit is veral die growwe rassisme waaraan sy bruin soldaatvriend Niek onderwerp word, wat Chris verbitterd maak. Tydens die oorlog red Niek vir Chris, wat sy offisier was, se lewe en uit dankbaarheid en toegeneentheid neem Chris hom na die oorlog in diens as klantewerwer. As plaasvervanger vir die gevaar en opwinding van die oorlog jaag Chris dan teen die Muur van die Dood en pleeg eindelik selfmoord deur te vinnig te jaag. Apartheid word in hierdie drama behandel binne die konteks van ’n universele onreg teenoor mense.

Die komedieklug "Die loodswaaiers" word reeds in 1966 deur KRUIK opgevoer, maar eers in 1977 gepubliseer. ’n Afdeling Suid-Afrikaanse soldate bevind hulle in Abessinië tydens die Tweede Wêreldoorlog, met die Italiaanse magte wat hulle kan vaskeer. In hierdie omstandighede maak ’n string loodswaaiers hulle verskyning in die tent van dokter François van Rensburg om sodoende regverdiging te kry vir hulle voorgenome ontwyking van aktiewe diens. Die dokter, bygestaan deur sy ordonnans wat wil gaan veg maar weens sy werk nie kan nie, moet beide die vlees en die gees regdokter. Wanneer die krisis-uur aanbreek, lei die dokter die geveg, die ordonnans kan ook ’n bydrae lewer en dit blyk tog dat die dokter daarin geslaag het om die loodswaaiers te inspireer.

Reeds in 1941 maak sy dramas sterk aanspraak op die Hertzogprys, toe "Magdalena Retief" en "Die wit muur en ander eenbedrywe" deur die keurpaneel aangeprys word as die enigste werke, naas J.F.W. Grosskopf se "Die klipdolk en ander kortspele", wat ernstige oorweging verdien. Die paneel bevind dat "Magdalena Retief" ’n verdienstelike werk is, maar as drama onbevredigend, terwyl "Die wit muur" op ’n hoër vlak staan. Hulle bevind dat slegs sy werk die prys verdien, maar twyfel of hy reeds die rypheid, breedte en diepte bereik het wat mens met die Hertzogprys assosieer. Die saak word na ’n breë kommissie verwys, wat met ses stemme teen vier teen ’n bekroning besluit. Interessant genoeg is beide "Magdalena Retief" en "Die wit muur" werke wat in die besonder uitgelig word as bekroningswaardig wanneer die keurpaneel in 1985 wel die Hertzogprys aan hom toeken. In 1966 beveel die keurraad eenparig aan dat Krige die Hertzogprys vir drama vir sy oeuvre moet kry, maar die Akademieraad keur hierdie aanbeveling af en geen toekenning word daardie jaar gemaak nie. ’n Heftige polemiek breek hierna los, waartydens verskeie prominente skrywers die beskuldiging maak dat Krige se anti-apartheid politieke uitsprake die oordeel van die Akademie negatief beïnvloed het en dat hulle hierop konsentreer eerder as op die intrinsieke gehalte van sy werk. Daar word verder beweer dat die destydse Eerste Minister, advokaat B.J. Vorster, self ingegryp het en die sekretaris van die Akademie, Daan Goosen, en die voorsitter, P.J. Nienaber, persoonlik gedreig het indien hulle Krige sou vereer. Eindelik word die Hertzogprys vir drama in 1985 aan hom toegeken vir sy hele oeuvre, in besonder "Magdalena Retief", "Alle paaie gaan na Rome", "Die wit muur", "Die sluipskutter" en "Die goue" "kring". By herhaling kry hy ook kleiner toekennings vir sy werk, soos ’n derde prys in die ATKV se dramawedstryd in 1964.

Krige se prosa is aanvanklik merendeels fiksie. As student vertaal hy ’n aantal Franse kortverhale wat van 1928 tot 1932 in "Die Huisgenoot" verskyn. Tussen 1931 en 1939 publiseer hy verskeie oorspronklike verhale in "Die Huisgenoot, De Gids, Die Brandwag, De Stem, Die Jongspan" en die "Jaarboek van die Afrikaanse" "Skrywerskring". In hierdie tyd skryf hy ook talle sketse en essays oor sy belewenisse en reise in die Europese lande wat hy besoek. Na sy debuut met ’n kortverhaalbundel kan verreweg die meeste van sy prosa egter as van meer dokumentêre aard geklassifiseer word, waar hy vanuit ’n ek-verteller perspektief verslag doen oor sy ervarings. Die onderliggende genre is dan die reisverhaal, waarin onderhoudend verslag gedoen word van verblyf, omgewing, mense, gewoontes, kultuur en geskiedenis, maar veral van eie ervaring, indrukke en emosies binne hierdie belewenis. Selfs die verhaal van sy ontsnapping in Italië tydens die Tweede Wêreldoorlog is hier inbegrepe. ’n Deurlopende tema in baie van sy verhale en ander prosa is die dood, met veral "Die droom" en "Die dood van ’n Zoeloe" aangrypende weergawes van kontak met die dood, een deur die jong kind wat sy hele lewenshouding verander en die ander deur die volwasse man. Tradisioneel trek sy prosa ten onregte minder aandag as sy poësie en dramas, maar dit is nie ’n korrekte beoordeling van die meriete daarvan nie. Sy prosa is gelykstaande aan sy ander werk en in sekere gevalle bereik hy besondere hoogtepunte. Die swakhede wat baie van sy poësie en dramas kenmerk, veral die romantiese aard daarvan en die woordrykheid, word soms meer sinvol geakkommodeer binne die prosa. Dit is opvallend dat sy internasionale aansien veel meer gegrond is op sy prosa as op sy werk in ander genres en van sy verhale word in verskeie tale vertaal, selfs Magjaars en Russies.

Sy debuut as prosaskrywer is met die kortverhaalbundel "Die palmboom", waarin ’n keur uit die verhale wat in die dertigerjare in tydskrifte gepubliseer is, opgeneem word. Hy beïndruk met sy raak karakterisering en natuurlike verstelstyl, soms met speelse oordrywing van tipes en situasies.

Die reisboek "Sol yl sombra" (Spaans vir “son en skaduwee”) bevat sketse en artikels oor sy verblyf in Spanje in die hawestede Barcelona, Valencia en Almeria. Behalwe een is al hierdie sketse in koerante en tydskrifte gepubliseer selfs voor die verskyning van sy eerste digbundel. Hierin munt hy uit met sy eiesoortige perspektief op die politiek, godsdienstige gewoontes en leefwyse van die Spanjaarde en stel ’n besondere standaard daar vir die reisverhaalgenre in Afrikaans. Krige self beskou "Huis aan die see" as die beste skets in hierdie bundel, op sterkte van die hegte bou en fyn uitbeelding van motief, sfeer, stemming en gevoel. "Tremrit" is ’n skerpsinnige uitbeelding van sy medepassasiers in hulle reis deur die wêreld. A.P. Grové neem "In die Comedor Popular" uit hierdie bundel op in "Trekvoëls", ’n versamelbundel met reissketse.

’n Soortgelyke bundel is "Ver in die wêreld", wat sketse bevat oor sy verblyf in Frankryk, Spanje en sy ervarings in die oorlogsjare in Noord-Afrika en Italië en later ook in Suid-Afrika. Weereens munt hy uit met sy vasvang van die atmosfeer van die plek wat hy beskryf en die stemming van die gebeure, asook met die manier waarop die mense belig en hulle karakters openbaar word. Die gebeure is wyd uiteenlopend van aard en beskryf dinge so divers as sy professionele rugbyloopbaan, oorlogsaksie en uitstappies in die veld. "Eggo" tref met sy beelding van oorlogsmoegheid en oorlogsverskrikking, wat hy in ’n kroeg probeer ontvlug.

"Sout van die aarde" sluit ten nouste aan by "Sol y sombra" en "Ver in die wêreld" en bevat ook reisverhale en sketse. Hierdie bundel is in ses afdelings verdeel, naamlik "Frankryk", "Oorlog", "Ter see", "Spanje", "Suid-Afrika" en "Bo die ou wêreldsee". Soos die titels van die afdelings aandui, beskryf hy reise, mense en gebeurtenisse tydens sy verblyf in Frankryk en Spanje in die dertigerjare, ervarings tydens die Tweede Wêreldoorlog en op see, asook ervarings in Suid-Afrika, wat dan die dertigerhare tot die vyftigerjare dek. Hy beskryf ook staaltjies uit sy rugbyspelende dae in Frankryk en sy eerste ontmoeting met Roy Campbell. Die titelverhaal beskryf sy ervarings saam met twee ander krygsgevangenes terwyl hulle in doodsgevaar tydens die Tweede Wêreldoorlog probeer terugkeer na hulle linies, maar omring word deur vyandelike bedrywigheid en vuur. Hulle kom in hierdie omstandighede ’n ou egpaar teen, wat saam met hulle skoondogter op hulle landjie werk, terwyl hulle kleinkind op die groen gras rondkruip. Die kontras tussen die dood en vernietiging aan die een kant en die skepping en nuwe lewe aan die ander kant word ’n universele uitbeelding van die krag van die lewe. Die skets "Señora Adela" verskyn in die afdeling oor "Spanje". Dit is aan hierdie eenvoudige vissersvrou wat hy gedeeltes van die drama "Die goue kring" voorlees, waaraan hy in haar huis geskryf het. Ten spyte van haar ongeletterde eenvoud is sy ’n merkwaardige mens, vurig van geaardheid, diepsinnig en gevoelig, met ’n sonderlinge vermoë om dinge in perspektief te plaas. Sy skets oor "Die twee Natalle" wat in hierdie bundel verskyn, word later deur C.J.M. Nienaber opgeneem in die bloemlesing "Tuinprovinsie Natal". "Sout van die aarde" word in 1960 met ’n eerste prys bekroon in "Die Landstem" se letterkundige wedstryd. Elize Botha neem die beskrywing van "Krieket…" uit hierdie bundel op in haar versamelbundel oor "Afrikaanse essayiste". Hennie Aucamp maak ’n keuse uit Krige se prosa wat hy as "Met ander oë" laat publiseer, vergesel van ’n deeglike inleiding oor die aard en betekenis van Krige se prosa.

"Môrester oor die Abruzzi" is Krige se eie vertaling van "The way out", sy spannende verslag oor sy ontsnapping in die Tweede Wêreldoorlog deur die Duitse linies na vryheid nadat hy vir lank in Italië as krygsgevangene aangehou is. In 1990 is "Na die Maluti's" op die kortlys vir die toekenning van die Ou Mutual-prys en in dieselfde jaar word dit genomineer vir die Rapportprys. Dit is ’n verslag van sy staptoer saam met ’n groep vriende na die Maluti-berge in Lesotho in Mei 1939. Hierdie reisverhaal het oorspronklik as ’n reeks artikels van 9 Junie tot 31 Oktober 1939 in "Die Brandwag" verskyn, met illustrasies van sy broer François. Benewens sy weergawe van die klimtog en die beskrywing van die natuurskoon gaan hy hier op baie interessante afdraaipaadjies ook. So rapporteer hy geleerde gesprekke tussen hom en sy medereisigers, wat ingesluit het sy suster Mitzi en broer François, en die skilders Terence McCaw en Walter Battiss. Hierdie gesprekke handel oor talle onderwerpe, insluitende die San-kultuur en San-kuns, wêreldliteratuur, die rassekwessie en die verstarde Afrikaanse gees. "Die droom" is ’n vertaling deur Ina Rousseau van sy Engelse verhaal "The dream" (wat oorspronklik in "The dream and the desert" gepubliseer is. Die briewe wat hy in die vroeë dertigerjare hoofsaaklik aan sy broer Bokkie uit Frankryk en Spanje skryf word later versamel en met ’n inleiding deur Peet van Aardt uitgegee as "Briewe van Uys Krige uit Frankryk en Spanje".

Van sy verhale en sketse verskyn in tydskrifte soos "Standpunte". Sy korter werk word ook in verskeie versamelbundels opgeneem, insluitende "Borde borde boordevol", "Wys my waar is Timboektoe" en "Vuurslag", almal saamgestel deur Hennie Aucamp; "Mosaïek" onder redaksie van J.P. Smuts en R. van Rensburg; "Kort keur" en "Die Afrikaanse kortverhaalboek" van Abraham H. de Vries; "Dekade: Resente Afrikaanse kortverhale", "Kortpad" en "Kernbeeld van die Afrikaanse kortverhaalboek" onder redaksie van F.V. Lategan; "Moderne Afrikaanse verhaalkuns" van F.E.J. Malherbe; "Ons reis om die wêreld" saamgestel deur Jac J. Rousseau (skuilnaam van P.J. Nienaber); "Vertellers" en "Vertellers 2" van Merwe Scholtz; "Flitse" van die Afrikaanse Pers-Boekhandel; en "Allegaartjie" saamgestel deur Johan de Jager. In die bundel "Rooi" word vier sketsverhale van hom opgeneem, insluitende die aangrypende "Die Carbonari", wat die ontsnapping van ’n krygsgevangene tydens die Tweede Wêreldoorlog beskryf. Hierdie verhaal verskyn oorspronklik in Engels in "The dream and the dessert". Sy ander bydraes tot hierdie bundel is voorheen ongepubliseer en is "Die hoë torings", "Weeskindjie van die woestyn" en "Bramahpoetra en Baardskeerdersbos".

Hy lewer ook belangrike werk wat oorspronklik in Engels verskyn. "The way out" vertel die verhaal van sy ontsnapping uit krygsgevangenskap in Italië tydens die Tweede Wêreldoorlog. Hierin bring hy veral hulde aan die Italiaanse boeremense wat ten spyte van Duitse dreigemente dat hulle doodgeskiet sal word as hulle die voortvlugtiges help, so ’n groot rol in sy ontsnapping gespeel het. Die oorwegende toonaard van die boek word dan ’n lofsang aan die menslike goedheid en geloof. Hoewel ’n feitelike verslag, slaag hy daarin om die verhaal soos ’n spannende roman in te klee, met die voortdurende gevaar dat die Duitsers hulle sal betrap altyd in die agtergrond. Oorsese kritici loof sy behendige en beeldryke gebruik van Engels, waardeur hy sy deeglike beheer oor hierdie taal bewys. Hy vertaal self hierdie boek (met finale afronding deur Jan Rabie) as "Môrester oor die Abruzzi" en die vertaling word na sy dood gepubliseer.

"The dream and the desert" bevat die novelle "The dream" en kortverhale oor die dood en lyding wat hy as oorlogsjoernalis in die woestyn in Noord-Afrika gesien het. "The dream" handel veral oor die adolessente seun Jannie Kotze, wat sy moeder bystaan tydens die laaste dae van haar swangerskap met sy klein boetie. ’n Gevoel van spanning en naderende onheil word geskep met die bekommernis oor sy moeder se gesondheid, veral na die skok van die verdrinking van haar suster, Jannie se tante, en sy twee niggies skaars drie maande vantevore. Jannie se oupa is ook drie jaar vantevore oorlede. Die klein boetie word weke te vroeg gebore en is baie swak en Jannie word dan weggestuur om vir familie in die Kaap te gaan kuier. Hy besluit om onverwags terug te keer huis toe, net om by sy aankoms te verneem dat sy klein boetie pas gesterf het. Hierdie sterfte is vir Jannie moeilik om te verwerk. Later droom Jannie dan oor die dood van sy onderskeie familielede en hoor later op die wind deur die dennebome die stemme van al sy dooies. Hierna word hy gevul met empatie vir die gestorwenes, dan ook met die lewendes, ’n oorweldigende liefde vir die mensdom. Nadat diep hartseer intree, kry hy bevrydende vrede. Hierdie verhaal met sy versoening met die dood (wat ook in "Die goue kring" weerklink) word later deur Ina Rousseau vertaal en as "Die droom" gepubliseer. Hierdie bundel bevat ook die verhaal "Death of the Zulu", wat hy in 1943 in gevangenskap tydens die Tweede Wêreldoorlog geskryf het. Hierin stap soldate deur die woestyn nadat hulle in die oorlog deur die Duitsers gevange geneem is. Hulle toekoms is uitsigloos, met net gevangeskap en ’n onseker lot om na uit te sien. In hierdie omstandighede maak die Zoeloe ’n keuse om te sterf, omdat die dood verkieslik is bo hierdie lot. Krige se uitbeelding van die atmosfeer en uitsigloosheid is besonder treffend. Die Nobelpryswenner André Gide het die verhaal so hoog aangeslaan dat hy die Franse vertaling daarvan in sy maandblad "L’Arche" opgeneem het; die BBC het dit uitgesaai; die Franse skrywer Georges Duhamel het dit hoog aangeprys; die Italiaanse romanskrywer Ignazio Silone het dit beskryf as die beste kortverhaal met die Tweede Wêreldoorlog as tema en die Amerikaanse tydskrif "Harper’s Magazine" het dit ook gepubliseer. Die verhaal is ook in Nederlands, Duits, Jiddisj en Magjaars vertaal en dit het in twee Skandinawiese tydskrifte verskyn, terwyl die Afrikaanse weergawe in "Die Brandwag" van 31 Augustus 1962 verskyn en daarna in verskeie versamelbundels soos "Verhaal en student", "Die Afrikaanse kortverhaalboek" en "Met ander oë" opgeneem word. Die bundel bevat ook die kortverhaal, "The charcoal burners" (wat hy self in Afrikaans vertaal as "Die Carbonari"), wat in 1951 die eerste prys wen in die Suid-Afrikaanse afdeling van die "New York Herald Tribune" se World Short Story Competition, terwyl die Portugese beoordelaar op die paneel dit aanwys as die beste verhaal in die algehele kompetisie. Hierdie verhaal word in meer as twintig tale vertaal. Vir "The dream and the desert" vertaal Krige ook van sy Afrikaanse kortverhale soos "Die doodkis" en "La miseria" in Engels. "The dream and the desert" word ook in Amerika uitgegee, waar dit positiewe resensies en wye dekking ontlok van gesaghebbende publikasies soos "Washington Times", "New York Times" en "New York Herald Tribune". "Orphan of the desert" is ’n versameling van sy kortverhale en sketse in Engels, waarvan sommiges deur die skrywer self uit die Afrikaans vertaal is en sommige oorspronklik in Engels geskryf is. Hy kry ’n prys van die vir sy kortverhaal "Orphan of the desert". Hy kry ook internasionale erkenning vir sy werk, onder andere deur "Reader’s Digest", wat in 1973 sy kortverhaal "Death of the Zulu" opneem in ’n bloemlesing van Suid-Afrikaanse kortverhale, terwyl "The coffin" in 1977 in "Great short stories of the English-speaking world" ingesluit word.

Saam met Conrad Norton skryf hy "Veldtog vir vryheid: 'n kort oorsig van die oorwinning va die Afrikanersoldate in Oos- Afrika 1940–1941", waarin hulle die verloop van die veldslae waarin Suid-Afrikaanse soldate tydens die Tweede Wêreldoorlog in Oos-Afrika deelgeneem het, beskryf. Dit is ’n uitgawe van die Inligtingsburo en verskyn ook in Engels as "Vanguard of victory".

Ook as kritikus maak hy ’n belangrike bydrae. So skryf hy inleidings vir verskeie belangrike letterkundige werke, soos "Keur uit die verhale van J. van Melle" (wat hy saamstel), "21" van Jan Rabie, "Poems of Roy Campbell" en lewer die belangrike opstel oor Ingrid Jonker se poësie in "In memoriam Ingrid Jonker". In "Naamlose muse" versamel J.C. Kannemeyer sy kritiese werk en letterkundige essays, asook diverse verspreide artikels wat deur die jare in koerante verskyn het, afskrifte van referate wat hy tydens konferensies gelewer het, radiopraatjies, bydraes en inleidings tot boeke en briewe.

As vertaler lewer hy werk van onskatbare waarde vir Afrikaans deurdat hy by uitstek die persoon is wat die Latyns-Romaanse letterkunde (Spaans, Portugees, Italiaans, Frans) vir die Afrikaanse leser oopmaak deur uitmuntende vertolkings van beide die skrif en die hartstog van hierdie werke. Met poësie is sy werkwyse om die gevoel van die oorspronklike te vertolk, eerder as om te poog om ’n letterlike vertaling te doen, wat meebring dat baie vertalings korter of langer is as die oorspronklike. Sodoende kom daar eintlik elke keer ’n nuwe kunswerk tot stand, wat meebring dat André P. Brink later van hierdie vertalings van gedigte insluit in "Groot verseboek". "Vir die luit en kitaar" is sy eerste bundel met vertaalde gedigte, waarin hy vertalings insluit uit Arabies (kwatryne van Abu’l-Ala, wat hy vertaal uit die Engelse oorsettings van Ameen F. Rihani en Henry Baerlein), Frans (gedigte van Prudhomme, Gautier, Villon, Baudelaire en Rimbaud) en Spaans (gedigte van Lope de Vega, De Quevedo, Calderon de la Barca, Machado, Jimenez en Lorca). Hoogtepunte in die bundel is Villon se "Ballade van die dames van weleer" en Lorca se "Klaaglied vir Ignacio Sánchez Mejías". Hy sluit die bundel af met ’n aantal beskouinge oor die werk van sommige van hierdie figure. "Vir die luit en die kitaar" word in 1951 met die Akademieprys vir Vertaalde Werk bekroon. Met "Éluard en die surrealisme" stel hy op insiggewende wyse die kunsrigting van surrealisme aan die Afrikaanse leser bekend en wys op voorbeelde van hierdie rigting in die werk van onder andere Bartho Smit en Ingrid Jonker. Hierdie opstelle word gevolg deur ’n bespreking van die belangrike surrealistiese digter, die Franse Paul Éluard, se persoon en werk, gevolg deur vertalings van ’n groot aantal gedigte van Éluard, waar die oorspronklike Frans langs die Afrikaans afgedruk word.

Hy stel die Spaanse digter en dramaturg, Federico García Lorca, wat in die dertigerjare deur die Fascistiese soldate in Spanje tereggestel word, se dramas "Yerma" en "Die huis van Bernarda Alba" asook sy "Verse van Lorca" aan die Afrikaanse leser bekend. "Yerma" word in 1952 in drie aflewerings in "Standpunte" gepubliseer en op grond hiervan ontvang Krige in 1956 die Akademieprys vir Vertaalde Werk. Hierdie drama word eers in 1963 in boekvorm gepubliseer. Yerma is die vrou van die hardwerkende boer Juan. Sy smag na ’n kind, maar haar man is onwillig en ook uitermate besitlik teenoor haar, wat haar menswees versmoor. Haar eer laat haar nie toe om haar wens by ’n ander man te vervul nie, al is daar iemand wat sy begeer. Wanneer haar man hom weer aan haar opdring, kan sy die situasie nie meer hanteer nie en vermoor hom. Die Akademieprys vir Vertaalde Werk word in 1981 vir "Die huis van Bernard Alba" toegeken. Hierin word die dogters van Bernarda Alba na die dood van hulle pa in die ingekerker, wat elkeen se eiesoortige drome verydel. Hy vertaal ook Lorca se dramas "Mariana Pineda" en "Die bloedhuwelik", maar hierdie vertalings word nie gepubliseer nie.

Krige se woordvirtuositeit kom tot sy volle reg wanneer hy die uiters moeilike taak om William Shakespeare se dramas te vertaal, aanpak. Shakespeare se woordspelings is iets wat sy vindingrykheid stimuleer en hy slaag daarin om die Elizabethane plek-plek te laat praat en optree soos tipiese Afrikaners. "Twaalfde nag" word in 1964 met die eeufees van Shakespeare deur TRUK in Pretoria, Johannesburg en elders opgevoer en die opvoering sowel as die vertaling oes groot lof in, met party kritici wat beweer dat dit die mees geslaagde Shakespeare-opvoering is wat hulle tot op daardie stadium in Suid-Afrika gesien het. "Twaalfde nag" word in 1969 (saam met Eitemal se vertaling van Goethe se "Faust") met die Akademieprys vir Vertaalde Werk bekroon. Krige weier die prys vir "Twaalfde nag" omdat hy vertroue verloor het in die Akademie se vermoë om letterkundige besluite en nie politieke besluite nie, te maak. Dit is veral na aanleiding van die debakel in 1966 toe die keurraad aanbeveel het dat hy die Hertzogprys vir drama moet kry, maar die Akademieraad weier om enige toekenning te maak. Hy vertaal ook "Koning Lear" van Shakespeare in opdrag van KRUIK in Afrikaans, wat in 1972 saam met "Dokter-teen-wil-en-dank" (vertaling van Molière se "Le médecin malgré lui" wat aansienlik langer is as die oorspronklike, alhoewel dit dieselfde gees en sfeer behou) met die Akademieprys vir Vertaalde Werk bekroon word.

"Spaans-Amerikaanse keuse" word in 1971 met die Akademieprys vir Vertaalde Werk bekroon. Voor die toekenning vir "Spaans-Amerikaanse keuse" word hy deur die Akademie voorsitter gevra om tog hierdie keer die prys te aanvaar en nie die huidige Akademie vir die foute van sy voorgangers verantwoordelik te hou nie, waarna hy die prys (en die daaropvolgendes) almal aanvaar. "Ballades van Villon" is vertalings van die werk van die vyftiende eeuse Franse digter, François Villon. Saam met Barend J. Toerien en Gus Ferguson vertaal hy ook die gedig van Jacques Prévert "The song of the snails who went to a funeral." Ook op die gebied van die vertaling van prosa verrig Uys waardevolle werk en reeds vanaf 1928 tot 1932 verskyn etlike vertalings van kortverhale van Franse skrywers in "Die Huisgenoot". Saam met sy broer Jacobus Gerhardus Joubert (Bokkie) Krige vertaal hy Antoine de Saint-Exupéry se "Pioniers van die wolke" in Afrikaans. Hierdie is ’n verhaal van die wedervarings van die onbesonge vlieëniers van die dertigerjare, wat met weinig hulpmiddele die roetes vir die Franse lugposdiens oopgestel het, eers oor die Sahara-woestyn, en later oor die Atlantiese Oseaan en die sneeutoppe van die Andes. Vir hierdie manne was die lewe ’n waaghalsige avontuur, vol onbekende gevare.

As samesteller is hy verantwoordelik vir keuses uit die werk van die Dertigers in "Afrikaanse versameling" (’n bundel gemik op die Nederlandse mark) en "’n Keur uit die verhale van J. van Melle", beide voorsien van ’n insiggewende inleiding. Hy versorg ook keuses uit die werk van Roy Campbell ("Poems of Roy Campbell") en Olive Schreiner ("Olive Schreiner: A selection") en saam met Jack Cope maak hy ’n keuse uit die werk van Suid-Afrikaanse digters (Afrikaans en Engels) vir "The Penguin book of South African verse". Hy is dan ook medeverantwoordelik vir die vertaling van sommige van die Afrikaanse digters se werk.

Op 29 Maart 1958 ontvang hy ’n eredoktoraat in die letterkunde van die Universiteit van Natal. Die Rhodes Universiteit in April 1971 en die Universiteit van Stellenbosch in Desember 1975 ken ook eredoktorsgrade aan hom toe. Die Afrikaanse Studentebond gee in 1986 ’n erepenning aan hom vir sy bydrae tot die Afrikaanse gemeenskap en die Suid-Afrikaanse samelewing. ’n Boek oor sy lewe en werk, geskryf deur Christina van Heyningen en Jacques Berthoud, word in 1966 in die reeks "Twayne’s World Authors Series" opgeneem, wat sy internasionale statuur bevestig. In 1977 word hy op sy verjaardag deur ’n aantal skrywersvriende met ’n verrassingspartytjie getrakteer en word die huldigingsbundel "Oggendlied", saamgestel deur André P. Brink, spesiaal vir hierdie geleentheid aan hom oorhandig. Internasionale tale waarin sy werk verskyn sluit in Engels, Italiaans en Russies. Die SAUK maak ’n spesiale televisieprogram oor sy lewe en werk waarvoor hulle in die tagtigerjare saam met hom na Europa gaan om in sy voetspore te loop. Hierdie program word in 1985 op sy 75ste verjaardag gebeeldsend onder die titel "Sol y sombra".

Daniël Hugo maak ’n radioprogram oor sy lewe en werk vir Radiosondergrense wat in 1997 onder die titel "Troebadoer van die woord" uitgesaai word. J.C. Kannemeyer skryf "Die goue seun", ’n omvattende biografie oor sy lewe en werk, terwyl die kunstenaar Margaret Maskew ’n teks oor sy lewe saam met van haar tekeninge van die skrywer publiseer as "A portrait of Uys Krige".




</doc>
<doc id="19460" url="https://af.wikipedia.org/wiki?curid=19460" title="MSV Duisburg">
MSV Duisburg

MSV Duisburg is 'n sportklub uit Duisburg in die deelstaat Noord-Rynland-Wesfale in Duitsland, veral bekend vir sy sokkerafdeling. Behalwe sokker het die klub afdelings vir handbal, hokkie, atletiek, vlugbal, judo en gimnastiek. "Meiderich" is 'n stadsdeel van Duisburg wat tot 1905 'n onafhanklike stad was.

Die klub is op 17 September 1902 gestig as "Meidericher Spielverein von 1902 e.V." In 1905 het "SC Viktoria Meiderich" by die klub aangesluit.

Die klub het in 1929 en 1931 die uitspeelwedstryde om die Duitse kampioenskapstitel gehaal, maar hierna het die klub gesukkel en kon dit nie die Gauliga haal tydens die Derde Ryk nie. Die hoogste vlak is eers weer in 1951 gehaal toe daar na die Oberliga Wes gepromoveer is. Die Zebras was een van die klubs wat aan die eerste Bundesligaseisoen in 1963 deelgeneem het. In hierdie eerste seisoen het die klub tweede geëindig, sy hoogste posisie tot nou toe. Die naam is aan die einde van die 1965/66-seisoen verander na die huidige "MSV Duisburg". Die klub het ook al drie keer die eindstryd van die DFB-Pokal gehaal (1966, 1975 en 1998), maar elke slag verloor. Duisburg hou die rekord vir die grootste Bundesliga weg-oorwinning nog ooit toe Tasmania 1900 Berlyn in 1966 met 0-9 in Berlyn afgeslag is.

Die klub speel sy tuiswedstryde in die "MSV-Arena", wat gebou is op die terrein van die gesloopte "Wedaustadion", sedert 1926 die Zebras se tuisveld.




</doc>
<doc id="19461" url="https://af.wikipedia.org/wiki?curid=19461" title="Titus Andronicus">
Titus Andronicus

Titus Andronicus, of The Most Lamentable Romaine Tragedie of Titus Andronicus is 'n vroeë tragedie in vyf bedrywe van William Shakespeare. Die toneelstuk is in die periode tussen 1589 en 1594 geskrywe, en die eerste gedrukte uitgawe het in 1594 verskyn.

Die tipiese tragedie van die Elisabethaanse tydperk het gewoonlik historiese stof hanteer. "Titus Andronicus" speel hom af in die 4de eeuse Rome, maar sy verhaal en karakters is fiktief. Shakespeare is moontlik deur Seneca se antieke tragedies geïnspireer om hierdie toneelstuk te skryf; die Romeinse tragedies is gewoonlik in die pouses van gladiatore-wedstryde opgevoer en was dus gemik op bloeddorstige gehore.

Aangesien die stof van "Titus Andronicus" ook in die 18de eeuse versies van 'n ballade en 'n populêre boek voorkom, wat moontlik op vroeëre originele teruggaan, is dit nie duidelik of Shakespeare die sentrale motief self geskep het nie. Maar selfs al het Shakespeare die motief uit 'n vroeër werk oorgeneem, was hy tog die skepper van die toneelstuk. Terwyl die mees dramatiese elemente van "Titus Andronicus" ooreenkomste met Senecaanse toneelstukke toon, verwys die gees en styl waarin Shakespeare die stuk geskryf het na een van die gewildste werke van die klassieke antieke letterkunde, Ovidius Naso se "Metamorfose" en die verkragting van Philomela.

Wraak en weerwraak is die hoofmotiewe in "Titus Andronicus". Tamora, koningin van die Gote, is deur die Romeinse generaal Titus Andronicus gevange geneem en wil nou wraak op hom neem vir die rituele moord op haar seun Alarbus. Toe haar ander seuns, Chiron en Demetrius, Titus se dogter Lavinia verkrag en vermink, het sy haar doel bereik.

Vergelding is nou ook hoog op Titus se agenda. Saturninus, die Romeinse keiser met wie Tamora getrou het, word deur haar Swart minnaar, die slaaf Aaron, belieg en glo dat die lewens van sy seuns gespaar sou word indien hy sy eie hand laat afsny. 

Titus is al tot op die rand van waansin gepynig, maar hy slaag nogtans daarin om met sy broer Marcus en sy oorlewende seun Lucius spektakulêre wraak op Tamora en Saturninus te neem. Hy sny eers die kele van Tamora se seuns af, kook hulle vleis in 'n pastei, wat aan Tamora voorgesit word, vermoor sy dogter Lavinia sodat sy nie skande en skaamte moet dra nie en steek Tamora dood.

Die handeling versnel nou dramaties. Titus word deur Saturninus vermoor, en Lucius maak Saturninus dood. Lucius word die nuwe Romeinse keiser, begrawe saam met Marcus die dooies en straf Aaron.

Alhoewel die moorde en geweldpleging in "Titus Andronicus" vir moderne gehore 'n bietjie belaglik lyk (die stuk is al in die Victoriaanse tydperk nouliks opgevoer), slaag Shakespeare op 'n meesterlike manier daarin om uitdrukking te verleen aan leed en geweld wat hand uit ruk. Die geweldpleging en brutaliteit in "Titus Andronicus" kontrasteer met sy kunsvolle ryme.

Wells, Stanley en Taylor, Gary (uitgewers): "The Complete Oxford Shakespeare". Boekdeel III: "Tragedies". Oxford: Oxford University Press 1987


</doc>
<doc id="19462" url="https://af.wikipedia.org/wiki?curid=19462" title="Amerikaanse silwerarend">
Amerikaanse silwerarend

Die Amerikaanse silwerarend "American Silver Eagle" is die amptelike silwermuntstuk van die VSA. Dit is vir die eerste keer in 1986 geslaan in 'n 1 troy ons denominasie, wat 'n gesigswaarde van een dollar het en van .999 suiwer silwer gemaak is.

Die kopkant se ontwerp is ontleen aan 'n tekening van Adolph Alexander Weinman en was aanvanklik aangewend vir die halfdollar. Die muntkant toon die VSA-embleem en is ontwerp deur John Mercanti.


</doc>
<doc id="19464" url="https://af.wikipedia.org/wiki?curid=19464" title="SC Rooiwit Essen">
SC Rooiwit Essen

SC Rooiwit Essen is 'n sokkerklub uit die stad Essen in Duitsland. Die klub het in 1907 ontstaan as "SV Vogelheim" met die samesmelting van "SC Preußen" en "Deutsche Eiche". Die huidige naam is in 1923 aangeneem.

RW Essen se beste jare was gedurende die vroeë vyftigs van die vorige eeu en wen in 1953 die Duitse beker en in 1955 die Duitse kampioenskap. Hierdeur het RW Essen die eerste Duitse span geword wat deelgeneem het aan die Europese beker I.

Deur finansiële probleme is die klub al drie keer 'n lisensie geweier (1984, 1991 en 1994) en dit het elke slag 'n verpligte relegasie tot gevolg gehad. In 1994 het die span die eindstryd van die Duitse beker gehaal, maar verloor teen SV Werder Bremen.

Duitse sokkerkampioen
DFB-Pokal



</doc>
<doc id="19465" url="https://af.wikipedia.org/wiki?curid=19465" title="Chinese silwerpanda">
Chinese silwerpanda

Die Chinese silwerpanda is 'n reeks silwermunte wat deur die Chinese regering geproduseer word. Die ontwerp op die muntkant van die muntstuk word jaarliks verander. Dit kom in verskeie groottes voor, maar die 1 ons is die gewildste by versamelaars en het 'n waarde van 10 yaun. Die reeks was vir die eerste keer in 1984 uitgereik.

Die kopkant bevat 'n tekening van die Tempel van die Hemele.

Elke jaar word 'n nuwe ontwerp op die muntkant gedruk. Die jare 2001 en 2002 was 'n uitsondering en dieselfde ontwerp is vir beide jare gebruik.


</doc>
<doc id="19468" url="https://af.wikipedia.org/wiki?curid=19468" title="Kernwapen">
Kernwapen

'n Kernwapen is 'n wapen wat sy vernietigende krag kry van kernreaksies, wat weer verkry word deur die splitsing of samesmelting van atome (kernfusie). Die gevolg is dat selfs 'n klein kernwapen wat 'n klein hoeveelheid energie afgee steeds merkwaardig sterker is as die grootste konvensionele plofstowwe en 'n enkele wapen is daartoe in staat om 'n hele stad te vernietig.

In die geskiedenis van oorlogvoering is kernwapens nog net twee keer gebruik, tydens die laaste dae van die Tweede Wêreldoorlog. Die eerste gebeurtenis het op die oggend van 6 Augustus 1945 plaasgevind, toe die Verenigde State 'n uraanbom met die kodenaam "Little Boy" op die Japannese stad Hirosjima laat val het. Die tweede gebeurtenis was drie dae later toe die Verenigde State 'n plutoniumbom met die kodenaam "Fat Man" op die stad Nagasaki laat val het. Die resultaat van die gebruik van hierdie wapens was die onmiddellike dood van ongeveer 100 000 tot 200 000 mense (en selfs meer mettertyd). Die destydse gebruik van die wapens was en is nog steeds 'n kontroversiële kwessie – kritici oor die wêreld heen beweer dat dit onnodige massamoorde was, terwyl ander glo dat hulle die uiteindelike dodetal aan beide kante verminder het deur 'n vroegtydige einde aan die oorlog te bring.

Sedert die Hirosjima- en Nagasaki-aanvalle is kernwapens tydens meer as tweeduisend geleenthede gedetoneer vir demonstrasie- en toetsdoeleindes. Die enigste lande bekend vir die detonering van sulke wapens is (in kronologiese volgorde): die Verenigde State, die Sowjetunie, die Verenigde Koninkryk, Frankryk, die Volksrepubliek China, Indië, Pakistan en Noord-Korea.

Verskeie ander lande mag wel kernwapens besit en dit nooit erken nie, of hulle beweerde besit was nog nooit suksesvol, onafhanklik bepaal of nagegaan nie. Israel het byvoorbeeld moderne afleweringsvliegtuie en beskik oor 'n uitgebreide militêre kernprogram met honderde kernwapens wat deur missiele afgelewer kan word. Die land volg egter amptelik 'n beleid van "dubbelsinnigheid" waarvolgens die besit van kernwapens nie erken of ontken word nie. Volgens somminge beramings besit die land so veel as 200 kernwapenkoppe. Iran word tans deur die Verenigde State beskuldig dat dit probeer om 'n militêre kernvermoë te ontwikkel, maar Iran se regering beweer dat die erkende kernaktiwiteite, soos uraanverryking, vir vreedsame doeleindes is. Suid-Afrika het ook in die geheim 'n klein kernarsenaal opgebou in die laat 1970–80's, maar het dit na die einde van Apartheid in die vroeë 1990's ontbind en afgetakel.

Behalwe vir hulle gebruik as wapens word kernplofstowwe ook getoets en gebruik vir verskeie nie-militêre doeleindes. Sintetiese elemente soos Einsteinium, wat deur kernfusie geskep word, was tydens die nasleep van die eerste toets van 'n waterstofbom ontdek.


</doc>
<doc id="19471" url="https://af.wikipedia.org/wiki?curid=19471" title="Silwermunte">
Silwermunte

Silwermunte is een van die oudste vorme van geld.



</doc>
<doc id="19472" url="https://af.wikipedia.org/wiki?curid=19472" title="Valère Vautmans">
Valère Vautmans

Valère Vautmans (Wellen, 3 September 1943 - Sint-Truiden, 17 Maart 2007) was 'n Vlaamse liberale politikus. Hy was van die politieke party VLD.

Vautmans was vir jare die kabinetsjef van verskeie ministers van liberale huise. In 1991 het hy self tot die politiek toegetree en van 1991 tot 1995 was hy in die Kamer van Verteenwoordigers vir die PVV (Partij voor Vrijheid en Vooruitgang) en van 1995 tot 1999 was hy senator vir die VLD (Vlaamse Liberalen en Democraten) in die senaat. Daar was hy die voorsitter van die kommissie vir buitelandse aangeleenthede.

In 1994 is hy verkies tot die gemeenteraad van Sint-Truiden waarvan hy die bestuurder geword het. In 2000 het hy afgetree en is hy benoem tot die administrateur-generaal van die Coördinatie Waterwegen Vlaanderen. Verder was hy regeringskommissaris by VITO, 'n onafhanklike ondersoekorganisasie op die vlak van energie, leefruimte en materiale. Hy is ook benoem tot die voorsitter van die NV Waterwegen en Zeekanaal.

Valère Vautmans is op die ouderdom van 63 oorlede na 'n siekbed en was die oom van VLD-kamerlid Hilde Vautmans.


</doc>
<doc id="19475" url="https://af.wikipedia.org/wiki?curid=19475" title="Fons de Haas">
Fons de Haas

Fons de Haas (Amsterdam, 1926 - Brussel, 15 Maart 2007) was 'n Nederlandse joernalis.

Hy het alhaas heeltemal gewerk in Vlaandere. Eers bij uitgewery Dupuis (tydskrife Humo en Mimosa), later bij die Belgiese radio BRT en bij die tydskrif Knack. Hy het hoofsaaklik oor klassieke musiek geskryf.

Fons de Haas is op die ouderdom van 81 oorlede.

In die Nederlandse taal:


</doc>
<doc id="19477" url="https://af.wikipedia.org/wiki?curid=19477" title="Champenois">
Champenois

Champenois is 'n Romaanse taal, wat deel is van die Langues d'oil en daarom naby verwant is aan Frans en die streekstale Lorreins, Pikardies en Wallonies. Champenois is die omgangstaal van die historiese Franse provinsie Champagne en vir 'n klein stuk van Wallonië, naamlik in suidelijk Namen, in die gemeente Vresse-sur-Semois.

Die taal van die middeleeuse Franse digter en "trouvère" Chrétien de Troyes word gekenmerk deur Champenois trekke, maar die vroegste literatuur wat behou gebly het en doelbewus in Champenois geskryf is dateer uit die einde van die 16de eeu. "Le Bontemps de Carnaval de Chaumont" is in 1660 opgedateer en heruitgegee - die taal wat daarin gebruik word kontrasteer die Frans wat deur die koning se boodskappers gebruik word met die Champenois van die plaaslike inwoners. 'n Kenmerk van 18de eeuse Champenois letterkunde is die "noëls" (Kersliedere) wat kontemporêre en plaaslike verwysings in gewiede tekste verweef het.


</doc>
<doc id="19478" url="https://af.wikipedia.org/wiki?curid=19478" title="Bagel">
Bagel

Veral in Kanadese en Amerikaanse stede met groot Joodse gemeenskappe soos Montreal en New York Stad het bagels die belangrikste soort brood geword - dié twee stede het ook lankal hul eie plaaslike bagel-variant ontwikkel. Vermoedelik is bagels al omtrent 1610 deur 'n Joodse bakker in Kraków (Pole) uitgevind en later deur Joodse immigrante na Kanada en die Verenigde State gebring. Bagels is aanvanklik net in plaaslike bakkerye aangebied, maar nadat die eerste bagel-bakkers hulle produkte as bevrore bagels in supermarkte aangebied het, het hierdie broodjies vinnig dwarsoor die VSA en Kanada en later ook in oorsese lande gewild geraak. Die oorspronklike bagels is daarnaas nog steeds baie gewild in lande soos Pole en Litaue.

Die bestanddele van bagels varieer volgens die bakkers se verskillende resepte en naas kommersiële bagels, wat in bakkerye of bevrore in supermarkte aangebied word, is daar ook 'n groot aantal resepte vir tuisgebakte bagels, wat ook maklik in broodbakmasjiene gebak kan word. Die hoofbestanddele is egter steeds dieselfde: water, sout, meelblom en gis. Water word benodig om die droë gis te versag en vogtigheid by die deeg te voeg. Sout verhoed dat die gisdeeg te sterk rys.

Deesdae word 'n groot verskeidenheid geure by bagels gevoeg, waaronder bloubessies, esdoringstroop, okkerneute, sjokolade, kaneel en rosyntjies, spinasie en kaas, gedroogde tamaties en kruie, en jalapeños.

Bagels is sedert die 16de of 17de eeu in Sentraal-Europa gebak en het veral by die Joodse bevolking van Wene (Oostenryk) baie gewild geraak. Die naam "beygl" is afgelei van die Jiddisje woord "bejgel", wat letterlik "geboë" of "stygbeugel" beteken. 

Volgens 'n ondersoek deur Mordecai Kosover dateer die oudste historiese verwysings na bagels uit die jaar 1610. Die statute van die Joodse gemeente in Kraków het destyds bepaal dat bagels aan 'n kraamvrou, vroedvrou en die vroue en meisies wat by 'n geboorte aanwesig was, geskenk mag word. Ouer bronne verwys na 'n tradisie waarvolgens die vader ter geleentheid van 'n besnyding "pretsn" of "pretzels", wat nou verwant is aan bagels, aan elkeen gestuur het. 

Legendes waarvolgens die eerste bagels tydens die Ottomaanse beleg van Wene gebak is, is minder geloofwaardig, aangesien dieselfde soort stories ook oor die oorsprong van die pretzel, die croissant en die Weense koffiehuise vertel is. 
'n Nou verwante gebak het sy oorsprong in Slowakye, waar dit "beugel" genoem en met neute of papawer gevul word. 

Joodse immigrante het die resep in die 1880's na Noord-Amerika saamgebring, waar die naam na die Engelse "bagel" en Franse "beguel" verander is. Die eerste kommersiële bagel-masjien is vanaf die begin van die 20ste eeu deur die Thompsons, 'n Joodse gesin van Oos-Europese herkoms, en hulle "Thompson Bagel Machine Corporation" in Los Angeles ontwikkel en in 1960 gepatenteer.

Die eerste outomatiese bagel-vormers is in 1963 in New Haven (Connecticut), Buffalo en St. Louis (Missouri) in bedryf gestel. Die groeiende bagel-bedryf buite die tradisionele "bagel-stad" New York het sy produkte in toenemende mate ook in dié stad bemark en sodoende die vakbonde van bagel-bakkers verswak. Industriële outomatisering het die produksie skerp laat styg.

Een van die tradisionele bagel-bakkerye, wat sedert 1927 in familiebesit was en ook as die eerste onderneming 'n outomatiese bagel-vormer geïnstalleer het, "Lender's Bagels" in New Haven, was teen die middel van die 1980's so suksesvol op die Amerikaanse mark dat hulle eers deur "Kraft" en later deur "Kellogg's" oorgeneem is. Die bagel het nou selfs begin om geleidelik ander tradisionele ontbyt-gebaksoorte soos byvoorbeeld graankos, oliebolle en croissant te vervang.




</doc>
<doc id="19482" url="https://af.wikipedia.org/wiki?curid=19482" title="Sint-Truiden">
Sint-Truiden

Sint-Truiden (Limburgs: "Sintruin" of "Sintreen", Frans: "Saint-Trond") is 'n Belgiese stad en munisipaliteit in die suidweste van die Vlaamse provinsie Limburg, aan die grens met die provinsie Vlaams-Brabant. Die munisipale gebied het 'n oppervlakte van 107 km² en sowat 39 000 inwoners (2011).

Sint-Truiden is die munisipaliteit met die grootste oppervlakte van Limburg. Die plek is in 693 gestig deur die Heilige Trudo. Hy het in Sint-Truiden 'n abdy gestig, wat nog steeds staan.

Plekke in die munisipale gebied van Sint-Truiden:
Aalst, Bevingen, Brustem, Duras, Engelmanshoven, Gelinden, Gorsem, Groot-Gelmen, Halmaal, Kerkom-bij-Sint-Truiden, Kortenbos, Melveren, Ordingen, Runkelen, Sint-Truiden (stad), Velm, Wilderen en Zepperen.



</doc>
<doc id="19483" url="https://af.wikipedia.org/wiki?curid=19483" title="Antwerpen (dubbelsinnig)">
Antwerpen (dubbelsinnig)

Antwerpen kan wees:



</doc>
<doc id="19484" url="https://af.wikipedia.org/wiki?curid=19484" title="Hirosjima">
Hirosjima

Die Japannese stad Hirosjima (広島市, Hirosjima-shi) is die hoofstad van die Hirosjima-prefektuur en die grootste stad in die Tsjoegokoestreek van Wes-Honsjoe, die grootste eiland van Japan. Die stad is geleë by 34°23′07″N, 132°27′19″O (die stadshuis). Hirosjima is daarvoor bekend dat dit die eerste stad in die geskiedenis is wat die teiken van kernwapenoorlog was in die Tweede Wêreldoorlog.

Hirosjima het op 1 April 1889 munisipale status gekry en op 1 April 1980 'n bevolking van 500 000 amptelik oorskry. Die stad se huidige burgemeester is Tadatosji Akiba, wat op 23 Februarie 1999 ingehuldig is.



</doc>
<doc id="19487" url="https://af.wikipedia.org/wiki?curid=19487" title="Antwerpen">
Antwerpen

Antwerpen (Frans: "Anvers", Engels: "Antwerp") is 'n stad en munisipaliteit in die noorde van België aan die Schelde-rivier. Antwerpen is 'n hawestad en die hoofstad van die gelyknamige Vlaamse provinsie. Die munisipale gebied bevat sowat 513 500 inwoners (2015), die grootste munisipaliteit in België. Sy oppervlakte beslaan 205 km², die land se naasgrootste munisipaliteit.

Die stad beskik oor 'n groot spoorwegstasie (Antwerpen Sentraal) wat verbindings na Turnhout, Mechelen, Brussel, Lokeren en Gent bied. Die Thalys-hoëspoedtrein verbind die stasie met die stasies Amsterdam-Sentraal (Nederland), Brussel-Suid en Parys-Noord (Frankryk).

Die stad is grotendeels op die regteroewer van die Schelde geleë, Die stad is bekend om sy Rubensmuseum en die Onze-Lieve-Vrouw-katedraal en het 'n gewilde toeristebestemming geword.

Die naam "Antwerpen" kan teruggevoer word tot die Germaanse 'anda werpum', wat na die uitgespoelde grond langs 'n draai in 'n rivier verwys. Dit sou dan die naam van die oorspronklike nedersetting op die oewers van die Schelde gewees het.

'n Gewilde plaaslike verhaal, wat van die 15de eeu dateer, verklaar die stad se benaming anders. Hiervolgens was daar eens 'n reus, Druon Antigon, wat in die Schelde gewoon het en tolgeld van verbygaande skepe geëis het. As straf vir diegene wat geweier het om te betaal, het die reus hulle hande afgekap. 'n Romeinse soldaat, Silvius Brabo, het met die reus geveg en daarin geslaag om hom te dood. Daarna het hy die reus se hand afgekap en in die Schelde gegooi. Die bevryde stad het dus "Handwerpen" geheet, wat later tot Antwerpen gelei het.

Argeologiese opgrawings toon dat daar reeds in die Galloromeinse tyd, in die tweede of derde eeu van ons jaartelling, mense aan die Schelde gewoon het.
Teen 1400 was Antwerpen 'n redelike klein nedersetting met minder as 10 000 inwoners. Oor die volgende paar eeue ondervind dit geweldige groei en neem die bevolking toe tot 50 000 in 1500 en 100 000 in 1560. Tydens die Spaanse keiser Karel V se bewind het Antwerpen die belangrikste handelstad noord van die Alpe geword. Saam met die toenemende welvaart het die kultuurlewe ook 'n bloeitydperk beleef.

In die opstand teen Spanje is Antwerpen grotendeels verwoes. Eers is die stad in 1576 in die Spaanse Furie deur muitende Spaanse huursoldate geplunder, toe omtrent 7 000 burgers omkom. Hierna het die stad hom by die Bevrediging van Gent aangesluit en het hy 'n hoofrol in die anti-Spaanse opstand gespeel. In 1585 word Antwerpen ná 'n jaar lange beleg deur Spaanse troepe verower. Die Noordelike Nederlande reageer hierop deur die Scheldemonding met skepe te versper en sodoende die oorsese handel in die Antwerpse hawe tot stilstand te bring. Omtrent die helfte van die bevolking verhuis na die Noordelike Nederlandse provinsies. Na raming het die aantal inwoners van 80 000 tot 42 000 afgeneem. Hierdie emigrante uit die Spaans beheerde stad het 'n belangrike bydra gelewer tot die bloeiende handel, kunste en wetenskap gedurende die Noorde se Goue Eeu.

In die volgende twee eeue het Antwerpen nie meer dieselfde bloeivlak as voorheen geken nie. Hy bly egter die ekonomiese en kulturele middelpunt van die Spaanse Nederlande, en later ook die Oostenrykse Nederlande. Tydens hierdie tydperk het die stad talle beroemde skilders opgelewer, onder wie Rubens, Jordaens en Teniers.

Die Universiteit Antwerpen-UIA lok studente uit heel Vlaandere en die uitgestrekte seehawe vorm 'n belangrike handelsentrum. Jaarliks besoek ongeveer 14 000 seeskepe die hawe.
Ook chemiese nywerhede het hulle hier gevestig.

Antwerpen is 'n sentrum van die diamanthandelaars. Antwerpen se jaarlikse toerismebeurs ("Vakantiesalon") word in Januarie gehou, terwyl die Antwerpense boekeskou in die eerste week van November plaasvind. Die stad staan bekend vir sy talle mode-ontwerpers en -boetieke. Die belangrikste winkelstrate is die Meir (klerewinkels) en die Huidevetterstraat.


Die stad Antwerpen het nege distrikte. Hulle is: Antwerpen (distrik), Berchem, Berendrecht, Zandvliet-Lillo, Borgerhout, Deurne, Ekeren, Hoboken, Merksem en Wilrijk.




</doc>
<doc id="19488" url="https://af.wikipedia.org/wiki?curid=19488" title="Carl Gustav Wrangel">
Carl Gustav Wrangel

Carl Gustav Wrangel (23 Desember 1613 - 5 Julie 1676) was 'n Sweedse soldaat en Graaf van Salmi en Suistamo pogosta.


</doc>
<doc id="19489" url="https://af.wikipedia.org/wiki?curid=19489" title="Guernésiais">
Guernésiais

Guernésiais, ook bekend as Dgèrnésiais, Guernsey Frans of Français Normand de Guernsey, is die variant van die Normandiese taal of "parler" (dialek) wat in Guernsey gepraat word. As een van die Oïltale het dit wortels in Latyn, maar dit is ook op verskillende tye sterk beïnvloed deur beide Oudnoors en Engels.

Guernésiais is tot 'n mate onderling verstaanbaar met Jèrriais wat in Jersey gepraat word en Normandies van die vasteland gedeelte van Normandië in Frankryk. Guernésiais is die naaste aan die Normandiese dialek van La Hague in die Cotentinskiereiland. Guernésiais is minder deur Frans beïnvloed as Jèrriais, maar is weer tot 'n groter mate deur Engels beïnvloed. Nuwe woorde is ingevoer vir moderne verskynsels soos "le bike", "le lorry" en "le gas-cooker". Die kontak tussen Engels en Guernésiais beïnvloed oënskynlik ook die grammatika van die dialek. Dit kan gesien word in die plasing van die byvoeglike naamwoord voor die selfstandige naamwoord.

Daar is 'n ryk digtradisie in Guernésiais. Guernésiais liedjies is deur die see, kleurvolle idiome, tradisionele volksverhale, so wel as die natuurskoon van die eiland geïnspireer. Die eiland se bekendste digter was Georges Métivier (1790–1881), 'n tydgenoot van Victor Hugo, wat plaaslike digters beïnvloed en geïnspireer het om hulle tradisionele digkuns te druk en publiseer. Métivier het plekname, voël- en dierename, tradisionele gesegdes en oorvertelde fragmente van middeleeuse poësie gemeng om sy "Rimes Guernesiaises" (1831) te skep. "Que l'lingo seit bouan ou mauvais / J'pâlron coum 'nou pâlait autefais" (of die “lingo” goed of sleg is, gaan ek praat soos ons destyds gepraat het), het Métivier geskryf.

Guernésiais het nog altyd 'n laer status as standaard Frans en terwyl eersgenoemde baie keer sommer kortweg "patois" genoem word, word na Standaard Frans as "bon français" (Letterlik goeie Frans) verwys. Guernsey is vandag grootliks verengels en Guernésiais is tans ernstig bedreig en dit loop gevaar om in die volgende paar dekades uit te sterf.

Guernsey se kultuur en taal is 'n resultaat van die eiland se geografiese ligging en geskiedenis. Die eiland is 130 km van Weymouth, die naaste hawe in Engeland en slegs 50 km van Dielette die naaste hawe in Frankryk af geleë. Guernsey was ook op verskillende tye deel van beide nasies. Die Kanaaleilande is in 933 deur Normandië geannekseer en die eilande se verhouding met Engeland het in 1066 begin toe Hertog Willem van Normandië Engeland oorwin het. Koning John het die vasteland gedeelte van Normandië aan Philip Augustus van Frankryk verloor in 1204, maar die Kanaaleilande het lojaal gebly aan die Engelse Kroon waarvoor hulle vergoed is met outonomie en belastingvoordele. Die eilande was strategies belangrik en het tot teen die 19de eeu talle aanvalle uit Frankryk trotseer.

Hoewel Engels 'n relatief nuwe aankomeling op die eiland is het dit Guernésiais en Frans in die afgelope 200 jaar grootliks verplaas en het dit van 'n minderheidstaal drie generasies terug uitgebrei tot 'n situasie waar die eiland tans so te sê heeltemal verengels is en Guernésiais ernstig bedreig is. Te vore was Guernésiais die lingua franca wat deur die meerderheid op die eiland gebruik is terwyl standaard Frans as die "hoëtaal" vir amptelike doeleindes gebruik is. Engels het Frans reeds in die vroeë 19de eeu in die hoëtaal posisie begin verplaas. oorsake van die Engelse invloed sluit in die Napoleontiese Oorloë wat groot getaale Engelse soldate na die eiland gebring het, die deelname van Guernsey vrywilligers aan die Eerste Wêreldoorlog en die ontruiming van 'n groot deel van die bevolking tydens die en in besonder die skoolgaande bevolking tydens die Tweede Wêreldoorlog.

Guernésiais is 'n variëteit van Normandiese Frans verwant die dialekte van die ander Kanaaleilande en die vasteland gedeelte van Normandië wat vir ten minste 'n duisend jaar op die eiland gepraat is. Toe François I die Franse troon in 1515 bestyg het, het hy die Paryse dialek gestandaardiseer en aangemoedig en het dit spoedig die prestige-taal geword hoewel streekstale steeds geduld is. Na die Franse Revolusie is daar geglo dat Standaard Frans die enigste taal was wat waardig is vir hoër gebruik en is streekstale aktief onderdruk. Hoewel Guernsey nie deel was van Frankryk nie is dit sterk beïnvloed deur Franse houdings. Dieselfde enkeltaal ideologie was ook aan die orde van die dag in Brittanje waar minderheidstale soos Wallies en Gaelies aktief onderdruk is. In beide lande is kinders gestraf as hulle minderheidstale op skool gepraat het.

In die middeleeue was Normandies 'n belangrike internasionale taal wat in Frankryk, Engeland en Italië gebruik is. Daar is 'n aansienlike hoeveelheid lieratuur daarin geprodseer waaronder die bekendste "Le Chanson de Roland", "Le Roman de Rou" en "Le Roman de Brut" is. In Engeland was Anglo-Normandies die taal van die elite van die 11de tot die 14de eeu en is dit vir gebruik tot die 16de eeu vir regsdoeleindes gebruik.

Tot die einde van die 19de eeu was die inwoners van Guernsey, soos meeste ander mense in die wêreld, ongelettered. Mense wat wel gelettered was, het gewoonlik ook standaard Frans gepraat wat die indruk dat Guernésiais 'n dialek van ongeletterde kleinboer was verder gevestig het. Guernésiais is dan ook nie waardig geag om as skryftaal te gebruik nie tot met die Romantieke herlewing waar belangstelling in plaaslike streektale en volkverhale aangewakker is nie. Guernésiais was dan ook die eerste weergawe van Normandies om geskryf te word. Dit was egter nie die begin van 'n groot renaissance van Normandies kultuur nie.

Die twee hoof Guernésiais outeurs van die tydperk was George Métivier (1790–1881) – met die bynaam "Guernsey Burns", en Denys Corbet. Métivier was 'n tydgenoot van Victor Hugo, wat plaaslike digters beïnvloed en geïnspireer het om hulle tradisionele digkuns te druk en publiseer. Hoewel hulle die gevaar van verengelsing waargeneem het, het hulle hulle daarop toegespits om die gees van Guernésiais in digkuns te bewaar eerder as om geletterdheid in die streekstaal te bevorder. Corbet het selfs sy hoof bundel "Le Chant du draïn rimeux", ‘die lied van die laaste digter’ (1884) genoem aangesien hy gedink het dat hy die laaste persoon sou wees om in Guernésiais te skryf. Corbet is die bekendste vir sy gedigte, veral die epiese "L'Touar de Guernesy", 'n "picaresque" toer van die parogieë (gemeentes) van Guernesy. As redakteur van die Franse koerant "Le Bailliage", het hy ook prosa rubrieke in Dgèrnésiais onder die pennaam "Badlagoule" ("chatterbox") geskryf. Corbet se voorbeeld is egter gevolg deur talle andere soos Tam Lenfestey (1818–1885), T.H. Mahy, Nico Guilbert en R. H Tourtel. Métivier het wel die eerste woordeboek van die Normandiese taal in die Kanaal-Eilande, die "Dictionnaire Franco-Normand" (1870) geproduseer. Dit het die eerste standaard ortografie gevestig wat later aangepas en gemoderniseer is. Onder sy poëtiese werk tel "Rimes Guernésiaises" wat in 1831 gepubliseer is. Prins Louis Lucien Bonaparte het ook 'n vertaling deur Métivier van die "Gelykenis van die saaier" in Guernésiais in 1863 gepubliseer as deel van sy filologiese navorsing.

Engelse kerke moes die Franse vertaling van die Bybel gebruik toe gevind is dat die bevolking nie veel Engels kon verstaan nie. In die 17de eeu het protestante vlugtelinge na Guernsey geïmmigreer om godsdienstige vervolg in Frankryk te ontwyk. Die Puriteinse ‘teokrasie’ wat op daardie stadium in beheer van die eiland was het die Calvinistiese predikers wat vlot in Frans was verwelkom. Standaard Frans sprekers het dus invloedryke posisies bekom wat waarskynlik bygedra het tot negatiewe houding teenoor die inheemse spreektaal. 'n Stabile diglossie verhouding het ontstaan waarvolgens Standaard Franse die hoëtaal geword het en Guernésiais die omgangstaal. Die volgehoue gebruik van Frans in die kerk het bygedra tot die behoud van Frans tot met die 20ste eeu.

Die omgangstaal op Guernsey was egter steeds Guernésiais tot met die massa ontruiming van Guernsey kinders na die Britse vasteland tydens die Tweede Wêreldoorlog. Hoewel baie van die generasie na die oorlog na die eiland teruggekeer het, het die vyf jaar lange verwydering uit 'n Guernésiais taalomgewing veroorsaak dat 'n generasie kinders nie ten volle Guernésiais magtig was. Die gebeurtenis, gekoppel met grootskaalse immigrasie na en van die eiland het daartoe gelei dat daar min gesinne wat met twee Guernsey-sprekende ouers wat die taal aan hulle kinders kon oordra.

Guernésiais is nooit in die onderwys as onderrigtaal gebruik of as vak aangebied nie. Toe verpligte laerskool onderwys in 1900 ingevoer is, is Engels gekies as onderrigmedium. Tot op daardie stadium is Standaard Frans vir meeste onderwys gebruik. Tot die 1950's was dit algemeen vir kinders om Guernésiais te praat tot hulle skool begin gaan het. Die gebruik van Engels as onderrigmedium het 'n geweldig effek op taalhoudings en gebruike gehad. Dit het onderliggende indrukke dat Guernésiais slegs 'n kleinboer dialek, geskik slegs vir ongeletterdes, bevestig. Kinders wat nie kon Engels praat nie het swaar gekry op skool wat daartoe gelei het dat ouers begin het om tuis Engels te praat om hulle kinders voor te berei en hulle kinders te beskerm. Die dominante enkeltaal ideologie wat geheers het en 'n gebrek aan kennis het beteken dat additiewe tweetaligheid nie eers oorweeg is nie. Tweetaligheid is inderwaarheid as 'n stremming beskou. Byna geen kinders het meer Guernésiais geleer nie en binne twee generasies is Guernésiais in meeste gesinne nie meer tuis gebruik nie.

Die 2001 sensus bevind dat 1 327 (1 262 in Guernsey gebore) of 2% van die bevolking die taal vlot praat terwyl 3% die taal ten volle verstaan. Meeste hiervan, 70% of 934 sprekers is egter 64 of ouer. Onder jong mense is slegs 0.1% of een uit 'n duisend vlot in die taal. 14% van die bevolking beweer egter wel dat hulle die taal tot 'n mate verstaan.

Van die klein aantal sprekers blyk dit dat ten minste 25% die taal minder as een keer per week praat. Hoewel daar 'n gemeenskap van afgetrede Guernésiais sprekers is wat die taal vir hulle sosiale lewe gebruik, is baie sprekers geïsoleer en het die mense waarmee hulle kon praat gesterf. Baie eilandbewoners assosieer die ou taal en kultuur met armoede en agterlikheid en baie sien nie meer 'n sterk verband tussen die Guernésiais taal en Guernsey identiteit nie. Benwens 'n gebrek aan sterk identiteit ly die taal ook aan 'n gebrek aan selfvertroue na eeue van lae status.

Guernésiais het nouliks ontwikkel in die afgelope vyftig jaar. Daar is byna geen nuwe terminologie tot die taal toegevoeg nie en daar is geen Guernésiais woorde vir konsepte soos yskas of badkamer nie en die Engelse woorde ‘refrigerator’ en ‘bathroom’ word net so gebruik. Voor die Tweede Wêreldoorlog is woorde vir nuwe konsepte aangepas en het dit 'n Guernésiais aangeneem, soos byvoorbeeld "le moto" (kar teenoor Frans:"la voiture" of "l’auto" en Engels:"car" of "motor", in Frans word "le moto" vir motorfiets gebruik), le baïce (fiets teenoor Frans:la bicyclette of le vélo en Engels: "bicycle"). Onder taalaktiviste word daar gedebatteer of taalvernuwing op grond van die aanpassing van Engelse of Franse woorde moet gebeur.

Groepe wat hulle vir die behoud en herlewing van Guernésiais beywer, soos "les Ravigotteurs", voel dat Guernésiais op skool aangebied moet word en dat standaardisering en modernisering noodsaaklik is. Daar word wel soms pogings aangewend om die breuk tussen taal en kulturele identiteit teë te werk. Ingrypings sluit in beginnersklasse in Guernésiais wat deur die "Coumité de la Culture Guernesiaise" aangebied word, die instandhou 'n versameling Guernésiais boeke by die "Priaulx Heritage Library" insluitend die eerste woordeboek wat in die 19de eeu geskryf is – die versamling het egter slegs een boek wat op kinders gemik is "Jimmain Va à la Banque" wat deur "Les Ravigotteurs" uitgegee is.

'n Groot probleem vir baie minderheidstale is dat die dominant so gevestig is dat geen nut vir die geskrewe weergawe van die minderheidstaal gesien word nie. Die mark vir Guernésiais is ook baie klein en publikasies is slegs lewensvatbaar met subsidies. In Guernsey toon die regering agter geen belangstelling in die red van die taal nie en publiseer La Société Guernesiaise slegs 'n paar werke waarvan die drukwerk deur die outeurs self of vriende befonds word.

Die toekoms vir Guernésiais lyk nie goed nie ten spyte van werk deur organisasies soos Les
Ravigotteurs en La Société Guernesiaise. Die Guernsey se gebrek aan belangstelling en die sterk invloed wat Engels as onderwys taal het beteken dat indien die status van die taal en standardisasie nie aangespreek word nie die taal waarskynlik in die volgende vyftig jaar sal uitsterf.


Ondanks die historiese ontwikkeling van die Normandiese tale glo baie mense nie dat Dgèrnésiais 'n taal in eie reg is nie en beskou dit as 'n dialek van Frans. Aangesien die skryfstelsel van Guernésiais op dié van Frans gegrond is kan 'n Franse spreker heelwat geskrewe Dgèrnésiais verstaan.

Normadiese Frans het 'n groot invloed op die Germaanse taal Engels gehad en daar word geskat dat so veel as 28,3% van die woordeskat in die Oxford English Dictionary uit Normandiese Frans kom teenoor 27% uit Angel-Saksies. Guernésiais bevat baie Oudfranse woorde wat kognate is met Engelse woorde wat intussen Frans uitgesterf het Voorbeelde sluit in "coppe" (Engels: "cup", koppie), "courtaines" (Engels: "curtains", gordyne), "cotte" (Engels: "coat", jas). Daar is ander subtiele verskille tussen Guernésiais en Frans. Die woord vir bome is wel die selfde in die twee tale ("arbres"), maar in Guernesiais (soos in Latyn) is dit vroulik, terwyl dit in Frans manlik is. baie meer byvoeglike naamwoorde kom in Guernésiais voor die selfstandige naamwoord as in Frans. Werkwoorde word ander vervoeg. Die eerste persoon enkelvoud ("je", ek) word byvoorbeeld saam met 'n meervoud werkwoord vir ‘ons’ gebruik: b.v.. "j’allaons" vir ‘ons gaan’ in plaas "nous allons" in Frans. Dit word egter al hoe meer vervang met die onpersoonlik voornaamwoord "nou" wat ekwivalent is aan die Franse woord "on" eerder as "nous" wat dan saam met 'n derde persoon enkelvoud werkwoord gebruik word; ‘ons gaan’ word dan "nou vo".

Die tye verskil ook met taalkontak verskynsels soos 'n "plus infinitive" vir die "continuous form". Die tye is ook besig om te vereenvoudig met groter gebruik van die vrom "s’en allaïr" ("to be going to") in plaas van die toekomende tyd. In Guernésiais val woordklem gewoonlik op die eerste lettergreep. Soos ander Normandiese Franse variëteite behou dit baie van die ou Normandiese fonologiese eienskappe soos die gebruik van /k/ in woorde waar Moderne Frans /š/ sou gebruik (b.v. Guernésiais: "la vaque" teenoor Frans: "la vache"). Leksikale items wat uit Moderne Frans verdwyn het bly behoue in Guernésiais – byvoorbeeld "choir" ‘om te val’ en "devaler" ‘om af te gaan’ is nie in Guernésiais vervang met die Franse "tomber" en "descendre" nie. Die verminderde gebruik van nasale klanke en grootskaalse gebruik van diftonge onderskei Guernésiais ook ten opsigte van sy Normandiese Franse familie: byvoorbeeld in plaas van die geslote /e/ klanke van Moderne Franse woordeindes soos "-er", "-é" en "-ez" gebruik Guernésiais /ai/.

Volgens inwoners van die Kanaaleilande is Guernésiais baie meer deur Engels beïnvloed as Jèrriais, wat weer baie meer deur Frans beïnvloed is. In sommige gevalle het die twee eilandtale egter bloot verskillende Engelse woorde vir moderne konsepte gekies soos gesien kan word in Guernésiais se gebruik van die woord "lorry" teenoor Jersiais se "wagon" of "wagonette" vir vragmotor (Frans:"camion"). In die geval is die Jèrriais uitspraak van "wagonette", wat wel ook in Guernsey gebruik word, toevallig meer Engels as die van Guernésiais. Ander woorde wat uit Engels ingevoer is vir moderne verskynsels sluit in "le bike", en "le gas-cooker". Die kontak tussen Engels en Guernésiais beïnvloed oënskynlik ook die grammatika van die dialek. Dit kan gesien word in die plasing van die byvoeglike naamwoord ten opsigte van die selfstandige naamwoord waar sprekers volgens die voorbeeld van Engels en ander Germaanse tale in baie meer gevalle, tot 70%, as in Frans die byvoeglike naamwoord voor die selfstandige naamwoord plaas. Daar word gemeen dat kontak met Engels die skuif veroorsaak het aangesien die skuif nie beperk is tot eenvoudige byvoegliknaamwoorde nie maar ook komplekse byvoeglikenaamwoorde wat in vasteland Normandies steeds na die selfstandigenaamwoord geplaas word. 'n Voorbeeld van die skuif is kangsien word in die sinsnede: "ses anti-rouoyalistes principes" (Guernésiais), "ses principes anti-rouoyalistes" (Frans), "his anti-royalist principles" (Engels).

Metatesis van /r/ is algemeen in Guernésiais, in vergelyking met Sercquiais en Jèrriais.

Ander voorbeelde sluit in "pourmenade" (promenade), "persentaïr" (present), "terpid" (driepoot).

"aver" – om te hê (hulpwerkwoord)

"oimaïr" – om lief te hê (reguliere vervoeging)




</doc>
<doc id="19490" url="https://af.wikipedia.org/wiki?curid=19490" title="Wouter Van Bellingen">
Wouter Van Bellingen

Wouter Van Bellingen (Antwerpen, 20 April 1972) is 'n Vlaamse politikus en registrateur. Hy is lid van VlaamsProgressieven, 'n links-liberale politieke party.

Hy is 'n kind van Rwandese ouers en het in België grootgeword by wit aanneemouers. Sedert Januarie 2007 is hy raadslid en skepe van die Vlaamse plek Sint-Niklaas en is daarmee die eerste swart skepe in Vlaandere. 

Drie paartjies het geweier dat hy hulle in die eg sou verbind omdat hy 'n swart vel het. Daaraan is in België veel ophef gemaak. Op die internasionale dag teen rassisme van die Verenigde Nasies - 21 Maart 2007 - het hy daarom as registrateur 626 paartjies in die eg verbind.

Wouter Van Bellingen is getrou en het twee kinders. Hy is lid van die Verenigde Protestantse Kerk in België.



</doc>
<doc id="19491" url="https://af.wikipedia.org/wiki?curid=19491" title="Sint-Niklaas">
Sint-Niklaas

Sint-Niklaas (Frans: "Saint-Nicolas") is 'n Belgiese stad en munisipaliteit in die noordooste van die Vlaamse provinsie Oos-Vlaandere en het 'n oppervlakte van 84 km² en 76 000 inwoners (2018). Sint-Niklaas lê 17 km van Dendermonde en ongeveer 20 km van Antwerpen.

Die stad beskik oor 'n spoorwegstasie wat verbindings na Lokeren, Gent, Antwerpen, Dendermonde en Brussel bied.

Sint-Niklaas het in 1217 ontstaan. Die stad kry in 1804 stadstatus. 

Op die internasionale dag teen rassisme van die Verenigde Nasies - 21 Maart 2007 - het die Vlaamse swart politikus Wouter Van Bellingen 626 paartjies in die eg verbind.

Plekke in die munisipale gebied van Sint-Niklaas is:




</doc>
<doc id="19563" url="https://af.wikipedia.org/wiki?curid=19563" title="Stowe, Vermont">
Stowe, Vermont

Stowe is 'n dorp in die Lamoille-distrik van die Amerikaanse deelstaat Vermont (Nieu-Engeland) met 4 339 inwoners volgens die sensus van die jaar 2000. Die eerste nedersetting het in 1794 ontstaan, en die dorp is in 1896 geïnkorporeer. Stowe is 'n gewilde toeristebestemming en een van die grootste ski-oorde in Nieu-Engeland.

Stowe het volgens die Sensusburo van die Verenigde State 'n totale oppervlak van 188,4 vierkante kilometer (72,7 vierkante myl), waarvan 188,2 vierkante kilometer land en 0,2 vk km of 0,1 persent water. Ten opsigte van sy oppervlak is dit die grootste dorp in die deelstaat Vermont.

Volgens die 2000-sensus was daar 1 905 huishoudings en 1 129 gesinne in die dorp. Die bevolkingsdigtheid was 23,1 inwoners per vierkante kilometer of 59,7 inwoners per vierkante myl. Van die bevolking was 97,51 persent Blankes, 0,28 persent Swartes, 0,37 persent Indiane, 0,44 persent Asiate, 0,23 persent van ander etniese afkoms, en 1,18 prsent van gemengde afkoms.

Die gemiddelde jaarlikse inkomste van 'n huishouding was VSA-$ 52 378 en dié van 'n gesin VSA-$ 64 700. Die gemiddelde jaarlikse inkomste van mans was VSA-$ 37 788 teenoor vroue se VSA-$ 31 689. Die per-capita-inkomste in Stowe was VSA-$ 35 474. Sowat 3,7 persent van die gesinne en 6,8 persent van die totale bevolking was onder die broodlyn.

Die plaaslike ekonomie steun oorwegend op toerisme. 'n Groot aantal "lodges", winkels en restourante verskaf hulle dienste veral aan toeriste. Die skigebied van Stowe Bergoord is die belangrikste werkgewer tydens die winter.

Alhoewel Stowe vir sy skisportgeriewe bekend staan, is die somer nogtans die belangrikste toeristeseisoen in Stowe, wat meer inkomste oplewer as die ander drie seisoene.

Die plaaslike nywerhede, wat vroeër skoene vervaardig het, is intussen gesluit, nadat hulle bedrywighede na Sjina verskuif is. Ander plaaslike produkte sluit kano's, elektroniese uitrusting, houtprodukte en esdoringsuiker in. Melkboerdery, veeteelt en handel met ou kunswerk is eweneens belangrike bronne van inkomste.

Mount Mansfield is Vermont se hoogste bergspits en 'n skigebied van wêreldgehalte. Die "Front Four"-skipaaie (National, Lift Line, Starr en Goat) behoort tot die uitdagendste en mees bekende skipaaie in die land, wat geskik is vir almal, van beginners tot die mees gevorderdes. Die laer geleë Spruce Peak-bergspits is geskik vir beginners en gevorderdes. Stowe Bergoord word dikwels "Die Ski-hoofstad van die Ooste" genoem. 
Die Stowe Ontspanningspad, wat algemeen bekend staan as die Stowe Fietspad, is 'n ontspanningspad, wat oor 'n afstand van 5,3 myl loop en in 1989 teen 'n koste van VSA-$ 680 000 voltooi is. Die Fietspad het verskeie toekennings ontvang.



</doc>
<doc id="19567" url="https://af.wikipedia.org/wiki?curid=19567" title="SC Freiburg">
SC Freiburg

SC Freiburg is 'n Duitse sokkerklub uit die stad Freiburg in die deelstaat Baden-Württemberg. Die klub het in 1912 ontstaan deur die samesmelting van "SV 04 Freiburg" en "FC Union Freiburg".

Die klub het die eerste keer in 1978 die 2. Bundesliga gehaal en in 1993 die Bundesliga.



</doc>
<doc id="19568" url="https://af.wikipedia.org/wiki?curid=19568" title="Roomys">
Roomys

Roomys is 'n bevrore nagereg, wat van water of vloeibare suiwelprodukte, soos melk en room, suiker en 'n verskeidenheid geursels, soos byvoorbeeld vrugte, vanielje en kakao, gemaak word. Roomys bevat soms ook eiergeel. Die mengsel word geklop of geroer, terwyl dit bevries word, om die vorming van yskristalle te verhoed en 'n romerige massa te verkry.

Alhoewel die term "roomys" soms gebruik word om na 'n verskeidenheid bevrore nageregte en snoeperye te verwys, is dit in die noue sin van die woord slegs van toepassing op produkte wat 'n hoë persentasie van melkvet bevat. Bevrore vla, jogurt, sorbet en ander soortgelyke produkte word dikwels ook roomys genoem. Die gebruik van die terme word in baie lande deur die owerhede beheer volgens die hoeveelheid van spesifieke bestanddele.

Roomys word in die algemeen as 'n bevrore produk verkoop of bedien. Dit word ook in geregte gebruik, waar die koue van die roomys met ander bestanddele kontrasteer, soos bv. in die geval van warm nageregte of selfs in "gebraaide" roomys.



</doc>
<doc id="19574" url="https://af.wikipedia.org/wiki?curid=19574" title="Thomas Edison">
Thomas Edison

Thomas Alva Edison (11 Februarie 1847 – 18 Oktober 1931) was 'n Amerikaanse uitvinder en besigheidsman wat vele toestelle ontwikkel het wat die lewe reg oor die wêreld sterk beïnvloed het. Hy was een van die eerste uitvinders wat die beginsels van massaproduksie op die proses van uitvinding toegepas het en dus word die skepping van die eerste industriële navorsingslaboratorium dikwels aan hom toegeskryf.

Thomas Alva Edison is op 11 Februarie 1847 in Milan, Ohio, gebore. Reeds as 'n baie jong kind het Thomas 'n onuitputlike nuuskierigheid en 'n drang na kennis gehad. Sy skoolloopbaan het egter sleg begin en na drie maande het die onderwyser, 'n droë, streng vrou, (M.Erasmus) die "vertraagde" seun huis toe gestuur waar sy ma hom tot op twaalfjarige ouderdom onderrig het. Van haar het hy baie geleer, maar sy grootste bate was sy ondersoekende gees.

Toe hy elf jaar oud was, het hy sy eerste laboratorium in die kelder van hul huis ingerig. 'n Jaar later het hy 'n eenvoudige telegraaf gebou, en kort daarna, op twaalfjarige leeftyd, het hy sy eerste werk gekry – as koerant- en lekkergoedverkoper op die treine van die Grand Trunk-spoorlyn tussen Detroit en Port Huron. Hy wou egter nie sy eksperimente verwaarloos nie en het verlof gekry om 'n eenvoudige laboratorium op die trein in te rig.

Met die aanmoediging van 'n stasiemeester, wie se seun hy van 'n aankomende trein gered het, het hy 'n uitstekende telegrafis geword. Hy het egter gesukkel om 'n permanente werk te behou en het rondgeswerf tot hy uiteindelik in 1869 in die telegrafie-afdeling van die aandelebeurs in New York werk gekry het. Hier het hy sy eerste kommersiële sukses gesmaak toe hy 'n telegraafapparaat, wat bedoel was vir die uitstuur van nuus van die aandelebeurs, vir $40 000 verkoop het.

Met dié geld kon hy 'n ingenieurslaboratorium in Menlo Park, New Jersey, inrig. Hiervandaan, en later van West Orange in New Jersey – waarheen hy in 1887 verhuis het – het 'n nimmereindigende stroom uitvindsels gekom. In 1877 het hy die fonograaf (grammofoon) voltooi. In dieselfde jaar het hy ook begin werk aan sy ander groot uitvindsel, die elektriese gloeilamp.

Twee jaar lank het hy hom daarvoor afgesloof en op 21 Oktober 1879 het hy 'n lamp voltooi met 'n gloeidraad van katoenvesel wat met koolstof oorgetrek was. Veertig uur lank het die draadjie in 'n lugleegte gegloei terwyl 'n elektriese stroom daardeur gestuur is. Dit was 'n triomf vir Edison. Teen 1882 is 'n hele distrik in New York reeds met Edison se nuwe lamp verlig.

Edison het drie kinders by sy eerste vrou, Mary, gehad. Toe sy onverwags aan tifuskoors sterf in 1884, was sy hart gebreek en het hy hom die volgende twee jaar byna doodgewerk. In 1886 trou hy met die pragtige, jong Mina Miller, by wie hy ook drie kinders gehad het.
Hy is op 18 Oktober 1931 op 84-jarige ouderdom oorlede in West Orange.

Vroeg in 1861 het die Amerikaanse Burgeroorlog tussen die state van die noorde en die suide uitgebreek, en almal wou nuus van die eerste groot veldslae hê. Edison het aan 'n plan gedink om uit hierdie toestand voordeel te trek. Die verbindinge was swak, maar die stasies was deur 'n telegrafiese diens met mekaar verbind. Edison besluit dus om 'n koerant ' uit te gee wat die jongste nuus van al die stasies van die "Grand Trunk­"lyn sou bevat. 

Vir twaalf dollar koop hy 'n ou handdrukpers in Detroit. 'n Bietjie papier het hy te lene gekry, en hy is toegelaat om 'n drukkery op die trein in te rig. So is die 

~ "Die jong Thomas Edison in sy "trein-laboratorium" Oktober" 1879. "Edison behaal sy grootste triomf"" 

"Grand Trunk Herald" gebore. Dit was die eerste koerant wat op 'n trein uitgegee is en heen oplaag van vierhonderd eksemplare gehad, wat hoofsaaklik aan die spoorweg­werkers verkoop is. 

Toe tref 'n slag die jong Edison. Op 'n dag het hy op een van die stasies afgeklim om koerante te verkoop, en nie opgelet dat die trein wegtrek nie. Hy het agterna ge­hardloop en 'n spoorwegman het van die brug van die agterste wa oorgeleun om hom op te help. Die seun se hande was egter vol koerante en die man moes hom aan sy ore binnetoe pluk. Kort daarna het Thomas agtergekom dat sy gehoor verswak. Dit was die begin van sy lewenslange doofheid.

'n Vriendelike stasiemeester aan wie Thomas eenmaal 'n weldaad bewys het, het hom die grondbeginsels van telegrafie geleer. Thomas het gou die kuns bemeester en 'n vaardige tele­grafis geword. In 1862 word hy aan­gestel as nagtelegrafis op Mount Clemens, 32 km van Detroit. 

Dit was net die soort werk wat hy gesoek het, want hy moes snags werk en kon bedags studeer en eksperi­menteer. Die gevolg was dat hy te min geslaap het. Maar daarvoor het hy ook 'n oplossing gehad. Hy bou 'n toestel wat met gereelde tussenpose die sein "Alles in orde" kon uitstuur terwyl hy 'n bietjie slaap. Ongelukkig is hy een nag betrap en in die pad gesteek. 

Nou swerf hy 'n tyd lank rond om dan hier, dan daar as telegrafis te werk. Hoewel hy 'n bobaas-telegrafis was, was dit vir hom 'n moeilike tyd. 

"sy elektriese gloeilamp brand veertig uur lank" 

Proefnemings en armoede 

Nieteenstaande ontberinge het Edison nog steeds gestudeer en proefnemings gedoen. In 1868 patenteer hy 'n elektriese stemteller vir verkiesings. Die jaar daarop bevind hy hom in New York, waar hy, mi nog 'n tydperk van armoede, werk kry by 'n telegraafagentskap van die aandelebeurs. Sy vrye tyd wy hy steeds aan eksperimente. Hy het 'n verbeterde aandeletikker ontwerp en dubbele en viervoudige telegraafstelsels ontwikkel waarmee verskeie boodskappe gelyktydig oor dieselfde draad gestuur kon word.

Vir verskeie van sy uitvindsels het Edison patentregte verkry. Onder hulle was 'n telegraafapparaat wat bedoel was vir die uitstuur van nuus van die aandelebeurs. Hy het dit aan die hoof van 'n aandelebeurs-maatskappy aangebied en gehoop om 3000 dollar daarvoor te kry. Die man was baie ingenome met Edison se toestel en vra hom toe wat hy daarvoor wil hê. 

"Hoeveel sal u my gee?" wou Edison weet. 

"Ek bied jou veertigduisend dollar aan." 

Edison was sprakeloos. Veertigduisend dollar (ongeveer R27 000) was in daardie dae 'n fortuin, en met die geld kon hy 'n ingenieurslaboratorium in Menlo Park, New Jersey, inrig. Hiervandaan, en later van West Orange in New Jersey -waarheen hy in 1887 verhuis het -het 'n nimmereindigende stroom uitvindsels gekom. 

Roem en rykdom het hierna vinnig gekom. Sy werk het 'n enorme gebied gedek. Hy het byvoorbeeld 'n masjien uitgevind wat later ontwikkel is tot die bekende Remington-tikmasjien en 'n elektriese pen wat die voorloper was van die mimeograaf vir die afrol van tikwerk. 'n Ander uitvindsel van belang was die koolstofsendtoestel wat meegehelp het om Bell se telefoon werklikheid te maak. 

Die meeste uitvindsels en ontdekkings is die eindresultaat van baie mense se werk, maar by ten minste een van sy uitvindsels het Edison geen voorloper gehad nie. Dit was die grammofoon of fonograaf, wat hy in 1877 voltooi het. 

In dieselfde jaar het hy ook begin werk aan sy ander groot uitvindsel, die elektriese gloeilamp. Twee jaar lank het hy hom daarvoor afgesloof en $40 000 aan vrugtelose eksperimente bestee. Edison se aandag het volkome in hierdie vraagstuk opgegaan en hy het in geen ander mens of ding belang gestel terwyl hy daarmee besig was nie. Soos 'n gejaagde het hy die hele dag gewerk, en wanneer sy werksmense saans huis toe gaan, het hy nog tot diep in die nag met 'n paar helpers voortgeswoeg. Wanneer hulle dan uiteindelik totaal uitgeput teen dagbreek huis toe gaan, het Edison die batterye op die tafel opsygeskuif, sy kop op 'n paar boeke laat rus en twee of drie ure geslaap voordat die werksmense vir die nuwe dag opdaag. Dan het hy weer aan die werk gespring. 

Sy grootste probleem was om 'n gloeidraad vir sy lamp te vind wat liggewend of gloeiend sou wees wanneer die elektriese stroom daardeur gaan, maar nie dadelik sou uitbrand nie. Hy het omtrent elke stof onder die son getoets -selfs die baardhare van een van sy medewerkers! Platinumdraad, katoen, papier, plantvesels -altesame meer as 6000 soorte gloeidraad. Uiteindelik, op 21 Oktober 1879, het hy 'n lamp voltooi met 'n gloeidraad van katoenvesel wat met koolstof oorgetrek was. Veertig-uur lank het die draadjie in 'n lugleegte gegloei terwyl 'n elektriese stroom daardeur gestuur is. Dit was 'n triomf vir Edison. Teen 1882 was 'n hele distrik in New York reeds met Edison se nuwe lamp verlig. 

Nog 49 jaar lank het Edison met ongelooflike energie voortgewerk. Die Edison-effek, wat hy waargeneem het, het gelei tot die uitvinding van die radiobuis, wat die ontwikkeling van die radio moontlik gemaak het. Nog 'n toestel wat aan sy baanbrekerswerk te danke is, is die rolprentkamera, en hy het ook nog die Edison-battery (nikkelyster-akkumulator) uitgevind. Altesame het hy meer as 1 200 patente geregistreer. 

Toe Thomas Edison op 18 Oktober 1931 sterf, het die hele wêreld oor hom gerou. Tog was hy sy lewe lank beskeie oor sy eie gawes, soos sy beroemdste opmerking bewys: "Genialiteit is een persent inspirasie en nege-en negentig persent perspirasie." 

Thomas Alva Edison het gedurende sy lewe 1 093 patente geregistreer, meer as enige ander uitvinder in die geskiedenis. Sy uitvindings het gelei tot die ontstaan van twintigste-eeuse industrieë soos die filmindustrie en massa-elektrisiteitsvoorsiening. Hy het ook bydraes gelewer op militêre en mediese gebied, en het selfs 'n invloed gehad op die myn- en aandelebedryf.

Onder sy belangrikste uitvindings tel die fonograaf, die gloeilamp en gepaardgaande elektrisiteitsvoorsieningstelsels, die rolprentkamera, die koolstofsendtoestel wat meegehelp het om Bell se telefoon werklikheid te maak, 'n masjien wat later ontwikkel is tot die bekende Remington-tikmasjien, en 'n elektriese pen wat die voorloper was van die mimeograaf vir die afrol van tikwerk.
Die Edison-effek, wat hy waargeneem het, maar nie verder ontwikkel het nie, het uiteindelik gelei tot die uitvinding van die radiobuis, wat die ontwikkeling van die radio moontlik gemaak het.

Sy lewensfilosofie was: "Genialiteit is 1% inspirasie en 99% perspirasie".

Nie al sy uitvindings was heeltemal oorspronklik nie, Edison het ook bestaande uitvindings oorgekoop en verbeter voor die patent daarvoor verkry is. Sommige van die uitvindings wat aan hom toegeskryf word is ook egter die skepping van een van sy talle werknemers wat volgens sy riglyne gewerk het. Edison word egter steeds as een van die produktiefste uitvinders in die geskiedenis beskou met 1 093 Amerikaanse patente in sy naam, asook ander patente in die Verenigde Koninkryk, Frankryk en Duitsland.



</doc>
<doc id="19583" url="https://af.wikipedia.org/wiki?curid=19583" title="SC Paderborn 07">
SC Paderborn 07

SC Paderborn 07 is 'n sokkerklub uit Paderborn in Noordryn-Wesfale in Duitsland.

Die huidige SC Paderborn 07 het in 1985 ontstaan as "TuS Paderborn-Neuhaus" deur 'n samesmelting tussen "TuS Schloß Neuhaus" en "FC Paderborn". Beide klubs was ook die produk van vroeëre samesmeltings. "TuS Schloß Neuhaus" het in die 1982/83-seisoen een seisoen in die 2. Bundesliga deurgebring. Die huidige naam is in 1997 aangeneem.

Die klub se tuisveld is die "Hermann-Lönsstadion", wat nie aan die streng standaarde van die 2. Bundesliga voldoen nie. Die klub het dus 'n tydelike lisensie gekry en is besig met die konstruksie van 'n moderne stadion in Paderborn, die "Paragon Arena", wat 'n kapasiteit van 15 300 sal hê. Die "Paragon Arena" was veronderstel om reeds in gebruik geneem te gewees het, maar bouwerk is vertraag as gevolg van regsoptrede deur die omliggende huiseienaars.

Die klub was betrokke by die berugte DFB-beker-wedstryd van 21 Augustus 2004 teen Hamburger SV wat verrassend 4-2 deur Paderborn gewen is. Dit het later bekend geraak dat die skeidsregter, Robert Hoyzer, deur 'n Kroasiese dobbelsindikaat omgekoop was om die uitslag te bekook. Gedurende die wedstryd is twee foutiewe strafskoppe en 'n twyfelagtige rooikaart uitgedeel.

TuS Paderborn-Neuhaus / SC Paderborn 07




</doc>
<doc id="19593" url="https://af.wikipedia.org/wiki?curid=19593" title="Iwan IV van Rusland">
Iwan IV van Rusland

Iwan IV Wasilijewitsj (Russies: Иван Васильевич) (25 Augustus 1530 – 18 Maart 1584) was van 1533 tot 1547 grootprins van Moskowië en die eerste amptelike Russiese tsaar.

Hy is in Afrikaans beter bekend as Iwan die Verskriklike. ’n Beter vertaling van die Russiese Иван Грозный (Iwan Grozni) sou egter Iwan die Ontsagwekkende of Formidabele gewees het.

Iwan word op driejarige ouderdom grootprins van Moskowië en word op 16 Januarie 1547, op sestien, gekroon as tsaar. Hy beywer hom aanvanklik vir vreedsame hervormings en vernuwings. Hy voer die boekdrukkuns in, onderwerp die kerk aan die staat en standaardiseer rituele en verordeninge.

Iwan soek nuwe handelsmoontlikhede en stel die hawe van Archangelsk aan die Witsee vir Engelse handelaars oop. In die ooste lyf hy die kanate van Kazan en Astrachan in en ter viering van die verowering van Kazan laat hy die Sint Basilius-katedraal in Moskou bou.

Hy stel ook ’n wet in wat die bewegingsvryheid van boere beperk – ’n belangrikse stap in die rigting van die latere lyfeienskap.

In 1564 skep hy die Opritsjnina, ’n deel van sy ryk wat onder sy onmiddellike bestuur val en deur sy geheime polisie, die Opritsjniki, beheer word.

Algaande word sy bewind minder suksesvol. Hy wil die land in ’n westelike rigting uitbrei, na die Baltiese lande, en raak gou betrokke in ’n oorlog met Swede, die Pools-Litause Gemenebes en die Duitse Orde. Hierdie sogenaamde Lyflandse Oorlog sleep 22 jaar voort en ruïneer die Russiese ekonomie en die leër, maar lewer verder niks op nie. Prins Andrei Koerbski, sy beste raadgewer en vriend, loop na Pole oor en boonop sterf sy vrou, Anastasia Romanowna. Iwan glo die bojare het sy geliefde vrou vermoor. Hy kom nie hierdie slag te bowe nie en sy gesondheid begin agteruitgaan. Hy gaan geestelik agteruit en word paranoïes en gewelddadig. Sy geheime polisie ontwikkel in ’n moorddadige terreurbende wat links en regs onder die adel en die volk moor.

Die onsekerheid lei tot die verarming en ontvolking van baie gebiede. So is Iwan byvoorbeeld in 1570 besorg oor die strategiese waarde van Weliki Nowgorod in die oorlog met die Teutoonse Orde en Swede en hy gee die bevel dat die stad verwoes word. Die opritsjniki plunder die stad en vermoor duisende mense.

In 1581 slaan Iwan glo sy oudste seun, Iwan Iwanowitsj, se vrou so erg oor haar (volgens hom) onbetaamlike kleredrag dat sy ’n miskraam kry. Toe sy seun hom konfronteer, slaan hy dié dood in ’n woedebui. Iwan sr. treur tot met sy dood oor dié voorval. Ná sy dood word hy opgevolg deur sy verstandelik gestremde seun Fjodor. Sy tweede oudste oorlewende seun, Dmitri Iwanowitsj, is toe maar twee jaar oud en word kort daarna vermoor. 

Tydens Fjodor se bewind lê die regte mag in die hande van sy swaer en voog, die bojaar Boris Godoenof.


</doc>
<doc id="19596" url="https://af.wikipedia.org/wiki?curid=19596" title="Osoonlaag">
Osoonlaag

In die stratosfeer van die atmosfeer word die osoonlaag aangetref. Die osoonlaag is veronderstel om reg oor die wêreld dieselfde digtheid te hê, maar weens besoedeling en ander faktore, het daar 'n gat in die osoonlaag ontstaan. Dit is 'n wêreldwye probleem.

Wêreldwyd is die klimaat besig om te verander. Die poolys smelt, wat 'n styging in die seevlak veroorsaak. Boere se oeste word vernietig weens te veel reën. Dit lei tot 'n afname in voedselproduksie, wat lei tot 'n vermindering in bevolkingsgroei. Toerisme lei ook onder die "gat". Die afname in reënval beïnvloed watervalle, damme en riviere. Dit lei tot 'n afname in toeriste wat sulke gebiede besoek. Dié aspek benadeel die ekonomie van die land.

Die mens het 'n groter kans om velkanker op te doen as gevolg van die hoeveelheid UV-strale wat die aarde bereik. 'n Afname in fitoplankton lei tot 'n afname in seelewe. Vis-etende diere se voedsel word uit hulle bek geneem.

Reeds in 1997 is die produksie van chloorfluoorkoolstowwe (KFC's) verbied. Ongelukkig neem hierdie gasse 100 jaar om te verdwyn. Die gasse sal dus vir dekades nog die osoonlaag vernietig.

Petroleum word meer "atmosfeervriendelik" gemaak, asook vele ander reukweerders ens.

Vordering van oplossings



</doc>
<doc id="19623" url="https://af.wikipedia.org/wiki?curid=19623" title="SpVgg Unterhaching">
SpVgg Unterhaching

SpVgg Unterhaching is 'n sokkerklub uit die dorp Unterhaching naby München in Beiere, Duitsland.

Die klub het ontstaan in 1925 met die afstigting van die sokkerafdeling van die gimnastiek- en sportklub "TSV Hachinger". Ag jaar later is die klub ontbind deur die Nazi’s, maar die klub is heropgerig in 1945. Die volgende 35 jaar het die klub 'n relatief anonieme bestaan gevoer totdat die klub in 1980 van die Landesliga Suid-Beiere na die Amateur-Oberliga Beiere (derde klas) gepromoveer het.

In 1989 het die klub die eerste keer gepromoveer na die 2. Bundesliga. In die 1998/99-seisoen het die klub die sokkerwêreld geskud deur tweede te eindig in die 2. Bundesliga en hiermee promosie te kry na die Bundesliga.

In sy eerste seisoen in die Duitse topklas oortref die klub alle verwagtinge deur 10de te eindig. Verder het die klub ook 'n deurslaggewende rol gespeel in die stryd om die Duitse kampioenskap:

Bayer Leverkusen was in 'n sterk posisie om sy eerste titel te wen en moes op die laaste speeldag slegs 'n gelykopuitslag teen Unterhaching behaal om bo-aan die punteleer te eindig. Unterhaching het egter met 2-0 gewen en FC Beiere München, wat teen SV Werder Bremen gespeel en gewen het, eindig gevolglik bo-aan die leer en word dus die Duitse kampioen!



</doc>
<doc id="19636" url="https://af.wikipedia.org/wiki?curid=19636" title="Auregnais">
Auregnais

Auregnais (Frans: "L'auregnais", Auregnais: "aoeur'gnais/auregnais") is die dialek van die Normandiese Oïltaal wat te vore op die Kanaaleiland Alderney gepraat is.

Auregnais is vir ongeveer 'n duisend jaar op die eiland gepraat maar het in die 20ste eeu uitgesterf. Baie min van die taal het in geskrewe vorm behoue gebly. Dit was naby verwant aan die dialekte van die ander Kanaaleilande, Guernésiais, Jèrriais en Sercquiais sowel as die Normandiese dialekte wat op die vasteland in Frankryk gepraat word. 

Hoewel die taal nou uitgestorwe is bly daar spore behoue in baie plekname op die eiland, 'n paar woorde wat in die plaaslike Engels opgeneem is soos "vraic" (seewier-bemesting) en die uitspraak van plaaslike name en vanne soos Dupont en Simon wat uitgepreek word as // en // eerder as in die standaard Franse uitspraak van Parys.

Daar is verskeie redes vir die uitsterf van die dialek. Veral die invoer van werkers uit die Verenigde Koninkryk beur die Britse regering vir die abortiewe oprig van 'n hawe en fortifikasies sowel as die stasionering van 'n beduidende Britse garnisoen in die klein eiland bevolking het daartoe gelei dat Auregnais se status as kommunikasie medium verlore gegaan het. Reeds in 1880 het die Guernsey koerant "Le Bailliage" verslag gedoen dat kinders opgehou het om die taal ondermekaar te praat. Verder word die ontruiming van byna die hele inheemse eiland bevolking an die Verenigde Koninkryk tydens die Tweede Wêreldoorlog gesien as die finale nekslag. Die taal het ook gelei onder die instroming van Britse belastingvlugtelinge sowel as amptelike verwaarlosing.

Frans was 'n amptelike taal van die eiland tot 1966. Die Frans wat op die eiland gepraat is verskil effens van die Frans van Metropolitaanse Frankryk. Die gebruik van Standaard Frans het saam met Auregnais afgeneem.




</doc>
<doc id="19640" url="https://af.wikipedia.org/wiki?curid=19640" title="TuS Koblenz">
TuS Koblenz

TuS Koblenz is 'n sokkerklub uit die stad Koblenz in Duitsland en is in 1911 gestig as "FC Deutschland".

"FC Deutschland" is in 1917 ontbind en in 1919 heropgerig as "FV 1911 Neuendorf". In 1934 het die klub met "TV 1864 Neuendorf" saamgesmelt en het verder as "TuS Neuendorf" bekendgestaan. Die klub het verskeie jare in die Gauliga (streek Moselland) gespeel, destyds die Duitse eerste klas. In 1943 en 1944 het die span hulle Gauliga gewen en in die uitspeelwedstryde om die nasionale titel deelgeneem, maar is vroeg uitgeskakel. Soos die Tweede Wêreldoorlog gevorder het, het die skedule van die Gauliga Moselland progressief korter geword totdat dit heeltemal in duie gestort het en die 1944/45-seisoen gekanselleer is.

Na die Tweede Wêreldoorlog is die span opgehef en later weer opgerig as "SpVgg Neuendorf". Twee jaar later verander die klub sy naam weer in "TuS". In 1948 haal die span weer die nasionale uitspeelwedstryde om die Duitse titel deur derde in die Oberliga Suidwes te eindig. 1. FC Saarbrücken het tweede geëindig en moes eintlik deurgegaan het, maar Saarland was op daardie stadium deur Frankryk beset en het die Duitse spanne toegang tot nasionale kompetisies geweier. TuS het hierdie slag tot die halfeindstryd gevorder waar die span met 1-5 teen 1 FC Kaiserslautern verloor het.

Die klub het in 1982 sy naam verander na "TuS Koblenz" en speel in die 2006/07-seisoen vir die eerste keer in die 2. Bundesliga.



</doc>
<doc id="19643" url="https://af.wikipedia.org/wiki?curid=19643" title="SV Wacker Burghausen">
SV Wacker Burghausen

SV Wacker Burghausen is 'n Duitse sportklub uit die dorp Burghausen in Beiere met ongeveer 6 000 lede wat meer as 20 sportsoorte beoefen. Die klub is veral bekend vir sy sokkerspan, wat in die 2. Bundesliga meeding.

Die klub was vir jare relatief obskuur, maar het in die 2002/03-seisoen sy grootste prestasie behaal deur na die 2. Bundesliga te promoveer. Die klub se tuisveld, die "Wacker-Arena", was vroeër bekend as die "Stadion an der Liebigstraße" en moes reeds verskeie kere vergroot word om te voldoen aan die lisensievereistes van die hoër ligas waarin die span die afgelope jare meeding.

Die "Wacker" in die span se naam verwys na 'n groot plaaslike chemiese maatskappy onder wie se beskerming die sportklub aanvanklik gestig is en wat steeds een van die hoofborge is.



</doc>
<doc id="19644" url="https://af.wikipedia.org/wiki?curid=19644" title="SV Darmstadt 98">
SV Darmstadt 98

SV Darmstadt 98 is 'n sportklub uit die stad Darmstadt in Duitsland wat in 1898 gestig is as "FK Olympia 1898 Darmstadt", veral bekend om sy sokkerafdeling. In 1919 het die klub met "Darmstädter SC 1905" saamgesmelt en die huidige naam aangeneem. 

Die klub se grootste prestasie is behaal toe hy die 2. Bundesliga-Suid in 1978 gewen en so vir die eerste keer na die Bundesliga gepromoveer het. Twee jaar later het die klub weer promosie gekry, maar daarna kon die klub nog nooit weer hierdie hoogtes bereik nie. 



</doc>
<doc id="19650" url="https://af.wikipedia.org/wiki?curid=19650" title="Sercquiais">
Sercquiais

Sercquiais (Engels: "Sarkese", Engels sercquiais : "Serkyee") is die dialek van die Normandiese Oïltaal wat op die Kanaaleiland Sark gepraat word. Op die eiland staan dit onder die naam "patois" bekend, 'n Franse term vir dialek wat nou 'n effens negatiewe konnotasie het.

Sarkese is 'n afstammeling van die 16de eeuse Jèrriais wat deur die oorspronklike koloniste, 40 gesinne uit St. Ouen, Jersey, wat hulle op die, op daardie stadium onbewoonde eiland, gevestig het. Dit is intussen ook deur die Guernsey dialek Dgèrnésiais beïnvloed. Dit word nog deur 'n baie klein groepie ouer inwoners van die eiland gepraat. Alhoewel die woordeskat swaar geangliseer is, behou die fonologie eienskappe wat in Jèrriais sedert die 16de eeu verloor is. Meeste van die plaaslike plekname is in in Sarkese.

Die taal het in onlangse jare erg agteruitgegaan as gevolg van die instroming van 'n groot aantal belastingvlugtelinge uit Engeland wat na die eiland getrek het sowel as amptelike verwaarlosing.
Inligting aangaande die aantal sprekers van Sercquiais is nog nooit amptelik ingesamel nie, maar in 1998 is daar geraam dat minder as 20 van die eiland se 600 permanents inwoners (3.3%) steeds Sercquiais kon praat.

Dit is ook naby verwant aan die uitgestorwe Alderney dialek, Auregnais, sowel as die vasteland Normandies wat in Frankryk gepraat word.

Betreklik min Sercquiais is ooit neergeskryf en daar is geen gevestigde skryftaalstandaard nie, wat ook 'n sekere stigma aan die taal gegee het. Dame Sybil Hathaway, wat self 'n spreker was, het beweer dat "nooit neergeskryf kan word nie", en die mite het in die jare daarna bly voortbestaan.

Die vroegste gepubliseerde teks in Sercquiais sover ontdek, is die Gelykenis van die Saaier uit Matteus in die Nuwe Testament. Prins Louis Lucien Bonaparte het die Kanaaleilande in September 1862 besoek om monsters van die eiland taal variëteite te versamel wat hy vervolgens in 1863 gepubliseer het.

Sercquiais het nie die stemhebbende dentale frikatief wat so 'n kenmerkende karakteristiek is van St. Ouen in Jersey waar meeste van die koloniste vandaan kom nie.

Palatalisering van "velars" /k/ en /g/ is minder volledig ontwikkel in Sercquiais as in Jèrriais. Palatalisering in Jèrriais van /k/ to en /g/ na het die ekwivalent in Sercquiais van /kj/ en /gj/. Byvoorbeeld 'hik' is "hitchet" in Jèrriais en "hekyet" in Sercquiais; 'oorlog' is onderskeidelik "dgèrre" en "gyer".

Palatalisering van /tj/ in Jèrriais lei tot , maar in Sercquiais word /t/ gewoonlik behou: "ambag" in Sercquiais is "meeti", terwyl dit in Jèrriais gepalataliseer is na "mêtchi".

Finale konsonante van manlike selfstandige naamwoorde in die enkelvoud is in vrye variasie met nul in alle posisies behalwe in liaison. Finale konsonante word gewoonlik teen die einde van sinsnedes uitgespreek. Finale konsonante word altyd weggelaat in meervoud vorme van manlike selfstandige naamwoorde i. 'n 'Kat' kan daarom "kat" of "ka" wees in Sercquiais, maar 'katte' is "kaa". ter vergelyking, Jèrriais 'kat' word gewoonlik uitgespreek as /ka/, en die meervoud het die lang klinker soos in Sercquiais. Dit kan daarom ook gesien word dat lengte fonemies is en meervoud kan aandui.

Sercquiais het ook die finale konsonante behou wat heeltemaal in Jèrriais verlore geraak het soos die finale /t/ in "pret" ("meadow" - "pré" in Jèrriais soos in Frans).

Metatese van /r/ is ongewoon in Sercquiais, en in Jèrriais, in vergelyking met Dgèrnésiais.

Die gepalataliseerde l, wat in Jèrriais oor die algemeen gepalataliseer is na /j/ in aanvanklike posisie en na 'n konsonant, word in Sercquiais behou.

"Gemination" vind gereeld plaas werkwoordvervoegings en "gerunds", soos in Jèrriais maar in onderskeid met Dgèrnésiais.

Sercquiais geminate egter nie palatale frikatiewe nie, anders as Jèrriais:

Die St. Ouennais oorsprong van Sercquiais kan gesien word in die 2de en 3de persoon meervoud vrome van die "preterite". Sercquiais gebruik 'n woord einde "-dr" wat tipies is van die St. Ouennais dialek van Jèrriais, maar in die algemeen nie elders in Jersey gebruik word nie en deesdae ook nie deur jonger sprekers in St. Ouen nie.



</doc>
<doc id="19665" url="https://af.wikipedia.org/wiki?curid=19665" title="Chicago">
Chicago

Chicago (Engels: [ʃɪˈkaˌgo, ʃiˈkæˌgɔ], ) is die grootste stad in die Amerikaanse deelstaat Illinois, in die Middeweste op die suidwestelike oewer van die Michiganmeer. Met 'n bevolking van byna drie miljoen is dit ook die derde grootste stad in die Verenigde State. Dit is ’n belangrike nywerheid- en sakesentrum, bekend vir sy talle wolkekrabbers.

Die groter sogenaamde Chicagoland, 'n verstedelikte gebied wat oor die noordooste van Illinois tot in die suidooste van Wisconsin en die noordweste van Indiana strek, is die derde grootste metropolitaanse gebied in die Verenigde State en die oorheersende metropool in die Amerikaanse Middeweste met 'n bevolking van meer as nege miljoen.

Chicago, wat in die noordweste van Illinois aan die Michiganmeer lê, is die finansiële, sake- en kulturele spilpunt van die Middeweste en word deur die "Loughborough University Globalization and World Cities Study Group & Network" as alfa-wêreldstad gelys. Die stad het in sy lang geskiedenis verskillende byname soos "Windy City", "Chi-Town" en "Stad van die Groot Skouers" (volgens Carl Sandburg se gedig "Chicago") gekry.

Die stad is in 1833 as 'n dorp gestig wat die Groot Mere met die Mississippirivierstelsel verbind het en het vinnig tot 'n belangrike vervoersentrum in die Noordwesgebied ontwikkel, met stoomboot-, kanaal- en (sedert 1855) spoorwegverbindings na ander belangrike gebiede in die VSA. In 1890 is dit reeds by die tien invloedrykste wêreldstede gereken en was dit ook 'n belangrike nywerheids-, politieke, geneeskundige en opvoedkundige sentrum.

Ná die groot brandramp van die jaar 1871 is Chicago binne 'n kort tydperk as moderne stedelike nedersetting herbou. Dit was in die laat 19de eeu die bakermat van die staalskelet-wolkekrabber, terwyl sy modernistiese 20ste eeuse boukuns rigtingwysende ontwerpe van internasionaal befaamde argitekte soos Louis H. Sullivan, Frank Lloyd Wright en Ludwig Mies van der Rohe insluit.

Ná die Tweede Wêreldoorlog het Chicago 'n nuwe oplewing van boubedrywighede beleef, alhoewel 'n groot deel van die stedelike bevolking na die voorstede verhuis het.

Chicago lê in die noordooste van die deelstaat Illinois aan die suidwestelike oewer van Michiganmeer en op die kontinentale waterskeiding by die Chicago Portage, wat die waterskeidings van die Mississippirivier en die Groot Mere met mekaar verbind.

Twee riviere vloei heeltemal of gedeeltelik deur die stadsgebied van Chicago – die Chicagorivier in die middestad en die Calumetrivier in die industriële voorstad South Side. Die "Chicago Sanitary and Ship Canal" verbind die Chicagorivier met die Des Plaines-rivier wes van die stad.

Toe Chicago in die 1830's gestig is, het die meeste beboude gebiede by die monding van die Chicagorivier ontstaan. Tans beslaan Chicago 'n totale oppervlakte van 606,1 km² (234 vierkante myl), waarvan 588,3 km² (227 vierkante myl) land en 17,8 km² (6,9 vierkante myl) of 2,94% water is.

Die gemiddelde hoogte bo seevlak is 176 meter (579 voet), met die laagste punte langs die meeroewer (176 meter) en die hoogste, 'n vullisterrein, in die suide (224 meter/735 voet).

Die Chicagorivier is tans 'n waterwegstelsel wat uit 'n verskeidenheid riviere en kanale met 'n totale lengte van 156 myl (251 km) bestaan en regdeur die stad, insluitende die stadskern, loop. Alhoewel dit 'n betreklik kort waterloop is, het Chicago nogtans sy ontstaan aan dié rivier te danke, met die sogenaamde Chicago Portage as 'n belangrike geografiese verbindingstuk tussen die Groot Mere, die waterweë van die Mississippivallei en uiteindelik die Golf van Meksiko.

Net so merkwaardig is die rivier se natuurlike en mensgemaakte geskiedenis. In 1887 het Illinois se Algemene Vergadering, onder meer vanweë rampspoedige weerstoestande wat in 1885 watervoorsiening in Chicago bedreig het, besluit om die Chicagorivier se vloeirigting om te keer. So is water uit die Michiganmeer herlei na die Mississippirivier-waterskeiding. In 1889 het die Vergadering die "Chicago Sanitary District" geskep om die Illinois-Michigankanaal, wat omrede Chicago se vinnige groei ontoereikend geword het as rioolwaterafloop en kommersiële waterweg, met die aansienlik groter "Chicago Sanitary and Ship Canal" te vervang.

Die "Chicago Sanitary District" het die verbinding tussen die Groot Mere en die Mississippi-waterskeiding in 1900 voltooi deur die waterloop van die rivier se sogenaamde Main Stem en suidelike tak deur middel van 'n reeks kanaalsluise omgekeer. Daarnaas is ook die rivier se watertoeloop uit die Michiganmeer vergroot en na die nuwe kanaal herlei. Dié projek is deur die American Society of Civil Engineers (ASCE) in 1999 as 'n "Jaarduisendmonument van siviele ingenieurswese" aangewys.

Op Chicago se stadsvlag word die rivier deur twee horisontale strepe versinnebeeld. Die Chicagorivier het daarnaas ook as inspirasie vir een van die stad se alomteenwordige simbole – 'n drieledige, Y-vormige simbool wat die Chicagorivier se drie vertakkings versinnebeeld en op talle geboue en ander strukture in die hele stadsgebied aangetref word.

Die geskiedenis van Chicago is nou verbind met dié van die Michiganmeer en reeds voor die stigting van die stad is setlaars en goedere met skepe na die gebied vervoer. Die Michiganmeer is die derde grootste van die Groot Mere met 'n maksimum diepte van 282 m (925 voet) en 'n oppervlakte wat effens groter is as dié van Kroasië in Europa. Die meer bereik net voor Chicago 'n gemiddelde diepte van tussen 4,5 en 10,6 meter. 'n Aantal skeepswrakke, waaronder skoeners, sleepbote en veerbote, maar ook vliegtuie uit die Tweede Wêreldoorlog lê hier op die meerbodem.

Duiktogte en plesiervaarte langs die kus is baie gewild onder die inwoners. In 1988 is sebramossels in Lake Saint Clair ontdek en hulle het vinnig in die Groot Mere uitgebrei. Die mossels het 'n groot impak op die plaaslike ekostelsel. Hulle verstop waterpype en het 'n negatiewe uitwerking op die basiese voedselketting. 'n Onverwagte gevolg van hulle uitbreiding was die suiwering van die meerwater – terwyl sigbaarheid onderwater in die 1970's nog slegs 'n gemiddelde 1,5 tot 4,8 meter was, het dit tans gestyg tot gemiddeldes van meer as ses en soms selfs twaalf meter.

Chicago se klimaat word, net soos dié van ander gebiede in die Midweste, deur 'n groot verskeidenheid weerstoestande en vier verskillende seisoene gekenmerk. Julie is die warmste maand van die jaar met gemiddelde maksimum temperature van 29 °C (84 °F) en 'n gemiddelde minimum van 17 °C (63 °F). Die kwik daal in Januarie, die koudste maand, tot 'n gemiddelde maksimum van -2 °C (29 °F) en gemiddelde minimum van -10 °C (13 °F). Die hoogste temperature wat volgens die Nasionale Weerdiens ooit amptelik aangeteken is, was 40 °C (117 °F) op 24 Julie 1934, die laagste (-31 °C of -23 °F) op 20 Januarie 1985.

Chicago se gemiddelde jaarlikse neerslag is 965 millimeter (38 duim). Somer is die hoofreënseisoen met oorwegend kortstondige reënval en donderbuie. Die winters is eerder droog en die meeste neerslag val as sneeu. Die sneeurykste winter was dié van 1929–1930 met 'n totale sneeuval van 290 cm. Die sterkste reënval binne 24 uur is met 164 millimeter (6,49 duim) op 14 Augustus 1987 aangeteken.

Toe die Franse verkenners Louis Joliet en die sendeling Jacques Marquette in 1673 die eerste bekende ekspedisie na die gebied van die huidige Chicago onderneem het, was dit maar 'n modderige en stinkerige vlakte, wat deur die plaaslike Illinois-Miami 'shikaakwa' genoem is – letterlik "Plek van die wilde knoffel". Nogtans het Joliet onmiddellik die strategiese potensiaal van die gebied raakgesien, wat moontlik as 'n bootvervoerroete tussen die Groot Mere en die Mississippi-riviervallei sou kon dien. Sy voorstel om 'n kanaal tussen die Michiganmeer en die Mississippi te bou, is egter nie deur die Franse regering aanvaar nie.

Die eerste nedersetting is dus eers in 1779 gestig, toe Jean Baptiste Point du Sable, 'n pelshandelaar van Haïtiaanse afkoms, hier sy handelspos aan die oewer van die Chicago-rivier opgerig het. Fort Dearborn, 'n militêre pos wat deur die Amerikaanse regering in 1803 oorkant die rivier gebou is, is gedurende die oorlog van 1812 deur die Britte se Indiaanse bondgenote verniel en eers in 1816 heropgebou. Dit het daarna die kern van 'n klein handelsdorp geword.
Die deelstaat Illinois se owerhede het Joliet se kanaalplanne in die dertigerjare van die 19de eeu begin heroorweeg en uiteindelik is die dorp Chicago as die beplande oostelike eindpunt van die waterweg aangelê. Die verwagte styging van grondpryse het talle spekulante na Chicago gelok en in 1837 was daar reeds 4 000 inwoners. Die kanaalbouprojek is nogtans eers in die veertigerjare aangepak. Die Illinois-en-Michigankanaal is net soos die eerste spoorweglyn in 1848 geopen en Chicago het in die volgende dekade tot 'n belangrike vervoersentrum ontwikkel. In 1857 het reeds 120 treine per dag in Chicago aangekom of vertrek en die dorp het tot die wêreld se grootse uitvoerhawe vir graan ontwikkel. Ook groot hoeveelhede hout uit die deelstate Wisconsin en Michigan is van hier na die boomlose nedersettings van die Groot Vlaktes vervoer.

Danksy die spoorweglyne en skeepsroetes het groot getalle immigrante in Chicago aangekom en in die dekade tussen 1850 en 1860 het die bevolking van 30 000 tot meer as 100 000 gegroei. Aanvanklik het veral Ierse setlaars hulle in die gebied gevestig en werk gevind by die kanaalbouprojek, maar tussen 1850 en 1920 was Duitsers die grootste groep nuwe aankomelinge. In die dekade tussen 1870 en 1880 het ook talle Skandinawiese immigrante hulle in Chicago gevestig. In 1890 het Chicago reeds met die grootste Skandinawiese gemeenskap van alle Amerikaanse stede gepronk. 'n Derde belangrike groep was Poolse immigrante.
Dit was veral Chicago se vinnig groeiende nywerhede wat mense na die stad gelok het. Die nyweraar Cyrus McCormick het sy maaierfabriek reeds in 1847 na Chicago verskuif en teen die laat tagtigerjare is vyftien persent van alle Amerikaanse landboumasjiene in Chicago vervaardig. Chicago het daarnaas sedert die 1860's ook tot die sentrum van die Amerikaanse vleisverpakkingsbedryf ontwikkel en sy "Union Stock Yards", wat in 1865 geopen is, was die grootse vleisverwerkingsfabriek ter wêreld. In die vroeë tagtigerjare is George Pullman se grootskaalse treinwanywerheid saam met 'n industriële modelstad net suid van Chicago opgerig. Maatskappye soos Montgomery Ward (wat later as Wards bekend gestaan en tot 'n afdelingswinkelketting ontwikkel het) en Sears & Roebuck het van Chicago die wêreld se posbesteldienshoofstad gemaak.

Die Groot Vuur van die jaar 1871, wat enkele honderd menselewens geëis en 100 000 van die 300 000 inwoners dakloos gelaat het, was net 'n tydelike teenslag vir Chicago. Die stad is vinnig herstel en in die volgende dekades het 'n aantal bekende plaaslike argitekte hulle stempel op die stad se boukuns afgedruk. Die eerste kantoorgebou wat op die basis van 'n yster-en-staalkonstruksie ontstaan het, die "Home Insurance Building", is in 1885 deur William Le Baron Jenney opgerig. Wolkekrabbers met 'n yster- en staalraamwerk het die sakekern se argitektuur begin oorheers, terwyl die inwonerstal in 1890 een miljoen oorskry het. Toe Chicago in 1893 as die gasheerstad van die Kolumbus-wêreldtentoonstelling ("World's Columbian Exposition") opgetree het, het meer as 27 miljoen nasionale en internasionale besoekers die neoklassieke argitektuur en ander argitektoniese en tegniese besienswaardighede bewonder.
Die skadusy van die bevolkingsgroei en nywerheidsontwikkeling was die ellende van die krotbuurte, waarin talle immigrante uit Oos- en Suid-Europa beland het, en die voortdurende arbeidsonluste, wat hulle hoogtepunt in die Haymarket-onluste van die jaar 1886 en die Pullman-staking in 1894 bereik het.

In die tydperk tussen ná die Eerste Wêreldoorlog het ook duisende swartes uit die Suidelike Verenigde State hulle in Chicago gevestig, maar rasseverhoudinge het aanvanklik baie sleg gebly. Gedurende die rasseonluste van Julie 1919, wat vyf dae lank gewoed het, het 23 swartes en vyftien blankes gesterf. Daarnaas het Chicago in die 1920's ook weens die georganiseerde misdaad in die stad 'n slegte reputasie opgebou. Dit was die stad van Al Capone, die berugte rampokker en Chicago het tydens die Prohibisie bekend gestaan vir "bootlegging" (onwettige stokery) en die gewapende bende-oorloë wat hier gewoed het. Nogtans het die stad se ekonomie in die 1920's verder gegroei.

Die verkiesing van Anton Cermak as burgemeester in 1931 het 'n periode van byna vyftig jaar ingelui waarin die Demokratiese Party die stad oorheers het. Onder die regering van burgemeester Richard J. Daley, wat die amp vanaf 1955 tot met sy dood in 1976 beklee het, was Chicago een van min groot Amerikaanse metropole met 'n funksionerende bestuur. Die oplewing in boubedrywighede tydens die laat sestiger- en vroeë sewentigerjare was gekenmerk deur die oprigting van drie van die wêreld se hoogste wolkekrabbers – die John Hancock-sentrum, die Amoco-gebou en die Sears-toring. Met die McCormick Place-konvensiesentrum het Chicago sy reputasie as die land se vernaamste bestemming vir konvensies gevestig, terwyl die O'Hare Field-lughawe in die 1970's en 1980's die besigste ter wêreld was.
Die verandering in die rassamestelling, wat deur die voortgesette swart migrasie uit die Suide en talle blanke gesinne se verhuising na die voorstede veroorsaak is, het in die sewentigerjare 'n kwellende sosiale vraagstuk geword. Die aandeel swart bewoners het tussen 1940 en 1980 van 8,2 tot 39,8 persent gestyg. Die vervanging van krotbuurte deur grootskaalse sosiale behuisingprojekte het nuwe probleme vir swart inwoners geskep en segregasie gevestig. Met die agteruitgang van ou nywerhede in die groot sentrums van die sogenaamde "Rust Belt" het swart werkloosheid skerp gestyg, terwyl ontevredenheid met die Demokratiese Party steeds gegroei het.

Die stemme van swart kiesers het in 1983 tot die oorwinning van die swart burgemeesterskandidaat Harold Washington gelei. Nogtans was die laat 20ste eeu 'n periode van ekonomiese agteruitgang, waartydens talle werkgeleenthede na die voorstede verskuif is. Chicago se bevolking, wat sy hoogtepunt met 3,6 miljoen in 1950 bereik het, het in die volgende dekades steeds verminder en was in 1990 nog slegs 2,8 miljoen. Danksy die groot aantal Spaanstalige en Asiatiese immigrante het die inwonertal sindsdien weer begin styg. In 2000 was reeds sowat 'n kwart van die bevolking van Latyns-Amerikaanse afkoms. Ook welvarende blankes het hulle weer in die nuwe spogbuurte van die middestad gevestig.

Die stadshorison van Chicago het in 2009 met die voltooiing van 'n aantal nuwe wolkekrabbers merkbaar verander, terwyl 'n nuwe ekologiese ontwikkelingsplan naas die vermindering van lugbesoedeling ook die herstel van natuurlike groen gebiede en die skepping van daktuine bo-op die platdakke van wolkekrabbers insluit.

'n Verskeidenheid ekonomiese sektore, wat in Chicago gesetel is, sorg vir die derde grootste metropolitaanse bruto geografiese produk in die VSA – naastenby VSA-$ 442 miljard volgens skattings uit die jaar 2007. Die Switserse bank UBS het Chicago in 2006 tiende op sy lys van die welvarendste stede ter wêreld geplaas. Diversifikasie was Chicago se sleutel tot een van die mees gebalanseerde ekonomieë in die Verenigde State.

Alhoewel nywerhede soos chemie, metaalverwerking, masjienbou en elektroniese verbruikersgoedere nog steeds 'n belangrike rol speel, is die meeste fabrieke lankal na die voorstede verskuif. Nogtans beskik die stad oor die grootste aantal werknemers in die hoëtegnologie- en inligtingsbedrywe.

Chicago se meerhawe hanteer uitvoergoedere soos ruolie, ystererts, steenkool, chemiese produkte, tekstiele en graan. Die belangrikste invoere is motors, staal, visseryprodukte en alkoholiese dranke.

'n Aantal groot ondernemings uit alle sektore het tans hulle hoofkwartiere in die stad, waaronder "Boeing Company", wat sy administrasie in 2001 van Seattle na Chicago verskuif het, en vervaardigers van mediese produkte en aanbieders van mediese dienste soos Baxter International en Abbott Laboratories. Ander multinasionale maatskappye met hoofkwartiere in Chicago is Encyclopædia Britannica Inc. (die uitgewer van die bekende ensiklopedie), Hyatt (een van die grootste hotelkettings ter wêreld), Midway Games (rekenaarspeletjies), Playboy Enterprises (media en vermaak), Tribune Company (media) en Wm. Wrigley Jr. Company (die grootste vervaardiger van kougom wêreldwyd).

Die voorstede van Chicago huisves die hoofkwartiere van internasionale maatskappye soos ACNielsen (marknavorsing), die voedselvervaardiger Kraft Foods, McDonald's Corporation (kitskos-restourante), Motorola (elektroniese stelsels en bou-elemente), Sears Holdings Corporation (handel), United Airlines (lugredery) en U.S. Robotics (inligtings- en telekommunikasietegnologie).

Dit was egter veral die finansiële sektor wat van Chicago se sentrale besigheidsdistrik die tweede grootste in die land gemaak het. Chicago is die setel van die Federale Reserwebank van Chicago en belangrike beurse soos die Effektebeurs van Chicago, die Handelsraad van Chicago ("Chicago Board of Trade, CBOT"), die "Chicago Options Exchange" en die "Chicago Mercantile Exchange" (die "Merc"). Chicago en sy omgewing huisves daarnaas ook talle makelarye en assuransie-maatskappye soos Allstate Corporation en Zurich North America.

Chicago is naas Las Vegas en Orlando (Florida) ook die derde belangrikste bestemming vir konvensies in die VSA.

Chicago is 'n eersterangse vervoerspilpunt in die VSA, maar speel as die derde grootste intermodale hawe ter wêreld na Hongkong en Singapoer ook 'n belangrike rol op internasionale vlak. Die stad beskik oor uitstekende spoorwegverbindings en sy hoofstasie Chicago Union Station is die vertrekpunt vir baie langafstandtreindienste van die nasionale spoorwegmaatskappy Amtrak, met bestemmings soos New York, Seattle, New Orleans, San Francisco, Los Angeles en Washington, D.C.. Plaaslike treindienste verbind Chicago met ander bestemmings in Illinois en die nabygeleë Milwaukee.

Die belangrikste internasionale lughawens van Chicago is Midway in die suide van die stad en Chicago/O'Hare in die noordweste, wat albei deur die Stad Chicago beheer word. O'Hare is een van die besigste lughawens ter wêreld. Die internasionale lughawe Gary/Chicago International in die nabygeleë Gary (Indiana) dien as die derde lughawe in die metropolitaanse gebied van Chicago, alhoewel "SkyValue" die enigste lugredery is wat hier gereelde seisoenale passasiersvlugte aanbied.

'n Vierde lughawe, Chicago/Rockford International Airport (die vroeëre Groter Rockford-lughawe), dien as 'n vraglughawe vir die maatskappy "United Parcel Service" (UPS Airlines) en hanteer ook 'n kleiner aantal passasiersvlugte. Dit is daarnaas 'n belangrike uitwyklughawe vir O'Hare, veral in slegte weersomstandighede. Chicago dien as die internasionale hoofkwartier van die Amerikaanse lugredery United Airlines.

Die "Regional Transportation Authority (RTA)" koördineer die drie liggame wat die openbare vervoerstelsel van Chicago beheer.

Die "Chicago Transit Authority (CTA)" beheer die openbare vervoer in Chicago en 'n aantal aangrensende voorstede soos Evanston, Rosemont, Oak Park, Cicero en Forest Park. Die CTA beskik oor 'n uitgebreide netwerk van buslyne en 'n gekombineerde mol- en stadstreinstelsel (Engels: "rapid transport system"), wat plaaslik as "L" bekend staan ('n afkorting vir ""elevated"") en onder meer treinverbindings na Midway en O'Hare aanbied.

"Pace" beheer die bus- en sogenaamde "paratransit"-vervoer in meer as 200 voorstede van die omgewing, waarvan sommige lyne na die middestad uitgebrei is. "Metra" se spoorwegverbindings is veral op pendelaars uit die voorstede gemik.

Volgens die sensus van 2010 het Chicago se bevolking 2 695 598 beloop – 'n afname van 6,9 persent sedert die sensus van 2000. Die stad se inwoners verteenwoordig sowat 'n vyfde van die totale bevolking van die deelstaat Illinois en sowat een persent van die totale Amerikaanse bevolking.
Van die bevolking was 41,97 persent blankes, 36,77 persent swartes, 0,36 persent Indiane, 4,35 persent Asiate, 0,06 persent Pasifiese Eilanders, 13,58 persent van ander rasse en 2,92 persent van gemengde afkoms. 26,02 persent was van Latyns-Amerikaanse afkoms.

Alhoewel die woongebiede in Chicago en sy voorstede oorwegend langs rasselyne verdeel is, het die stad sy unieke kultuur aan sy etniese diversiteit en sy historiese funksie as 'n smeltkroes te danke. Die blanke, swart en Latyns-Amerikaanse woonbuurte het radiaal vanuit die stadsentrum na die voorstede uitgebrei.

Chicago se hoofsaaklik etniese groepe is Iere, Duitsers, Italianers, Pole, Han-Chinese, Meksikaners en Puerto Ricaners. Die South Side van Chicago word deur 'n groot konsentrasie van Iers-Amerikaanse inwoners gekenmerk, alhoewel baie van hulle in die afgelope vyftig jaar na die voorstede verhuis het. Baie van Chicago se politikusse is van Ierse afkoms, soos die destydse burgemeester Richard M. Daley.

Chicago besit daarnaas die grootste Poolse bevolking buite die Poolse hoofstad Warskou; die tweede grootste groep Latyns-Amerikaanse inwoners in die VSA na Los Angeles asook die tweede grootste gemeenskap van Puerto Ricaanse inwoners na New York Stad en die derde grootste aantal Suid-Asiate na New York Stad en San Francisco. Ander belangrike etniese groepe sluit naastenby 200 000 Arabiere en 100 000 Roemene in. Vir die groot Litause gemeenskap fungeer Chicago as "Wêreldhoofstad".

Die eerste Suid-Afrikaners wat na Chicago gemigreer het, was meestal akademici en dokters in die 1960's. Hulle het 'n netwerk gevestig wat geleerdes in medisyne en verwante velde gewerf het etlike dekades geduur het en honderde professionele na Chicago gelok het. Suid-Afrikaanse migrasie na Chicago het gedurende die 1970's toegeneem met die verhoogde geweld in die opstand teen die apartheidsbeleide wat vele wit Suid-Afrikaners genoop het om die land in vrees of in protes te verlaat. Ná die Soweto-studenteopstande van 1976 het emigrasie skielik toegeneem, met veral 'n groot groep Joodse Suid-Afrikaners wat 'n gemeenskap in die noordelike voorstede van Chicago gevestig het en ander na die area gelok het. 'n Klein aantal swart studente en politieke vlugtelinge het gemigreer, maar emigrasiebeleide tydens apartheid het dit vir die meeste swartes moeilik gemaak om die land te verlaat; politieke vlugtelinge moes gewoonlik eers na ander Afrikalande emigreer voordat hulle na Chicago kon verhuis.

Migrasie het deur die 1980's en 1990's voortgeduur soos Suid-Afrikaners om politieke redes, om met families herenig te word, en om persoonlike geleenthede na te streef, die land verlaat het. Die migrasie het rondom die Suid-Afrikaanse algemene verkiesing van 1994 'n hoogtepunt bereik toe groot getalle wit Suid-Afrikaners – veral Afrikaners – gemigreer het uit vrees vir verandering wat sou plaasvind as 'n gevolg van die oordrag van politieke mag aan die swart meerderheid. Volgens gemeenskapsskattings in 2001 het Chicago se Suid-Afrikaanse bevolking uit tussen 2 000 en 3 000 mense bestaan. Hierdie mense het uit diverse etniese groepe en agtergronde gekom en is dwarsdeur die stad en die voorstede verspreid gevestig.

Die Chicagose Suid-Afrikaanse gemeenskap omvat verskillende groepe en organisasies wat kulturele en gemeenskapsbewustheid bevorder. "Indaba", wat "bespreking" in Zoeloe beteken, is 'n belangrike organisasie in hierdie gemeenskap. Die organisasie is in die vroeë 1990's gestig en borg 'n aantal jaarlikse gemeenskapsgebeurtenisse, soos die jaarlikse somerbraai. Daarby vergemaklik Indaba inligtingsuitwisseling deur middel van 'n webwerf en 'n e-poslys om Suid-Afrikaners oor beide internasionale en plaaslike kwessies en gebeurtenisse ingelig te hou. Die Suid-Afrikaanse konsulaat in Chicago behou kontak met vele uitgewekenes en bied 'n jaarlikse Vryheidsdagpartytjie op 27 April asook ander gebeurtenisse en sprekers deur die jaar. Daarby het afgestudeerdes van die Universiteit van die Witwatersrand 'n oudstudentegroep in Chicago gestig wat gebeurtenisse vir lede reël. In 2001 is die Suid-Afrikaanse Verenigde State-vroueaksiegroep gestig wat bewustheid en begrip oor Suid-Afrika onder Amerikaners bevorder. Suid-Afrikaners sosialiseer ook in verskeie andere fora, soos informele partytjies, religieuse aanbidding en ander aktiwiteite, rugbywedstryde, en feesdae.

Suid-Afrikaners het ook verskeie bande met die stad Chicago geskep met die belange om besigheids-, opvoedkundige en kulturele uitwisseling tussen Suid-Afrika en die Midweste te bevorder. Die VSA se Midwesterse en Suid-Afrikaanse Kamer van Handel, wat in 2000 deur Amerikaners en Suid-Afrikaanse besigheidsmanne gestig is wat met die Suid-Afrikaanse konsulaat in Chicago werk, poog om bewustheid en uitwisseling tussen hierdie areas te vermeerder. Bykomend behou die Chicago Susterstede Internasionale Program 'n amptelike verhouding met die Suid-Afrikaanse stad Durban.

Chicago se argitektuur het steeds 'n groot invloed op die ontwikkeling van die Amerikaanse argitektuur uitgeoefen en sy nuutste boustyle gereflekteer. Die stad pronk dus met 'n verskeidenheid indrukwekkende geboue, wat deur belangrike argitekte in 'n groot aantal style ontwerp is. Aangesien die meeste geboue in die middestad in die Groot Brand van 1871 verniel is (Chicago se historiese watertoring is 'n bekende uitsondering), word Chicago se huidige argitektuur veral deur sy oorspronklikheid gekenmerk.

Die snelle groei van Chicago en die gepaardgaande prysontploffing van onbeboude erwe was net soos die Groot Brandramp van 1871, toe ysterkonstruksies vanweë die groot hitte soos botter gesmelt het, 'n ingrypende ervaring vir plaaslike argitekte. Hulle het dus geprobeer om nuwe boukundige metodes te ontwikkel wat brandbestande en hoër geboue moontlik sou maak. Die argitekte Burnham en Root se "Monadnock Building", wat tussen 1884 en 1892 ontstaan het, was 'n poging om wolkekrabbers met tradisionele materiale soos bakstene te verwesenlik. Alhoewel hierdie gebou se nugtere fasade as rigtingwysend beskou is, moes die grondverdieping van twee meter dikke mure voorsien word om die wolkekrabber se vyftien verdiepings te kan dra. Sodoende is kosbare oppervlakte, wat anders vir winkels beskikbaar sou gewees het, vir statiese sterkte opgeoffer.

Daarenteen het die sogenaamde Chicago-skool van argitektuur in die vroeë 1880's pionierswerk met die ontwikkeling van staalraamkonstruksies gedoen en was in die 1890's die eerste wat spieëlglas gebruik het. Hierdie nuwe tegnologieë en materiale het onder meer die oprigtig van die eerste wolkekrabbers moontlik gemaak. William LeBaron Jenney se "Home Insurance Building" was in 1885 die eerste gebou, waarin in plaas van gietyster staal vir die strukturele raamwerk gebruik is. Nogtans is hierdie gebou nog van 'n tradisionele steenfasade voorsien.

Teen die middel van die 1890's het Daniel Burnham en sy vennote John Welborn Root en Charles Atwood tegnologies gevorderde staalraamwerke ontwerp, wat met glas- en terracotta-fasades gespog het. Hierdie ontwerpe is danksy die betrokkenheid van professionele ingenieurs soos E.C. Shankland en toekomsgerigte kontraktante soos George A. Fuller moontlik gemaak.

Louis Sullivan het as Chicago se mees filosofiese argitek na vore getree. Hy het besef dat wolkekrabbers 'n nuwe vorm van argitektuur verteenwoordig het en dus geboue ontwerp waarby vir die eerste keer die vertikale struktuur beklemtoon is. Hierdie nuwe argitektoniese styl, wat deur Jenney, Burnham, Sullivan en ander verteenwoordig is, het aanvanklik bekendheid verwerf onder die naam "Kommersiële Styl", maar is deur geskiedkundiges later die "Chicago-skool" genoem.

Chicago se Masonic Temple het in 1892 die World Building in New York Stad ná twee jaar as die hoogste gebou verbygesteek, maar net twee jaar later is 'n nuwe rekord deur 'n ander wolkekrabber in New York opgestel.

Die sogenaamde "Wit Stad", wat onder die leiding van Daniel Burnham vir die "World's Columbian Exposition" in 1893 ontwerp is, word deur sommige geskiedkundiges as die beginpunt van die hernuwing van die neoklassieke boustyl in Chicago en die res van die Verenigde State beskou. Die mees gevorderde wolkekrabbers in Chicago is ná die sluiting van die tentoonstelling, in die periode tussen 1894 en 1899, opgerig.

Frank Llyod Wright se Prairie-skool het sowel die ontwerp van geboue asook meubels beïnvloed, terwyl die Duits-gebore argitek Ludwig Mies van der Rohe met sy "Illinois Institute of Technology"-kampus in Chicago een van die grondleggers van die latere Moderne of Internasionale Styl was.

Met die voltooiing van die eerste staalskelet-wolkekrabber in 1885 het Chicago bekendheid verwerf as 'n stad van wolkekrabbers en dit besit steeds die hoogste stadshorison ter wêreld. Die meeste wolkekrabbers het in die middestad ontstaan, waaronder historiese geboue soos die "Chicago Board of Trade Building" in die Loop, of langs die oewers van die Michiganmeer. Die "Merchandise Mart" by die vereniging van die Chicagorivier se noordelike en suidelike takriviere was vroeër die hoogste gebou ter wêreld. Die huidige hoogste drie wolkekrabbers in Chicago is die Sears Tower (tans die hoogste gebou in die Verenigde State), die Aon Center en die John Hancock Center.

Die res van die stadsgebied bestaan hoofsaaklik uit hoë woonstelgeboue naby die Michiganmeer en laer geboue en gesinshuise verder af van die meeroewer. Die belangrikste nywerheidsgebiede lê langs die meeroewer digby die grens met die deelstaat Indiana, suid van die Midway-lughawe en aan die oewers van die "Chicago Sanitary and Ship Canal".

Nuwe boubedrywighede sal Chicago se stadshorison met 'n aantal nuwe en hoër wolkekrabbers soos die Waterview Tower, die Chicago Spire en die Trump International Hotel and Tower verryk. Die Chicago Spire volgens 'n ontwerp van die Spaanse argitek Santiago Calatrava sou na verwagting in die jaar 2012 voltooi wees, maar die konstruksiewerk is in 2008 gestaak. Hierdie gebou met sy beplande hoogte van 610 meter sal nie die rekord as die hoogste wolkekrabber ter wêreld opstel nie, aangesien die Burj Dubai ("Toring van Dubai") in die Verenigde Arabiese Emirate die Spire nog voor sy voltooiing met 'n hoogte van 808 meter sal oortref. Die poskode 60602 in Chicago is deur Forbes danksy nuwe projekte soos "The Heritage at Millennium Park" in 130 N. Garland-straat as die begeerlikste in die land aangewys.

Langs Lake Shore Drive is talle parke soos Grant Park en Millenium Park by die meeroewer aangelê, wat onder meer 31 strande, die Lincoln Park-dieretuin, 'n aantal voëlreservate, die McCormick Place-konvensiesentrum, Navy Pier (die Amerikaanse Vloot se hawehoof in Chicago), Soldier Field, die Museum-kampus en 'n watersuiweringsaanleg behels.

Museum Campus met 'n oppervlakte van tien akkers (vier hektaar) teen die suidelike kant van Grant Park is in 1998 amptelik ingewy. Hierdie park langs die meeroewer behels drie van Chicago se belangrikste museums: die Adler-planetarium, die "Field Museum of Natural History" en die Shedd-akwarium.

Die Adler-planetarium en die sterrekundige museum is in 1930 voltooi. Die museum behandel die heelal, ons sonnestelsel en die historiese en moderne sterrekundige navorsing. Van sy bekendste voorwerpe is 'n versameling van historiese instrumente. Die museum beskik daarnaas oor twee teaters vir sterrekundige demonstrasies, wat met 'n Zeiss-projektor en 'n moderne digitale laserstelsel toegerus is. Hier word onder meer vlugsimulasies aangebied.

Die "Field Museum of Natural History" is in 1893 as die "Columbian Museum of Chicago" gestig. Oorspronklik het dit ook kunsversamelings vertoon, maar hom later na sy hernoeming in 1905 op natuurwetenskappe en volkekunde toegespits. Sy beskermheer Marshall Field het die stigting van aansienlike fondse voorsien. Die museum het in 1921 na sy huidige gebou aan die oewer van die Michiganmeer verhuis. Met meer as 22 miljoen gekonserveerde organismes en ander voorwerpe behoort sy natuurwetenskaplike en antropologiese versamelings tot die grootstes ter wêreld.

Grant Park huisves ook die "Art Institute of Chicago", die tweede belangrike museum in die middestad. Die kunsmuseum, wat ook 'n kunsskool huisves, is in 1866 gestig en vertoon bekende kunswerke soos Claude Monet se "Haystacks", George Serat se "Sunday Afternoon on the Island of La Grande Jatte", Grant Wood se "American Gothic" en Edward Hopper se "Nighthawks". Die Art Institute huisves daarnaas ook die lewenswerk van die fotograaf Irving Penn.

Die enigste gebou van die "World's Columbian Exposition" van 1893 wat tot vandag bewaar gebly het, huisves die "Museum of Science and Industry in Chicago" in die nabygeleë Hyde Park-buurt se Jackson-park, net suid van die middestad. Baie van sy vertoonstukke is met die oog op interaktiwiteit ontwerp. Besoekers kan byvoorbeeld deur 'n model van die menslike hart wandel, die geskiedenis van die telefonie in die "Hall of Communications" bestudeer of die model van 'n koolmyn besigtig.

Die "Museum of Contemporary Art (MCA)" was die Duitse argitek Josef Paul Kleihues se eerste projek in die Verenigde State en is in 1967 as 'n museum vir eietydse kuns gestig. Dit beskik oor 'n groot aantal interaktiewe vertoonstukke, video-aanbiedings asook 'n afdeling met kunswerke van onder meer Alexander Calder en Andy Warhol. Teen sy agterkant lê 'n beeldhouwkunstuin en 'n patio.

Die "Oriental Institute" maak deel uit van die Universiteit van Chicago en vertoon 'n omvattende versameling van Oud-Egiptiese kuns, asook argeologiese vondse uit die Midde-Ooste, terwyl die Freedom Museum aan die "First Amendment" (Eerste Wysiging) van die Verenigde State se Grondwet gewy is. Ander museums en kunsgalerye in Chicago sluit die "Chicago History Museum", die "DuSable Museum of African-American History", die "Mexican Fine Arts Center Museum", die "Peggy Notebaert Nature Museum" en "The Renaissance Society" in.

Chicago besit 'n besige teaterlewe met teatergeselskappe soos "Steppenwolf Theatre Company", "Goodman Theatre" en "Victory Gardens Theater", asook oor twee bekende spanne komediante – "The Second City" en "I.O."
Die stad huisves die "Lyric Opera of Chicago", die "Chicago Symphony Orchestra", die "Joffrey Ballet" en 'n aantal moderne en jazz-dansgroepe. Die klassieke musieklewe sluit geselskappe en orkeste soos "Music of the Baroque", die "Chicago Opera Theater", die "Chicago Chamber Musicians", "Chicago a cappella" en baie ander in.

Chicago staan ook bekend vir sy "Chicago blues", "Chicago soul", jazz en gospel. Die stad is die bakermat van innoverende musiekstyle soos "House" en die tuiste van baie "Hip-hop"-kunstenaars.

Die plaaslike "Wax Trax!"-etiket het 'n belangrike rol by die ontwikkeling van die "New Wave", "Punk" en "Industrial"-musiekstyle van die 1980's gespeel en ook die alternatiewe musiekstyle van die 1990's beïnvloed.









</doc>
<doc id="19676" url="https://af.wikipedia.org/wiki?curid=19676" title="VfR Aalen">
VfR Aalen

VfR Aalen is 'n Duitse sportklub uit Aalen in die deelstaat Baden-Württemberg, veral bekend vir sy sokkerafdeling. Behalwe sokker, het die klub ook afdelings vir tafeltennis, trompoppies en gimnastiek.

Die klub is in 1921 gestig as "Verein für Rasenspiele Aalen" en het tussen 1939 en 1945 die Gauliga Württemberg gehaal, destyds die hoogste vlak. Die span se tuisveld is sedert 1949 die "VfR-Stadion im Rohrwang", wat op 1 September 1988 herdoop is na die "Waldstadion Aalen". Die stadion is in die 2002/2003-seisoen opgegradeer (om aan die lisensiestandaarde van die 2. Bundesliga te voldoen in geval van 'n moontlike promosie) en het reeds wedstryde aangebied vir die Europese Kampioenskap vir vrouesokker.



</doc>
<doc id="19677" url="https://af.wikipedia.org/wiki?curid=19677" title="Barberton">
Barberton

Barberton is een van Suid-Afrika se oudste dorpe, geleë in die suidooste van die provinsie Mpumalanga.

Die dorp het sy ontstaan te danke aan die ontdekking van goud in die jaar 1882 by Kaapsehoop op die heuwels. Hierdie vonds was nie lonend nie. In Junie 1883 het Auguste Robert (wat later die bynaam French Bob gekry het) die Pioneer-rif ontdek. Gedurende Junie 1883 het Graham Barber die rif by Rimer's Creek ontdek. Gedurende Mei 1885 het Edwin Bray die Shebarif ontdek. Hierdie rif was die rykste van almal. Hierdie reeks ontdekkings het Suid-Afrika se goudnywerheid begin. Gedurende 1886 was daar 4 000 aktiewe kleims in Barberton. Die goud het uitgewerk geraak en baie van die myne het gesluit. Die meeste delwers het na die Witwatersrand agter die goud aan getrek.

Suid-Afrika se eerste aandelebeurs is in Barberton gestig op 13 April 1887. Die dorp het ook sy naam verleen aan die Barbertonse madeliefie (daisy), met botaniese naam "Gerbera jamesonii" . Die Gerbera is met groot sukses veredel deur kwekers.

Die distrik is 5 400 km groot. Goud speel nie meer so 'n belangrike rol nie. Die volgende gewasse is van belang: katoen, sitrus, subtropiese vrugte, tabak, koffie, rys, pekanneute en groente. Daar is ook groot bloekom-, denne- en sisalplantasies in die distrik.

Van die aarde se oudste rots word in die Makhonjwa-Berge in die Barberton-omgewing gevind. Die rots dateer as ongeveer 3 500 miljoen jaar oud.





</doc>
<doc id="19678" url="https://af.wikipedia.org/wiki?curid=19678" title="Wellen">
Wellen

Wellen (Limburgs: "Wille") is 'n Belgiese dorp en munisipaliteit in die suidweste van die Vlaamse provinsie Limburg en het 'n oppervlakte van 27 km² en sowat 7 000 inwoners (2011).

Plekke in die munsipale gebied van Wellen:
Berlingen, Herten, Ulbeek en Wellen (dorp).




</doc>
<doc id="19685" url="https://af.wikipedia.org/wiki?curid=19685" title="Rooiwit Ahlen">
Rooiwit Ahlen

Rooiwit Ahlen is 'n Duitse sokkerklub in Ahlen in Noord-Rynland-Wesfale.

In 1917 is die "Freie Sportclub Union (FSCU) Ahlen" gestig, maar die klub word deur die regime van die Derde Ryk in 1933 ontbind omdat driekwart van die spelers buitelanders was. "TuS Germania Ahlen" word in sy plek opgerig, wat later saamsmelt met "Wacker Ahlen". Nadat die Geallieerdes die klub na die Tweede Wêreldoorlog ontbind het, word "TuS Ahlen" in 1948 in die lewe geroep.

Teen 1992 het die klub erge finansiële probleme ontwikkel nadat die klub in die 1991-seisoen so laag as die Kreisliga (agste vlak) moes meeding. Die klub word egter gered toe "Helmut Spikker", 'n sakeman met 'n sakeryk in die kosmetiekbedryf, wat in sy jeug 'n lid van die klub was, die hoofborg word en as klubpresident verkies word.

Met die nuwe finansiële spierkrag het Ahlen sterk herstel en teen 1996 promoveer die klub na die Regionalliga Wes/Suidwes. In dieselfde jaar smelt die klub met "Blau-Weiß Ahlen" saam en word herdoop na "LR Ahlen (Leichtathletik Rasensport Ahlen e.V.)". "LR" is ook die naam van die besigheid van Helmut Spikker. In 2000 eindig die klub 2de in die Regionalliga en speel 'n eindronde-uitspeelwedstryd teen 1. FC Union Berlyn uit die 2. Bundesliga. Ahlen seëvier met 2-1 en promoveer. Nadat die klub in die 2005/06-seisoen weer gerelegeer is, is die verhouding met Helmut Spikker beëindig. Die naam van die klub is na Rooiwit Ahlen verander en die klub speel in die 2006/07-seisoen in die Regionalliga Noord.

Die klub speel in die "Wersestadion", wat in 1999 opgerig is om aan die hoër ligas se lisensiestandaarde te voldoen. Ahlen se tuisveld was vroeër die "Glückaufkampfbahn" in Ahlen.



</doc>
<doc id="19691" url="https://af.wikipedia.org/wiki?curid=19691" title="SV Elversberg">
SV Elversberg

Sportvereinigung 07 Elversberg e.V. is 'n Duitse sokkerklub uit Spiesen-Elversberg in Saarland. Die klub is in 1907 gestig as "FV Germania Elversberg", in 1914 opgehef en in 1918 as "Sportvereinigung VfB Elversberg" heropgerig. Na die Tweede Wêreldoorlog het alle sportverenigings in Elversberg tot "Sportgemeinde Elversberg" saamgesmelt, waaruit die huidige SV (aanvanklik onder die naam "SV Elversberg VfB 07") in 1952 afgestig het.

Die klub lewer die laaste 2 dekades van sy beste prestasies deurdat dit in 1996 promoveer na die Regionalliga, die derde vlak in die Duitse sokkerstruktuur. Die laaste jare is SV Elversberg 'n vaste deelnemer aan die Regionalliga Suid. Die klub presteer op hierdie vlak baie wisselvallig – die een jaar kom hulle baie naby aan promosie, net om die volgende jaar teen relegasie te moet veg.



</doc>
<doc id="19692" url="https://af.wikipedia.org/wiki?curid=19692" title="Bob Woolmer">
Bob Woolmer

Robert Andrew "Bob" Woolmer (Kanpur, Indië, 14 Mei 1948 – Kingston, Jamaika, 18 Maart 2007) was 'n Engelse krieketspeler en -afrigter. Hy het van 1968 tot 1984 vir Kent gespeel. Van 1975 tot 1982 het hy negentien toetse vir Engeland gespeel en na Suid-Afrika geïmmigreer in 1985. Hy het onder andere as 'n lewensoriënteringonderwyser gewerk. Hy was van 1994 tot 1999 afrigter van die Suid-Afrikaanse nasionale krieketspan, die Proteas. Later het hy teruggekeer na Engeland toe en was die afrigter van die Engelse nasionale krieketspan. Sedert 2004 was hy die afrigter van Pakistan se nasionale krieketspan. In Maart van 2007 het Pakistan aan die Krieketwêreldbeker 2007 in Wes-Indië deelgeneem. Op 17 Maart 2007 het Pakistan onverwags met 'n driepaaltjie-nederlaag verloor teen Ierland en Pakistan is uit die toernooi geskakel. Op 19 Maart 2007 is Bob Woolmer bewusteloos gevind in sy hotelkamer in Kingston, hoofstad van Jamaika. Hy is later in die hospitaal oorlede. Vermoedens bestaan dat hy vermoor is.

Woolmer is in 1994 as die afrigter van die Suid-Afrikaanse krieketspan aangestel. Aanvanklik het die span redelik vrot gevaar, waar hulle al ses van hul wedstryde op hul eerste toer deur Pakistan verloor het. Tog het Suid-Afrika in die daaropvolgende vyf jaar die meeste van hul toetswedstryde (10 uit 15 reekse) en internasionale eendagwedstryde (73%) gewen. Die span het egter gevaal om die 1996-krieketwêreldbeker sowel as die 1999-krieketwêreldbeker te wen, ten spyte daarvan dat hulle die hoogste ODI-wenpersentasie op daardie tydstip gehandhaaf het.

In die 1996-krieketwêreldbeker het die span al hul uitklopwedstryde gewen, voordat hulle deur Wes-Indië in die kwarteindstryd verslaan is.

In die 1999-krieketwêreldbeker het Suid-Afrika teen Australië in die finale wedstryd van die Super Ses-rondte testaan gekom. Australië moes die wedstryd wen om vir die halfeindstryd te kwalifiseer, terwyl Suid-Afrika reeds gekwalifiseer het. Suid-Afrika het verloor, en kon in die her-wedstryd nie die telling omdraai nie. Hierna het Woolmer besluit om uit te tree as die afrigter van die Suid-Afrikaanse krieketspan.

Woolmer is in 2004 as die afrigter van die Pakistanse krieketspan aangestel. Die vorige afrigter, Javed Miandad, was afgedank nadat Pakistan met 2-1 en 3-2 in 'n toets- en ODI-reeks, onderskeidelik, verloor het teen hul aartsvyand, Indië. Dit was ook Indië se eerste oorwinning in 'n reeks in Pakistan in twee dekades.

In die tuisreeks wat teen Indië gevolg het, het Woolmer se span die toetsreeks met 1-0 gewen. Hulle het egter die ODI-reeks 4-1 verloor.

Woolmer is dood aangetref in sy hotelkamer in die Jamaica Pegasus Hotel in Kingston, Jamaika, op 18 Maart 2007. Op 22 Maart het die Jamaikaanse polisie bevestig dat hulle 'n moordsaak ondersoek, weens die omstandighede van Woolmer se dood. Volgens 'n verslag deur patoloog Ere Seshaiah het Woolmer gesterf as gevolg van verstikking a.g.v. opsetlike verwurging.

Op 12 Junie 2007 het Lucius Thomas, die kommissaris van die Jamaikaanse Konstabelvors, bekend gemaak dat die ondersoek na Woolmer se dood bevind het dat hy weens natuurlike oorsake gesterf het, en is hy nie vermoor nie, soos in die patoloog se verslag aangevoer is nie. Drie onafhanklike patoloë se verslae het bevind dat die aanvanklike bevinding van kunsmatige wurging nie korrek was nie, en toksikologiese toetse het geen bewyse van vergiftiging gevind nie. Verslae het aangevoer dat Woolmer gesondheisprobleme ondervind het, insluitende 'n vergrote hart en suikersiekte, wat kon bydra tot sy dood.

Op 6 November het lykskouer Patrick Murphy gevra dat verdere toetse uitgevoer moet word op monsters van Woolmer se lyk, nadat hy afgekom het op onreëlmatighede in die toksikologiese verslae deur forensiese wetenskaplikes van die Karibbiese eilande en die VK. Nadat die jurie vir 26 dae lank na bewyse geluister het, het hulle 'n onbesliste uitspraak gelewer. Hulle het geweier om die moontlike kunsmatige wurging, wat aangevoer is deur Dr. Sheshaiah, uit te skakel.



</doc>
<doc id="19699" url="https://af.wikipedia.org/wiki?curid=19699" title="Pieter Grobler">
Pieter Grobler

Pieter Grobler is 'n Suid-Afrikaanse pianis. Hy het klavierlesse by 'n familielid geneem en latere studies by Joseph Stanford aan die Universiteit van Pretoria en by Joseph Banowetz aan die University of North Texas gevolg, waar hy 'n doktorsgraad in musiek verwerf het. Grobler het twee pryse van UNISA ontvang vir sy vertolkings van Suid-Afrikaanse komposisies in besonder werke van Stefans Grové.


</doc>
<doc id="19701" url="https://af.wikipedia.org/wiki?curid=19701" title="Oorspraak">
Oorspraak

In elektronika, verwys die begrip oorspraak na een van die volgende verskynsels:

In telekommunikasie kan oorspraak gewoonlik herken word as spraak of seintone wat vanaf ander persone se verbindings uitlek. As die verbinding 'n analoë verbinding is kan gedraaide draadpaarkabels help om oorspraak te verminder. Alternatiewelik kan die omskakeling na 'n digitale vorm ook bydrae om die sein minder vatbaar te maak vir oorspraak.




</doc>
<doc id="19703" url="https://af.wikipedia.org/wiki?curid=19703" title="Skrywer">
Skrywer

Die term skrywer of outeur verwys na enige iemand wat 'n geskrewe werk skep, alhoewel die woord gewoonlik gebruik word om te verwys na professionele skrywers, of mense wat geskrewe werke in verskillende vorms geskryf het. Bekwame skrywers gebruik taal om idees en beelde in geskrewe vorm weer te gee, hetsy fiksie of nie-fiksie.

'n Skrywer kan sy werk in verskeie vorms produseer, waaronder poësie en prosa. Gespesialiseerde skrywers kan bekend staan as digters, komponiste, toneelskrywers, joernaliste, draaiboekskrywers, ens., afhangende van die gebied waarin hulle spesialiseer.

Die werke van skrywers dra gewoonlik by tot die kulturele inhoud van 'n samelewing.




</doc>
<doc id="19705" url="https://af.wikipedia.org/wiki?curid=19705" title="1. FC Union Berlyn">
1. FC Union Berlyn

1. FC Union Berlyn is 'n Duitse sokkerklub uit die hoofstad, Berlyn.

"SC Olympia 06 Oberschöneweide" is in 1906 gestig en verander in 1920 sy naam in "FC Union Berlyn". In 1923 haal die klub die eindstryd om die Duitse kampioenskap, maar verloor teen Hamburger SV.

Na die Tweede Wêreldoorlog het die klub in twee verdeel deurdat die spelers en afrigters na Wes-Berlyn gevlug het en die klub weer daar hervestig het onder die naam SC Union 06 Berlyn. Die oorspronklike klub, wat bly voortbestaan het in Oos-Berlyn, is herdoop na "SG Oberschönweide".

Die Wes-Berlynse span was aanvanklik baie suksesvol en het reuse-skares na sy wedstryde getrek (bv. 75 000 na 'n deurslaggewende wedstryd teen Tennis Borussia Berlyn), maar na die oprigting van die Berlynse Muur het dinge vinnig agteruitgegaan en vandag speel SC Union 06 Berlyn in die laer ligas van Berlyn (Kreisliga A Berlyn stapel 1).

Die oostelike klub ondergaan intussen heelwat naamsveranderinge: "Union Oberschöneweide" (1950), "BSG Motor Oberschöneweide" (1951), "SC Motor Berlyn" (1955), "TSC Oberschöneweide" (1957), "TSC Berlyn" (1963) en uiteindelik in 1966 "1. FC Union Berlyn". Die klub wen die Oos-Duitse beker in 1968.

Na die eenwording van Duitsland het die klub aanvanklik ernstige finansiële probleme gehad, maar in 2001 slaag die klub daarin om die 2. Bundesliga te haal.

Die span se grootste prestasie na eenwording was egter toe die span in 2001 die eindstryd van die DFB-pokal gehaal het teen FC Schalke 04.




</doc>
<doc id="19706" url="https://af.wikipedia.org/wiki?curid=19706" title="KSV Hessen Kassel">
KSV Hessen Kassel

KSV Hessen Kassel is 'n Duitse sokkerklub uit die stad Kassel in die deelstaat Hessen. 

In 1893 is die klub "FC Union 93 Kassel" gestig en in 1895 smelt hy saam met "FC Hassia 93 Cassel" en word so "Casseler FV 95". In 1919 word daar weer met "VfK Kassel" saamgesmelt om "SV Kurhessen Kassel" te vorm. 

In 1933 haal die klub die Gauliga Hessen, die hoogste speelklas tydens die Derde Ryk. Na die Tweede Wêreldoorlog smelt die klub in 1947 saam met "Kasseler SV Kassel" en kry uiteindelik die huidige naam.

Met die oprigting van die Bundesliga in 1963 het die klub die Regionalliga gewen, maar in die eindronde om promosie na die Bundesliga verloor teen Hannover 96. Ook in 1985 word promosie na die Bundesliga op 'n haar na gemis, toe die span tot op die voorlaaste speeldag nog eerste op die punteleer was, maar toe die laaste speeldag verloor teen 1 FC Neurenberg. 

In Julie 1993 is die sportklub bankrot verklaar. Die sokkerafdeling het homself gered deur af te stig as "FC Hessen Kassel", maar voortgesette finansiële probleme het gelei tot ook hierdie klub se bankrotskap in Januarie 1998.

Drie maande na die bankrotskap is die klub heropgerig as "KSV Hessen Kassel", maar as splinternuwe klub moes hulle onderaan die sokkerleer begin in die "Kreisliga Hessen A" (8ste klas). Die klub slaag daarin om vier jaar in 'n ry promosie te kry en is binne 10 jaar weer terug in die Regionalliga. Wat ook merkwaardig was, is dat die klub vir sommige wedstryde meer as 1 000 toeskouers in die 8ste klas getrek het.



</doc>
<doc id="19719" url="https://af.wikipedia.org/wiki?curid=19719" title="Acts of Union 1707">
Acts of Union 1707

Die Acts of Union 1707 (Uniewette) was twee Parlementêre Wette wat in 1706 en 1707 deur onderskeidelik die Parlement van Engeland en die Parlement van Skotland aanvaar is. Die wette het die "Treaty of Union" (Verdrag van Vereniging) wat tussen die twee state onderhandel is, geïmplementeer. Die wette het op 1 Mei 1707 van krag geword.

Die wette het 'n nuwe staat geskep, die Koninkryk van Groot-Brittanje, deur die Koninkryk van Engeland en die Koninkryk van Skotland saam te smelt. Die lande het reeds sedert die "Union of the Crowns" (Unie van die Krone) in 1603 'n monarg gedeel, maar het tot met die vankragwording van die Uniewette soewereine parlemente gehandhaaf. Wallis was reeds sedert die aanvaarding van die "Laws in Wales Acts 1535 and 1542" deel van die Engelse staat. Die "Crown of Ireland Act 1542", was 'n wet van die Ierse parlement wat bepaal het dat koning Hendrik VIII van Engeland en sy opvolgers ook die Konings van Ierland sou wees. Eers in 1800 sou die "Act of Union 1800" die Koninkryk van Ierland en die Koninkryk van Groot-Brittanje verenig om die Verenigde Koninkryk van Groot-Brittanje en Ierland te vorm.

Die "Acts of Union 1707" het die parlemente in Skotland en Engeland ontbind en dit vervang met 'n nuwe Parlement van Groot-Brittanje, gesetel te Westminster, die voormalige tuiste van die Engelse Parlement. Daar word na die samesmelting as die "Union of the Parliaments" verwys.

Pogings is vroeër in 1606, 1667 en 1689 aangewend om die lande met parlementêre wette polities te verenig, maar hierdie stel wette was die eerste met die nodige politieke ondersteuning, al was dit vir verskillende redes.

Engeland wou Protestantse troonopvolging verseker op soortgelyke wyse as wat bepaal is deur die "Act of Settlement 1701" eerder as die Skotse "Act of Security 1704", aangesien die Engelse regering besorgd was dat 'n onafhanklike Skotland met 'n ander koning, selfs al was dit 'n Protestantse koning, die Ou Alliansie met Frankryk weer in die lewe kon roep en hulle teen Engeland kon draai. Met die Unie is moontlikheid van 'n tweede front in die Spaanse Opvolgingsoorlog ook verhoed.

In Skotland is die Unie gemotiveer deur die moontlikheid om te herstel van die finansiële ramp wat deur die Darién-skema veroorsaak is deur hulp uit Engeland en die lig van maatreëls wat onder die "Alien Act" ingevoer is.

Die verdrag het uit 25 artikels bestaan waarvan 15 ekonomies van aard was. In Skotland is daar oor elke artikel gestem en is verskeie bepalings na subkomitees verwys. Om opposisie van die Kerk van Skotland te minimeer, is 'n wet aanvaar om die Presbiteriaanse kerkowerheidsvorm te verseker.

£20 000 (240 000 Skotse Pond) is ook deur die Graaf van Glasgow na Skotland gestuur om uitgedeel te word. James Douglas, 2de hertog van Queensberry, die Koning se Kommissaris in die Parlement, het £12 325 van die geld ontvang. Baie Skotte het dit as omkopery gesien. Robert Burns het hom as volg oor die saak uitgelaat:

Die geld is ook gebruik om spioene te huur. Een van die spioene was Daniel Defoe wat in sy eerste verslag lewendige beskrywings van gewelddadige betogings teen die Unie geskets het. Die Uniewette was dan ook nie universeel gewild in Skotland nie. Talle petisies is na die Skotse parlement gestuur en daar was reusebetogings in Edinburg en verskeie ander Skotse dorpe op die dag waarop die wet aanvaar is. Die bedreiging wat burgerlike opstand verteenwoordig het, het daartoe gelei dat krygswet afgekondig is.

Die twee wette het bepalings ingesluit wat voorsiening gemaak het vir Skotland om verteenwoordigers van die Adel van Skotland in die Britse Hoërhuis, die "House of Lords" te hê. Dit het gewaarborg dat die Kerk van Skotland die nasionale kerk in Skotland sou bly, dat die "Court of Session", die hoogste siviele hof in Skotland, altyd in Skotland sou bly, en dat Skotse reg soos tevore geldig sou bly. Ander bepalings het die herinstelling van die "Act of Settlement 1701" en 'n verbod op Rooms-Katolieke heersers ingesluit. Dit het ook 'n doeane- en monetêre-unie gevestig.

Die Wette het bepaal dat wette en statute wat strydig was met die bepalings van die wette ongeldig sou word.

In 1999, na byna drie eeue, is 'n Skotse parlement geopen ná 'n referendum in Skotland ten gunste daarvan was. Die nuwe parlement het nie dieselfde magte as die ou Skotse parlement nie, aangesien Skotland 'n lidland van die Verenigde Koninkryk bly.




</doc>
<doc id="19722" url="https://af.wikipedia.org/wiki?curid=19722" title="Tiemie">
Tiemie

Tiemie (van die Griekse woord "thymon" wat "dapperheid" beteken) is 'n kruidagtige plantsoort met ongeveer 350 aromatiese, immergroen, meerjarige spesies in die familie "Lamiaceae" en is inheems aan Europa, Noord-Afrika en Asië. Die plantjie is ongeveer 40 cm hoog en het dun, soms draderige steeltjies; die blare is ovaal en baie klein, tussen 4 en 20 mm lank. Die blomme verskyn in digte bondels met 'n oneweredige bloemkop. Die blomme is wit, pienk of pers van kleur, afhangende van die spesie.

Thymus spesies word as voedsel gebruik deur die larwes van sommige "Lepidoptera"-insekte (motte en skoenlappers); die motspesie, "C. struella", se dieet bestaan uitsluitlik uit tiemie.

Daar is ongeveer 350 tiemie spesies, waarvan die bekendste twee "T. vulgaris" en "T. serpyllum" is.




Die woord tiemie kom van die Griekse woord "thymon", wat "dapperheid" beteken. Tiemie het sedert die antieke tydperk bekend gestaan vir sy magiese, kulinêre en geneeskundige waarde.

In antieke Egipte is tiemie gebruik by die balseming van mummies. 'n Ou Griekse gesegde, "om na tiemie te ruik", word as loftuiging bedoel. Plinius, 'n natuurfilosoof en skrywer van die "Naturalis Historia" het in 77 n.C. van tiemie gesê dat "'n afkooksel in asyn aan die slape gesmeer word vir hoofpyn". Hy het dit ook aanbeveel as 'n teengif vir slangbyte en die "gif van seediere".

Romeinse soldate het dit in hulle badwater geplaas om hulle krag en energie te gee tydens gevegte. Romeine het tiemie ook in hulle beddegoed geplaas om nagmerries en swaarmoedigheid te voorkom. Die sterk geur van tiemie is daarnaas ook gebruik as 'n motweerder en as 'n soort ontsmettingsmiddel, waarby tiemie soos wierook verbrand is.

Benediktynse monnike het in die 11de eeu tiemieplante na Sentraal-Europa gebring en die plant vervolgens in kloostertuine gekweek. Die plant het ook vinnig gewone boere se aandag getrek. Hildegard van Bingen en Albertus Magnus het tiemie as 'n waardevolle geneeskundige plant beskryf en aanbeveel. In die Middeleeue het Europese vroue 'n takkie tiemie as deel van 'n aandenking aan hulle ridders gegee wanneer hulle op reis of na oorlog gaan. Dit was ook in dié tyd in Frankryk geglo dat tiemietee jou sou help om feetjies te sien dans. Jong vroue het dikwels 'n boeket van bloeiende tiemie gedra om aan te dui dat hulle bereid sou wees vir 'n romanse.

Rudyard Kipling het geskryf oor "wind-bit thyme that smells of dawn in paradise" ("wind-gebytde tiemie wat soos sonopkoms in die paradys ruik").

Die volgende tabel bevat die voedingswaarde van twee teelepels (10 ml) gedroogde tiemeblare (2.88 g):

Tiemie is 'n gewilde krui in die moderne kombuis, dit is veral die blare wat gebruik word, alhoewel die blomme ook by tiemie-asyn gevoeg word.


 Waarskuwing:

Die aromatiese blare en blomme van die verskillende tiemie spesies word gereeld in potpourri of ruikers gebruik. Die blomme is veral gewild in ruikers vir pasgebore babas en siekes, as 'n simbool van dapperheid.

Bye vind die blomme onweerstaanbaar en die heuning van bye wat hul stuifmeel slegs van tiemieblomme ontvang, word hoog geag.

Tiemie word ook gebruik as 'n weringsmiddel teen insekte en kweekhuispeste.

Die plant word tans steeds gebruik vir balsemmiddels en 'n mengsel van tiemieolie en alkohol sal papier teen skimmel beskerm.

Tiemie aard goed in die omgewing van rose of kool, maar vaar sleg wanneer dit naby wynruit geplant word. Die plant is immergroen en meerjarig, maar moet in die somermaande gereeld besnoei word om te voorkom dat dit te houtagtig word.

Die plant benodig vol son; die wilde tiemie spesies verkies steenagtige gebiede, terwyl die "T. vulgaris" spesies goed gedreineerde grond verkies wat ietwat alkalies is.

Tiemie saadjies moet verkieslik in die lente gesaai word en klein plantjies dan 23 – 28 cm uitmekaar verplant word. Dit plante floreer ook as potplante, mits dit genoeg sonlig kry.

Tiemie kan 'n minimumtemperatuur van tot -28 °C weerstaan, alhoewel dit aangeraai word om die plant in baie koue weer te beskerm.

Die blare se geur is op hul beste in die somer, terwyl die plant blom. Dit word ook aanbeveel om die blare dan te oes en in 'n goed-geventileerde, donker area uit te droog.



</doc>
<doc id="19723" url="https://af.wikipedia.org/wiki?curid=19723" title="Koninkryk van Engeland">
Koninkryk van Engeland

Die Koninkryk van Engeland (Engels: "Kingdom of England"; Oud-Engels: "Engla rice", letterlik "Koninkryk van die Engelse") was 'n staat in die suidelike deel van Groot-Brittanje in Wes-Europa wat bestaan het uit die moderne lidlande van die Verenigde Koninkryk, Engeland en Wallis en die moderne regsentiteit Engeland en Wallis.

Die vernaamste koninklike woning was in Winchester, in Hampshire, maar Londen en Gloucester het byna gelyke status gehad. Londen het teen die begin van die 12de eeu die de facto-hoofstad geword. Dit het gedien as die hoofstad van die koninkryk tot met die samesmelting daarvan met die Koninkryk van Skotland in 1707 (sien Acts of Union 1707) en bly steeds die belangrikste stad in Engeland. Dit het ook gedien as beide die hoofstad van die Koninkryk van Groot-Brittanje (1707–1801) en van die Verenigde Koninkryk van Groot-Brittanje en Ierland (1801–1922). Vandag is dit die hoofstad van die Verenigde Koninkryk van Groot-Brittanje en Noord-Ierland (die "Verenigde Koninkryk").

Die huidige monarg van die Verenigde Koninkryk, koningin Elizabeth II, is die moderne opvolger van die monarge van Engeland. Die titel koningin (en koning) van Engeland is sedert 1707 streng gesproke nie korrek nie, maar word steeds algemeen gebruik.

Die Koninkryk van Engeland het nie 'n spesifieke stigtingsdatum nie. Die oorsprong daarvan kan teruggespoor word na die Heptargie, die heerskappy deur sewe klein koninkryke wat later Engeland sou word: Oos-Anglië, Essex, Kent, Mercië, Northumbrië, Sussex en Wessex.

Die konings van Wessex het tydens die 9de eeu al hoe meer dominant oor die ander koninkryke geword. Alfred die Grote (heerser van 871–899) was die eerste koning van Wessex wat vir homself die titel "koning van Engeland" toegeëien het. Sy seun Eduard die Ouere (heerser van 899–924) het die militêre prestasies van sy vader oortref deur sy heerskappy oor die Danelaw te vestig. Die dood van sy suster Ethelfleda in 918 het daartoe gelei dat hy die heerskappy van Mercië by sy kleinniggie Aelfwynn in 919 kon oorneem. In 927 het die laaste van die vroeë Middeleeuse Engelse koninkryke, Northumbrië, ook gegaan na die koning van Wessex – Athelstan, 'n seun van Eduard die Ouere. Athelstan was die eerste koning wat oor 'n verenigde Engeland geheers het. Hy was nie die eerste de jure-koning van Engeland nie, maar sekerlik die eerste de facto-koning.

Politieke eenheid het sedertdien in Engeland geheers. Die koninkryk is egter gedurende die laat 10de eeu geteister deur invalle van die Vikings uit Denemarke. In reaksie hierop het Ethelred II in 1002 beveel dat alle Dene in Engeland doodgemaak moet word. Dit het gelei tot vyandigheid deur Sven Vurkbaard van Denemarke en Noorweë. Sven het vier volskaalse invalle in Engeland onderneem. Hy is in 1013 tot koning van Engeland verklaar ten koste van Ethelred. Hy het op 2 Februarie 1014 gesterf, waarna sy seun Knoet die Grote die oorlog voortgesit het. Ethelred het op 23 April 1016 gesterf en sy seun Edmund Ironside van Engeland is spoedig deur Knoet verslaan. Knoet het ooreengekom om saam met Edmund te heers, maar laasgenoemde het op 30 November 1016 gesterf, wat Engeland onder Deense heerskappy verenig het. Dit het voortgeduur tot met die dood van Hartaknoet op 8 Junie 1042. Hy was die seun van Knoet en Emma van Normandië, weduwee van Ethelred. Hartaknoet het geen opvolgers van sy eie gehad nie en is opgevolg deur sy half-broer Eduard die Belyer. Die koninkryk van Engeland was weer onafhanklik.

Vrede het egter slegs gehou tot met die dood van die kinderlose Eduard op 4 of 5 Januarie 1066. Sy swaer is gekroon as Harold II van Engeland. Sy neef Willem die Veroweraar, die Hertog van Normandië, het onmiddellik die kroon vir homself opgeëis. Willem het Engeland binnegaval en op 28 September 1066 in Sussex geland. Harold en sy leër was in York ná hulle oorwinning in die Slag van Stamford Bridge op (25 September 1066. Hulle moes oor Engeland marsjeer om hulle nuwe opponente te ontmoet. Harold en Willem se leërs het uiteindelik op 4 Oktober 1066 in die Slag van Hastings slaags geraak. Harold is verslaan en Willem het as oorwinnaar uit die stryd getree. Hy kon Engeland toe sonder noemenswaardige verdere teenstand oorwin. Hy was egter nie van plan om die koninkryk in die Hertogdom van Normandië te absorbeer nie. As 'n hertog was Willem steeds trou aan Filips I van Frankryk verskuldig. Die onafhanklike Koninkryk van Engeland sou hom toelaat om sonder inmenging te heers. Hy is op 25 Desember 1066 tot koning van Engeland gekroon.

Die Koninkryk van Engeland en die Hertogdom van Normandië sou in 'n persoonlike unie bly tot 1204. Koning Jan Sonder Land, 'n vierdegenerasie-afstammeling van Willem I, het die vastelanddeel van die hertogdom in dié jaar aan Filips II van Frankryk verloor. Die enigste oorblyfsels van die hertogdom wat onder die beheer van Jan en sy nasate gebly het, was die Kanaaleilande. Jan het wel steeds die titel en grondgebied van die Hertog van Aquitanië, in die suidweste van die hedendaagse Frankryk, behou.

Eduard II van Engeland was die vader van Eduard III, wie se aanspraak op die troon van Frankryk gelei het tot die Honderdjarige Oorlog (1337–1453). Die einde van die oorlog het Engeland verslaan gelaat met slegs 'n enekele stad van Frankryk: Calais.

Die koninkryk het skaars tyd gehad om te herstel toe die Oorlog van die Rose (Engels: "Wars of the Roses"; 1455–1487) uitgebreek het. Die oorlog was in werklikheid 'n burgeroorlog tussen die Huis van Lancaster en die Huis van York oor besit van die kroon. Albei huise was afstammelinge van Eduard III en naby verwant. Ná die einde van die oorlog is die troon gehou deur 'n afstammeling aan die vroulike kant van die Huis van Lancaster wat getroud was met die oudste dogter van die Huis van York. Hendrik VII van Engeland en sy vrou, Elizabeth van York, was die stigters van die Huis van Tudor, wat van 1485 tot 1603 oor die koninkryk regeer het.

Jan se kleinseun, Eduard I van Engeland, het Llywelyn die Laaste verslaan en Wallis effektief in 1282 oorwin. Hy het in 1301 die titel Prins van Wallis vir sy oudste seun, Eduard II, geskep.

Wallis het die afsonderlike regs- en administratiewe stelsel behou wat deur Eduard I in die laat 13de eeu gevestig is. Die tweede Tudor-heerser, Henrik VIII, het Wallis in Engeland opgeneem onder die "Laws in Wales Acts 1535–1542". Wallis het opgehou bestaan as persoonlike leengrond van die koning van Engeland en is tot deel van Engeland geannekseer en is in die Engelse Parlement verteenwoordig.

In 1541 het die Ierse parlement Hendrik VIII tot koning van Ierland verklaar, waarmee die Koninkryk van Ierland in 'n persoonlike unie met die Koninkryk van Engeland verenig is.

Tydens die heerskappy van Bloedige Maria, oudste dogter van Hendrik VIII, is Calais op 7 Januarie 1558 deur Francis, Hertog van Guise afgeneem. Die Huis van Tudor het tot 'n einde gekom met die dood van Elizabeth I op 24 Maart 1603. Haar opvolger was Jakobus VI van Skotland, wat die troon van Engeland as Jakobus I bestyg het. Die twee Britse koninkryke het tot 1707 onafhanklike state onder 'n persoonlike unie gebly.

Tussen 1639 en 1651 het 'n aantal konflikte in die koninkryke van Engeland, Skotland en Ierland plaasgevind. In die Eerste ((1642–1645) en Tweede (1648–1649) Engelse Burgeroorlog het die koningsgesinde aanhangers van Karel I van Engeland (die "Cavaliers") en die aanhangers van die "Long Parliament" (die "Roundheads") teen mekaar geveg. 'n Derde oorlog (1649–1651) tussen die aanhangers van Karel II en die verdedigers van die rompparlement het met 'n oorwinning vir die parlement in September 1651 geëindig.

Die oorloë het gelei tot die teregstelling van Karel I, die verbanning van sy seun Karel II en die vervanging van die monargie deur die Engelse Statebond (1649–1653) en vervolgens die Protektoraat (1653–1659) onder die heerskappy van Oliver Cromwell. Die monopolie van die Kerk van Engeland op die Christelike erediens is tot 'n einde gebring en 'n nuwe protestantse aristokrasie het in Ierland ontstaan. 'n Belangrike presedent is geskep, naamlik dat die koning voortaan nie kon regeer sonder die toestemming van parlement en die volk nie.

Die burgeroorloë het nie soseer uitgebreek uit weerstand van die Engelse teen die beleid van Karel I, wat elf jaar lank sonder ’n parlement geregeer het nie, maar omdat sy Skotse onderdane suksesvol weerstand gebied het teen die politieke en kerklike hervorminge wat Londen wou oplê.

In 1707 het die Acts of Union die Koninkryk van Engeland en van Skotland verenig in die Koninkryk van Groot-Brittanje (1707–1801). Koningin Anna was die laaste koningin van Engeland en die eerste heerser van die nuwe koninkryk. Die Engelse en die Skotse parlement het saamgesmelt in die nuwe Parlement van Groot-Brittanje gesetel in Westminster, Londen. Met dié gebeurtenis het Engeland ophou bestaan as 'n aparte politieke entiteit en het dit sedertdien geen nasionale regering nie. Regsgewys is jurisdiksie steeds as Engeland en Wallis gehandhaaf.



</doc>
<doc id="19726" url="https://af.wikipedia.org/wiki?curid=19726" title="Vlag van Engeland">
Vlag van Engeland

Die vlag van Engeland is die Sint Joriskruis. Die rooi kruis het in die Middeleeue en in die Kruistogte as ’n embleem van Engeland verskyn en is een van die vroegste embleme wat Engeland verteenwoordig het. Dit het die status van nasionale vlag van Engeland verwerf tydens die 16de eeu.

Sint Joris het die beskermheilige van Engeland geword in die 13de eeu en die legende van Sint Joris wat ’n draak dood gemaak het dateer uit die 12de eeu.

Soos die vlag van Engeland toon die vlag van Georgië ’n rooi Sint Joriskruis op ’n wit agtergrond, maar laasgenoemde verskil deur die gebruik van vier "Bolnur-Katskhuri"-kruise in elk van die kwadrante.




</doc>
<doc id="19728" url="https://af.wikipedia.org/wiki?curid=19728" title="Koninkryk van Skotland">
Koninkryk van Skotland

Die Koninkryk van Skotland (Engels: "Kingdom of Scotland", Skots-Gaelies: "Rìoghachd na h-Alba", Frans: "Royaume d'Écosse", Skots: "Kinrick o Scotland") was 'n staat geleë in Wes-Europa in die noordelike deel van die eiland Groot-Brittanje.

Dit het bestaan vanaf 843 tot met die "Acts of Union 1707" waardeur Skotland verenig het met die Koninkryk van Engeland (927–1707) om die Koninkryk van Groot-Brittanje (1707–1800) te vorm. Die bevolking van die koninkryk was in 1700 ongeveer 1,1 miljoen.

Skotland het histories 'n betreklik ingewikkelde politieke struktuur gehad. Tydens meeste van die Koninkryk se bestaan is daar egter 'n enkele monarg, of Hoë Koning (Engels: "High King"), erken. Skotse hoofmanne (Engels: "chieftains") mindere konings en amptenare het onder die susereiniteit van die Hoë Koning gefunksioneer.

Onder 'n stelsel wat as "tanistry" bekend gestaan het is 'n oorerwingselement gekombineer met die toestemming van die wat regeer is deur 'n vorm van volksraad of volksvergadering. Gewoonlik is 'n kandidaat genomineer deur die bestaande posbekleër naby die einde van die se lewe. Die aangewese opvolger het bekend gestaan as die "tanist", van Skots-Gaelies "tanaiste". Nadat Macbeth deur Máel Coluim III in 1057 afgeset is en tydens die heerskappy van Koning David I het die invloed van die Normandiese setlaars in Skotland gelei tot die invoer van primogenituur as opvolgingsmeganisme in Skotland soos in baie van die res van Wes-Europa en is 'n 'hibriede koninkryk' gevorm waarin 'n deel regeer is deur 'n mengsel van feudale regering en keltiese gebruike. Die vroeëre volksvergaderings kan nie as 'parlemente' gesien word in die moderne sin van die woord nie.

Oorspronklik was Skotte hoofsaaklik getrou aan hulle Clan-hoofman of die "laird" en moes die Hoë Koning hulle voortdurend gelukkig hou of die risiko van gewapende konflik loop.
Die Parlement van Skotland, was die wetgewer van die Koninkryk. Parlementslede het vir byna die hele geskiedenis van die parlement gesamentlik as die "Three Estates" bekend gestaan. Dit het bestaan uit: die "first estate" van prelate (biskoppe en abte), die "second estate" van here ("lords") hertoë, grawe, parlementêre adelikes / "parliamentary peers" en "lay tenants-in-chief") en die "third estate" van burgh kommissarisse.

Vanaf die 16de eeu is die "second estate" geherorganiseer deur die kies van "shire" kommissarisse. Daar word soms gemeen dat dit 'n 'fourth estate' geskep het. 'n 'Fifth estate' van koninklike ampsdraers word ook geïdentifiseer. Die identifiserings bly egter omstrede onder historici. Die term wat gebruik word vir die vergadernde lede bly egter in elkgeval 'the Three Estates'. Die Parlement was 'n eenkamer vergadering.

Vanaf 1689, toe die "Claim of Right" aanvaar is, is 'n program van grondwetlike hervorming ingevoer wat gesteun het op die Skotse grondwetlike ooreenkoms ("Scottish Constitutional Settlement") van 1640–41. Die hervorming het plaasgevind kort na soortgelyke hervorming in Engeland, met wie Skotland in 'n persoonlike unie was, plaasgevind het.

Die laaste parlementsitting was op 25 Mei 1707.

Die Koninkryk van Skotland is in 843 deur Koning Cináed I van Skotland verenig. Oor die volgende 850 jaar het die koninkryk sy eie regs- en onderwysstelsels ontwikkel, wat vandag nog bestaan, sowel as 'n aparte geldeenheid en mate. Aanvanklik is die koninkryk beperk tot die gebied noord van die Forth- en Clyderiviere. Suidwes-Engeland het onder die beheer van die Strathclyde-Britte gebly. Suidwes-Skotland was van omtrent 638 onder die beheer van die proto-Engelse koninkryk Bernicia, en daarna van die Koninkryk van Northumbria. Die deel van Skotland was vanaf die tyd van Constantine II omstrede en het uiteindelik in 1018 in Skotse hande geland toe Máel Coluim II die grens tot by die Tweedrivier teruggestoot het. Dit bly tot vandag toe die suidoostelike gerens van Skotland, behalwe by Berwick-upon-Tweed.

In 1263 het Skotland en Noorweë in die Slag van Largs geveg oor die beheer van die Westelike Eilande (Engels: "Western Isles"). Die slag was onbeslis maar die veldtog het gewys dat die Nore nie effektiewe beheer oor die afgeleë eilande kon handhaaf nie. In 1266 het die Noorweegse koning Magnus VI die Verdrag van Perth geteken wat Skotse soewereiniteit oor die eilande erken het. Ondanks die verdrag het die eilande in praktyk onafhanklik gebly onder die Here van die Eilande (Engels: "Lord of the Isles", Skots-Gaelies: "Triath nan Eilean or Rí Innse Gall")

Die Auld Alliansie was 'n belangrike alliansie tussen Skotland en Frankryk. Dit dateer terug tot 'n verdrag wat deur John Balliol en Philip IV van Frankryk, in 1295 geteken is. Dit het 'n wisselende maar soms belangrike rol in Frans-Skotse aangeleenthede gespeel tot 1560. Onder 'n verdrag, wat die Auld Alliansie uitgebrei het, het alle burgers van Skotland en Frankryk in 1512 ook burgers van mekaar se lande geword. Die status is in Frankryk eers in 1903 herroep en is moontlik nooit in Skotland herroep nie.

Skotland se konings het Stirling as strategies belangrik geag wat gelei het tot die Slag van Stirling Bridge en die Slag van Bannockburn tydens die Skotse Onafhanklikheidsoorloë toe die historiese figure William Wallace en Robert the Bruce te voorskyn gekom het. In 1320 het 'n remonstransie aan die Pous van die Skotse adellikes (die verklaring van Arbroath) Pous Johannes XXII uiteindelik oortuig om die vroeëre ekskommunikasie om te keer en die verskeie "acts of submission" deur Skotse konings aan die Engelse kroon nietig te verklaar sodat Skotland se soewereiniteit deur die groot Europese koningshuise erken kon word.

In 1468 het die laaste uitbreiding van Skotse grondgebied voorgekom toe James III met Margaret van Denemarke getrou het en die Orkneyeilande en die Shetlandeilande as bruidskat ontvang het. Die kwasi-onafhanklikheid van die Westelike Eilande deur die "Lord of the Isles" is ook tot 'n einde gebring in 1493 deur sy seun James IV waarmee die eilande vir die eerste keer onder effektiewe Koninklike beheer gebring is.

James IV se heerskappy word baiekeer as 'n tydperk van kulturele vooruitgang gesien. Dit was dan ook in die tydperk toe die Europese Renaissance Skotland begin binnedring het. Skotland het in die 15de eeu merkbaar vooruitgegaan op onderwysgebied met die stigting van die Universiteit van Sint Andrews in 1413, die Universiteit van Glasgow in 1450 en die Universiteit van Aberdeen in 1494, en met die aanvaarding van die Onderwyswet van 1496.

Gedurende die 16de eeu het Skotland 'n Protestante hervorming ondergaan. In die begin van die eeu het eers die leerstellinge van Martin Luther en later van Johannes Calvyn Skotland begin beïnvloed. Die teregstelling van 'n aantal Protestante predikers, vernaamlik van die Luthers-beïnvloede Patrick Hamilton in 1527 en die Calvinis George Wishart in 1546 wat op die brandstapel in Sint Andrews deur Kardinaal Beaton vir kettery verbrand is, het die groei van die idees geensins gestuit nie. Beaton het kort na die teregstelling van George Wishart in 'n sluipmoordaanval gesterf.

Die uiteindelike hervorming van die Skotse Kerk is deur die parlement uitgevoer vanaf 1560 (tydens die regering van Maria, Koningin van die Skotte) toe die meeste Skotte Calvinisme aangeneem het. Die invloedrykste figuur was John Knox, wat 'n volgeling van beide Johannes Calvyn en George Wishart was. Rooms-Katolisisme is nie geheel en al geëlimineer nie, en het veral in dele van die Skotse Hoogland sterk gebly.

In 1603 het James VI Koning van die Skotte, Koning James I van Engeland geword en het Skotland dus 'n personele unie met die Koninkryk van Engeland en die Koninkryk van Ierland betree. Die 17de eeu was 'n ontstuimige tydperk in Skotland.

Godsdienstige konfrontasie het ontstaan toe Charles I probeer het om die Engelse gebedeboek "Book of Common Prayer" op die Skotse Kerk af te dwing. Dit het gelei tot die "National Covenant" en later tot die Biskoppeoorloë, die burgeroorlog in Skotland en die Oorloë van die drie Koninkryke. Tussen 1651 en 60 is Skotland beset deur Oliver Cromwell se leër onder George Monck.

In 1689 het die Hollandse Prins Willem van Oranje as Willem II koning van die Skotte geword. Hoewel die Glorieryke Revolusie ("Glorious Revolution") hoofsaaklik 'n Engelse voorval was, het dit groot impak op die Skotse geskiedenis gehad. Die Skotse Parlement het die Kroon van Skotland aangebied en Willem het dit aanvaar onder die voorwaardes van die "Claim of Right", 'n belangrike dokument die ontwikkeling van die "rule of law" en die regte van onderdane soortgelyk aan die Engelse "Bill of Rights".

Baie Skotte het Willem ondersteun, maar vele ander, veral in die Hoogland, het simpatiek tot James VII bly staan. Sy strewe, wat as Jakobitisme bekendgestaan het, van die Latynse 'Jacobus', wat ook 'James' beteken, het gelei tot 'n reeks opstande. 'n Aanvanklike Jakobitiese opstand onder John Graham, 1ste Viscount Dundee ("Bonnie Dundee"), het Willem se magte by die Slag van Killiecrankie in 1689 verslaan, maar Dundee is in die gevegte dood en die Jakobitiese leër is kort daarna by die Slag van Dunkeld verslaan. Die algehele nederlaag van James VII in Ierland teen Willem by die Slag van die Boyne in 1690, gevolg deur die Slagting van Glencoe in 1692, het daarin geslaag om die oorblywende Hooglandse Clan-hoofmanne finaal te oortuig om hulle steun aan Willem toe te sê.

Die laaste deel van die 17de eeu was ekonomies gesien 'n moeilike tydperk vir Skotland. Die slegte oeste van die sewe maer jare in die 1690's het gelei tot ernstige hongersnood en ontvolking. Engelse proteksionisme het Skotse handelaars uit die nuwe kolonies gehou en Engelse buitelandse beleid het handel met Frankryk ontwrig. Baie Skotte, die Ulster-Skotte, het gevolglik na Ulster in Ierland geëmigreer.

Die Skotse Parlement van 1695 het 'n aantal planne in plek gestel om die desperate ekonomiese situasie aan te spreek. Die planne het die oprigting van die Bank van Skotland ingesluit. 'n Skoolwet het 'n gemeente-gebaseerde stelsel van openbare onderwys in die hele Skotland gevestig. Die "Company of Scotland" het magtiging verkry om geld in te samel deur publieke inskrywing om handel met Afrika en die Ooste moontlik te maak.

Teen die vroeë 18de eeu was die Skotse Koninkryk in 'n staat van krisis. Die slegte oeste van die maer jare van die 1690's is vererger deur die katastrofale mislukking van die Darie- Skema wat opsetlik gesamentlik deur die Engelse Oos-Indië Maatskappy, die internasionale finansiële mark in Amsterdam en Koning Willem gesaboteer is. Daar word geskat dat byna 25% van Skotland se totale likwiede kapitaal in die Darien-onderneming verloor is.



</doc>
<doc id="19729" url="https://af.wikipedia.org/wiki?curid=19729" title="Gingelom">
Gingelom

Gingelom is 'n Belgiese dorp en munisipaliteit in die suidweste van die Vlaamse provinsie Limburg, aan die grens met die provinsie Vlaams-Brabant en die Waalse provinsie Luik. Die munisipale gebied het 'n oppervlakte van 56 km² en sowat 8 000 inwoners (2011).


Plekke in die munisipale gebied van Gingelom:
Boekhout, Borlo, Buvingen, Gingelom (dorp), Jeuk, Klein-Vorsen, Kortijs, Mielen-boven-Aalst, Montenaken, Muizen, Niel-bij-Sint-Truiden en Vorsen.



</doc>
<doc id="19731" url="https://af.wikipedia.org/wiki?curid=19731" title="Balen">
Balen

Balen is 'n Belgiese dorp en munisipaliteit in die suidooste van die Vlaamse provinsie Antwerpen, aan die grens met die provinsie Limburg. Die munisipale gebied het 'n oppervlakte van 73 km² en sowat 21 000 inwoners (2011).



</doc>
<doc id="19734" url="https://af.wikipedia.org/wiki?curid=19734" title="Flémalle">
Flémalle

Flémalle (Wallonies: "Flémåle") is 'n Belgiese dorp en munisipaliteit in die weste van die Waalse provinsie Luik. Die munisipale gebied het 'n oppervlakte van 37 km² en sowat 25 000 inwoners (2011).

Flémalle lê westelik van die Maas-rivier en suidwestelik van die stad Luik.




</doc>
<doc id="19735" url="https://af.wikipedia.org/wiki?curid=19735" title="Torgny">
Torgny

Torgny is 'n klein Belgiese dorp wat in die uiterste suide van die Waalse provinsie Luxemburg geleë is. Die munisipale gebied het sowat 200 inwoners (2010). Dit behoort tot die munisipaliteit Rouvroy.

Torgny lê in die Gaume en is die suidelikste plek van België. Danksy die gematigde klimaat is wynbou die vernaamste bedryf.



</doc>
<doc id="19737" url="https://af.wikipedia.org/wiki?curid=19737" title="Nasionale Etoshawildtuin">
Nasionale Etoshawildtuin

Die Nasionale Etoshawildtuin is 'n natuurbewaringsgebied en die beduidenste nasionale wildtuin van Namibië (Suidwes-Afrika) met 'n oppervlak van 22 275 vierkante kilometer. Die wildtuin lê in die noorde van die land en beslaan die grootste gedeelte van die Etoshapan met 'n oppervlak van 5 000 vierkante kilometer.

Die suidelike grens van die wildtuin lê sowat 400 kilometer van Namibië se hoofstad Windhoek en die noordelike grens sowat 125 kilometer van die Namibies-Angolese grens af. Die wildtuin se westelike grens lê byna 200 kilometer oos van die Atlantiese kus. In die westelike deel lê die sprokieswoud.

Die naam "Etosha" beteken in die plaaslike Oshivambotaal letterlik "die groot wit leemte" en verwys na die soutvlakte in die hart van die wildtuin, die Etoshapan, wat die park oorheers. Hierdie woestyngebied strek oor 'n lengte van 130 kilometer en bereik 'n maksimale wydte van 50 kilometer. Die soutpan is gewoonlik droog, maar danksy die somerreën is daar 'n kortstondige periode, wanneer die pan tot 'n meer omgeskep word en onder meer groot getalle flaminke en pelikane lok. Standhoudende waterbronne dien dwarsdeur die jaar as waterplekke vir 'n groot verskeidenheid wild en voëls, waaronder die bedreigde swartrenoster en die endemiese swartgesig-rooibok.

In die droëseisoen werwel sterk winde, wat oor die soutpan waai, soutstof op en dra dit dwarsoor die land en oor die suidelike Atlantiese Oseaan. Hierdie sout lewer belangrike minerale vir wild in gebiede suid van die soutpan op, alhoewel dit ook 'n bedreiging vir veeteelt en landbou in die streek inhou.

Die Nasionale Etoshawildtuin is oorspronklik op 22 Maart 1907 deur die destydse Duitse goewerneur van Duits-Suidwes-Afrika, Friedrich von Lindequist, geopen en was met sy totale oppervlak van 93 240 vierkante kilometer die grootste wildtuin wêreldwyd. Dit is later deur die Suid-Afrikaanse owerhede tot 'n kwart van sy oorspronklike oppervlak verklein, maar het steeds een van die mees uitgestrekte en belangrikste wildtuine in Afrika gebly.



</doc>
<doc id="19746" url="https://af.wikipedia.org/wiki?curid=19746" title="Dynamo Dresden">
Dynamo Dresden

SG Dynamo Dresden is ’n Duitse sokkerklub uit die stad Dresden.

In 1950 het die Sowjet-owerhede Dresden se gewildste klub, SG Friedrichstadt, ontbind vir ideologiese redes. Na die nasionale eindstryd teen ZSG Horch Zwickau in ’n wedstryd wat deur die regering gemanipuleer is, is die klub opgebreek en die spelers uitgeplaas na ander stede. Heelwat het na die Weste gevlug. Wat oorgebly het van die oorspronklike klub is by die werkersklub "VVB Tabak Dresden" ingelyf.

Intussen is ’n ideologies “veilige” klub, "BSG Deutsche Volkspolizei Dresden", opgerig in Oktober 1948 en bevorder as ’n plaasvervanger vir "SG Friedrichstadt". In Julie 1950 is sewentien spelers van ander polisieklubs na Dresden oorgeplaas om die klub meer kompeterend te maak. Die nuwe klub was vinnig suksesvol en in die afwesigheid van "SG Friedrichstadt" het die klub begin ondersteuners wen, veral toe ’n nuwe stadion vir die klub gebou is. In 1952 het die klub die FDGB Pokal (DDR-beker) gewen en ook vir die eerste keer spelers vir die nasionale span gelewer. Die klub het sy naam op 12 April 1953 verander na "SG Dynamo Dresden" en sy kleure verander van groen en wit na rooi en wit.

Erich Mielke, hoof van die Oos-Duitse geheime polisie, beter bekend as die Stasi, was ongelukkig dat Dresden verskeie spanne in die nasionale liga gehad het terwyl Berlyn nie een gehad het nie. In 1954 is Dynamo Dresden sak en pak oorgeplaas na Berlyn en heropgerig as Berliner FC Dynamo. Wat oorgebly het van die span (reserwes en jonger spelers) was op die ou end ’n tweedeligaspan wat na die volgende seisoen na die derde vlak gerelegeer is. Die klub was egter terug in die DDR Oberliga (eerste vlak) in 1962.

In 1966 is Dresden aangewys as een van 11 Oos-Duitse “fokus”-klubs waarheen van die land se beste talent oorgeplaas is om spelers vir die nasionale span te ontwikkel. Teen 1970 was die klub een van die sterkstes in die DDR Oberliga en het onder die afrigter "Walter Fritzsch" die liga vyf keer gewen (en twee keer die Oos-Duitse beker) in die ag jaar tussen 1971 en 1978 . Dresden was ook teen hierdie tyd loshande die gewildste klub in die land wat die grootste skares getrek het.

Hierdie toedrag van sake het nie Mielke en die Stasi aangestaan nie en vir die volgende tien jaar het hulle ingemeng in Oos-Duitse sokker: skeidsregters is aangesê om Mielke se gunstelingspan, Berliner FC Dynamo, te bevoordeel en die beste spelers is eenvoudig na die span toe oorgeplaas uit alle dele van die land. Berliner FC Dynamo wen gevolglik 10 titels agtereenvolgens tussen 1979 en 1988. Dynamo Dresden het ses keer gedurende hierdie tydperk tweede geëindig. Nadat die Stasi se houvas op die nasionale sokkerkompetisies beëindig is, het Dynamo Dresden die Oos-Duitse kampioen geword 1989 en 1990 en die uitklopbeker gewen in 1990.

Na die eenwording van Duitsland het die span direk tot die Bundesliga toegetree en 4 jaar daar gebly voor relegasie. Na die 4de seisoen het die span laaste geëindig, maar kon weens finansiële probleme nie ’n lisensie vir die 2. Bundesliga bekom nie. Die klub is dus direk na die Regionalliga gerelegeer.




</doc>
<doc id="19747" url="https://af.wikipedia.org/wiki?curid=19747" title="TSG 1899 Hoffenheim">
TSG 1899 Hoffenheim

TSG Hoffenheim is 'n Duitse sportvereniging uit die buurt "Hoffenheim" in Sinsheim, Baden-Württemberg. Naas sokker is daar ook 'n gimnastiek- en atletiekafdeling. 

Die klub is in 1899 gestig as "Turnverein Hoffenheim". Na die samesmelting van die gimnastiek- en sokkerverenigings in 1945 het "TSG Hoffenheim" ontstaan. 

Die opmars van die klub het in 1990 begin, terwyl die klub nog in die "A-Klasse" ('n lae amateurdivisie) meegeding het, toe Dietmar Hopp, een van die grondleggers van die sagtewarereus SAP, by die klub betrokke geraak het. Hopp was in sy jeugjare by die klub betrokke en het as hoofborg op die toneel verskyn.

Na 'n reeks promosies in die Bezirks-, Landes- en Verbandsliga word die klub in die 2000/01-seisoen as debutant kampioen in die Oberliga Baden-Württemberg. Die klub het in 2007 na die 2. Bundesliga gepromoveer en na slegs een seisoen sensasioneel na die Bundesliga gepromoveer.

Die klub het in 1999 die "Dietmar Hopp-stadion" met 'n kapasiteit van 5 000 in gebruik geneem. Die klub sal in 2009 sy intrek neem in die splinternuwe "Rhein Neckararena", wat tans in aanbou is in Sinsheim en met 'n kapasiteit van 30 000 voldoen aan Bundesliga-standaarde. Intussen sal die klub die "Carl Benz-stadion" in Mannheim as tuisveld gebruik vir Bundesliga-wedstryde.



</doc>
<doc id="19750" url="https://af.wikipedia.org/wiki?curid=19750" title="Onhaye">
Onhaye

Onhaye is 'n klein Belgiese dorp en munisipaliteit in die middel van die Waalse provinsie Namur. Die munisipale gebied het 'n oppervlakte van 66 km² en sowat 3 000 inwoners (2011).

Onhaye lê westelik van die stad Dinant.



</doc>
<doc id="19751" url="https://af.wikipedia.org/wiki?curid=19751" title="Uusimaa">
Uusimaa

Uusimaa [] (Sweeds Nyland []) is een van Finland se twintig administratiewe landskappe. Uusimaa maak tans deel uit van die provinsie Suid-Finland; die vroeëre provinsie Uusimaa met die landskappe Uusimaa en Oos-Uusimaa en die westelike gedeelte van die landskap Kymenlaakso is as gevolg van die administratiewe hervormings van die jaar 1997 ontbind.

Uusimaa lê aan die Finse Golf (Suid-Finland) en word deur die landskappe Varsinais-Suomi in die weste, Kanta-Häme en Päijät-Häme in die noorde en Oos-Uusimaa in die ooste begrens. Die Finse hoofstad Helsinki lê in Uusimaa en bevorder 'n binnelandse migrasie vanuit minder ontwikkelde gebiede.

Met 'n bevolking van 1,6 miljoen (sowat 'n kwart van Finland se totale bevolking) en 'n bevolkingsdigtheid van 251 inwoners per vierkante kilometer (teenoor 'n nasionale gemiddelde van 15,5) is Uusimaa die mees digbevolkte landskap in Finland. Die kusgebiede van Uusimaa is een van die tradisionele tuislande van Finland se Sweedssprekende bevolking, alhoewel hulle persentasie van die totale bevolking weens die sterk binnelandse migrasie van Finssprekendes tans nog slegs 7,6 beloop.

In 2001 het Uusimaa se bruto geografiese produk (BGP) 41 miljard € of sowat 'n derde van Finland se BGP (135,5 miljard €) beloop. Die metropolitaanse gebied van Helsinki is een van Europa se vinnigste groeiende streke. Een van die belangrikste internasionale ondernemings, wat hulle hoofkwartier in Uusimaa het, is "Nokia" in Espoo.

In die 9de eeu, die tydperk van die Wikings, het 'n belangrike handelsroete in wes-oostelike rigting deur die gebied geloop. Nog in die 12de eeu was Uusimaa yl bevolk deur Este en mense uit Häme, wat die gebied as hulle seetoegang gebruik het. In die loop van die 12de eeu is Uusimaa by Swede ingelyf, en groot getalle setlaars, onder meer uit die Sweedse landskap Helsingland, het hulle in Uusimaa gevestig. Ook die gebied se naam ("Uusimaa/Nyland", letterlik "Nuweland") is van die feit afgelei dat mense hulle in dié streek in vergelyking met die historiese hartland van Finland, Varsinais-Suomi, relatief laat gevestig het.

Nadat Swede Finland in 1809 aan die Russiese tsaar moes afstaan, het die administratiewe verdeling in landskappe minder belangrik geword. Die administratiewe setel van die land is van Helsinki na Turku (Åbo) verskuif. Die aantal Finstaliges het geleidelik begin toegeneem.

Teen die einde van die 19de eeu het talle kunstenaars, wat 'n belangrike rol by die ontstaan van 'n Finse nasionale bewussyn gespeel het, hulle aan die oewer van die Tuusula-meer tussen Tuusula en Järvenpää gevestig, waaronder die komponis Jean Sibelius, die skrywer Juhani Aho met sy eggenote Venny Soldan-Brofeldt ('n skilderes), die skilder Pekka Halonen en die skrywer Aleksis Kivi, wat die gebied as sy aftreeplek gekies het.

Daar is 24 munisipaliteite in Uusimaa, waarvan twaalf stadstatus het. Die name word in die onderskeidelike meerderheidstaal aangedui. Vir tweetalige munisipaliteite word die benaming in die minderheidstaal tussen hakies aangedui. Bevolking soos op 31 Augustus 2006:



</doc>
<doc id="19757" url="https://af.wikipedia.org/wiki?curid=19757" title="BSV Kickers Emden">
BSV Kickers Emden

BSV Kickers Emden is 'n Duitse sokkerklub uit die hawestad Emden in die deelstaat Neder-Sakse. Die klub is in 1946 deur sokkerspelers opgerig as plaasvervanger vir klubs wat aan die einde van die Tweede Wêreldoorlog deur die Geallieerdes opgehef is. Van hierdie klubs was die mees prominente die sokkerafdeling van die gimnastiekklub "Emder Turnverein" wat in 1861 gestig is.

Die klub word beskou as die vlagskip-sokkerspan van Oos-Friesland.



</doc>
<doc id="19759" url="https://af.wikipedia.org/wiki?curid=19759" title="Amerikaanse Instituut in Taiwan">
Amerikaanse Instituut in Taiwan

Die Amerikaanse Instituut in Taiwan (AIT) (Engels: "American Institute in Taiwan") funksioneer as die Verenigde State se de facto-ambassade in die Republiek China (dikwels ook Taiwan genoem). Die AIT is gestig nadat die Verenigde State in 1979 diplomatieke betrekkinge met die Volksrepubliek China gesluit het. As gevolg van hulle Een-China-beleid erken die VSA nie meer die Republiek China amptelik nie, sodat geen werklike ambassade in die hoofstad Taipei geopen kan word nie.

Die Republiek China word in die VSA op 'n vergelykbare manier deur die Ekonomiese en Kulturele Verteenwoordigende Kantoor van Taipei verteenwoordig.

Die Amerikaanse Instituut in Taiwan is as 'n nominaal private organisasie gestig, maar word nogtans toegelaat om dieselfde funksies soos 'n amptelike ambassade te vervul, waaronder die uitreiking van visums en paspoorte. Die Amerikaanse Departement van Buitelandse Sake ("United States Department of State") verskaf volgens 'n kontrak met die AIT die grootste deel van sy begroting en vervul ook 'n raadgewende funksie.

Die AIT beskik oor 'n klein kantoor in Arlington (Virginia), wat as sy hoofkwartier dien. Sy grootste kantoor lê in Taipei (Republiek China). Daarnaas beskik die AIT ook oor 'n klein takkantoor in die suidelike hawestad Kaohsiung. Na hierdie kantore word verwys as die AIT/Washington (AIT/W), AIT/Taipei (AIT/T) en AIT/Kaohsiung (AIT/K). Die direkteur van AIT/T neem die funksies van 'n ambassadeur waar. Die direkteur van AIT/T is Stephen Young (sedert 18 Maart 2006), die besturende direkteur van AIT/W is Barbara Schrage en die voorsitter van AIT is Raymond Burghardt.





</doc>
<doc id="19760" url="https://af.wikipedia.org/wiki?curid=19760" title="FC Ingolstadt 04">
FC Ingolstadt 04

FC Ingolstadt 04 is 'n Duitse sokkerklub uit Ingolstadt in Beiere. Die klub het in 2004 ontstaan na 'n samesmelting tussen "ESV Ingolstadt" en "MTV Ingolstadt".

"FC Viktoria Ingolstadt" is in 1919 gestig en 2 jaar later herdoop na "VfR Ingolstadt". In 1925 smelt die klub saam met "Turnverein 1861 Ingolstadt" en word so "VfB Ingolstadt-Ringsee". Van 1936 tot 1938 speel die klub in die hoogste klas, die Gauliga. Na die Tweede Wêreldoorlog is die klub op 26 Desember 1946 heropgerig as "VfL Ingolstadt-Ringsee" en verander in 1951 sy naam in "Erster SV Ingolstadt-Ringsee". In 1953 verander die klub sy naam vir die laaste keer en word "Eisenbahner -Sportverein Ingolstadt-Ringsee e.V.", kortweg "ESV Ingolstadt". In 1979 promoveer die klub na die 2. Bundesliga, toevallig een van die twee seisoene wat die klub se stadsgenoot "MTV Ingolstadt" ook in die 2. Bundesliga was. Die klub is in 2004 bankrot verklaar en die sokkerspelers van die span en die sokkerspelers van "MTV Ingolstadt" het saam "FC Ingolstadt 04" gevorm. Die terrein van die ESV-stadion word nog deur die nuwe klub se reserwes gebruik.

Die "Männer-Turn-Verein von 1881 Ingolstadt", kortweg "MTV Ingolstadt", het op 24 Maart 1905 'n sokkerafdeling opgerig. In 1978 promoveer die klub na die 2. Bundesliga, die hoogtepunt in die klub se geskiedenis. Nadat "ESV Ingolstadt" in 2004 bankrot geraak het, het die sokkerspelers van MTV die klub verlaat om saam met die spelers van ESV die nuwe "FC Ingolstadt 04" te vorm.

Die eerste 2 seisoene van die nuwe klub in die Oberliga Beiere was baie suksesvol met een 2de en een 1ste plek. In die 2006/07-seisoen speel die klub vir die eerste keer in die Regionalliga Suid. Die klub se tuisveld is die "Bezirksportanlage Mitte", voorheen bekend as die "Stadion Am Kreuztor" van MTV Ingolstadt.



</doc>
<doc id="19765" url="https://af.wikipedia.org/wiki?curid=19765" title="Umbries">
Umbries

Umbries is 'n uitgestorwe taal uit Oskies-Umbriese groep van die Italiese taalfamilie, wat in die laaste eeue voor Christus in die antieke Italiaanse gewes Umbria gepraat is. Dit was nou verwant aan Oskies en Volskies en – alhoewel in 'n mindere mate – ook aan Latyn. Sy sprekers, die Umbri, het oorspronklik 'n groot gebied bewoon, wat tot by die Porivier gestrek het. Hulle is later egter deur die Etruskers tot hulle latere tuisland in die Apennyne-bergreeks teruggedring. Die taal het in die loop van die Romeinse geskiedenis volledig verdwyn en is deur Latyn as omgangstaal vervang.

Umbriese inskripsies, wat tot dusver gevind is, word in twee hoofgroepe verdeel: Oud-Umbriese tekste dateer uit die tydperk van die 7de tot 1ste eeu v.C., en hulle is in variante van die Oud-Italiese alfabet geskryf, wat uit die Etruskiese skrif ontwikkel is. Die "Tabulae Iguvinae" is die belangrikste van die sowat dertig bekende dokumente van Oud-Umbries, waaroor taalhistorici tans beskik. Hierdie sewe bronstafels, wat dikwels ook die "Ritueel van Iguvium" genoem word en waarskynlik tussen 300 en 90 v.C. saamgestel is, is in die huidige stad Gubbio gevind en bevat notas oor sakrale seremonies en statute vir priesters.

Laat-Umbriese tekste dateer uit die 1ste eeu v.C., en vir hulle is reeds van die Latynse alfabet gebruik gemaak is. Daarna het Umbries vinnig uitgesterf.



</doc>
<doc id="19766" url="https://af.wikipedia.org/wiki?curid=19766" title="Umbria">
Umbria

Umbria was 'n gewes in die antieke Italië (Latyn: "Italia"), wat na sy bewoners, die proto-Italiese volk van die Umbri (Umbriërs) bewoon is. Dit was onder die amptelike Latynse naam Regio VI Umbria ook een van die veertien geweste, waarin Augustus Italia onderverdeel het.

Die Umbri het oorspronklik 'n groter gebied bewoon, wat tot by die Porivier in die noorde gestrek het, maar is in die loop van die geskiedenis deur die Etruskers na hulle latere kleiner tuisland in die Appenyne-bergreeks teruggedring. In die tydperk van die 4de tot 2de eeu v.C. het die Umbri geleidelik onder Romeinse heerskappy gekom.

Die huidige Italiaanse Umbria kom net gedeeltelik met die antieke gewes ooreen, wat van Narni in die suide in noordoostelike rigting tot by die omgewing van Ravenna aan die Adriatiese kus gestrek en dus ook 'n groot deel van Sentraal-Italië ingesluit het, wat tans by die Marche behoort. Die Sabynse gebiede in die omgewing van die moderne Norcia en die regteroewer van die Tiber was destyds nog nie by Umbria ingesluit nie en het deel uitgemaak van die Romeinse gewes Etruria. In hierdie gebiede was onder meer Perusia (die huidige Perugia) en Sarsina (die geboortestad van Plautus) geleë.

Umbria is deur die Apennyne-bergreeks in twee dele verdeel en het naas sy steengroewe, wat tufsteen en kryt opgelewer het, veral op veeteelt en vrugtebou gesteun. Nadat die gebied sedert die 2de eeu onder Romeinse bewind was, het sy inwoners in 90 v.C. Romeinse burgerskap gekry en het tot Rome se betroubaarste bondgenote behoort. Die belangrikste Umbriese stede was die Adriatiese hawestede Ariminum (die huidige Rimini) en Fanum (Fano), en Urvinum (Urbino) en Spoletium (Spoleto) in die binneland.

Die belangrikheid van Umbria in die Romeinse tydperk en die Middeleeue was nou verbind met die Via Flaminia, die konsulêre grootpad, wat as 'n militêre en handelsroete gedien het en waarop 'n groot hoeveelheid goedere na Rome vervoer is. Ná die ineenstorting van die Romeinse Ryk het Umbria 'n omstrede gebied en slagveld geword, waarop die Kerk, die Longobarde en die Bisantyne aanspraak gemaak het. Umbria is as gevolg van hierdie konflikte verwoes en uiteindelik onder die drie moondhede verdeel, sodat sy naam uit die geskiedenis verdwyn het. Met die herlewing van plaaslike identiteit in die 17de eeu is die naam Umbria weer vir die gebied gebruik.


</doc>
<doc id="19768" url="https://af.wikipedia.org/wiki?curid=19768" title="Faliskies">
Faliskies

Faliskies, 'n uitgestorwe taal van die antieke Latium (Sentraal-Italië) behoort tot die Italiese groep van die Indo-Europese taalfamilie en vorm saam met die nou verwante Latyn die Latino-Faliskiese subgroep. 

Faliskies is deur die Faliskers-stam in die noordelike Latium gepraat en het in 36 kort inskripsies uit die 3de of 2de eeu v.C. bewaar gebly. Vir hierdie inskripsies is gebruik gemaak van 'n alfabet, wat uit die Etruskiese skrif ontwikkel en van regs na links geskryf is, alhoewel dit ook invloede van die Latynse alfabet toon.

As 'n voorbeeld van 'n Faliskiese sin haal R.S. Conway in sy boek "Italic Dialects" (bladsy 312, b) woorde aan, wat rondom die kant van 'n beeld op 'n "patera" geskryf is en onder 'n glasuur lê, wat die egtheid van die dokument waarborg:

foied vino pipafo, cra carefo 

Dieselfde sin sou in Latyn hodie vinum bibam, cras carebo wees ("vandag gaan ek wyn geniet, môre sal ek niks hê nie"). Die voorbeeld wys op 'n aantal besonderhede van die Faliskiese taal:


Ander besonderhede:


Die Faliskiese taal het toenemend onder Latynse invloed gekom, maar is tenminste tot by die jaar 150 v.C. nog gepraat.



</doc>
<doc id="19775" url="https://af.wikipedia.org/wiki?curid=19775" title="Skrifberyming">
Skrifberyming

'n Skrifberyming is 'n lied waarvan die woorde 'n direkte omdigting uit die Bybel is. Die liedere word saam met die Psalms in die Gereformeerde Kerk gebruik. Tot onlangs was daar nog net 50 Skrifberymings, maar nuwe skrifberymings word bygevoeg.

Die woorde van Skrifberyming 1:1, die "Lofsang van Maria" (Lukas 1:46 55), word as voorbeeld hieronder aangehaal:


</doc>
<doc id="19776" url="https://af.wikipedia.org/wiki?curid=19776" title="Drie Susterskerke">
Drie Susterskerke

Die Drie Suster(s)kerke verwys na die drie oorspronklike gereformeerde Kerke onder die Afrikaners. Vir 'n groot deel van die Afrikaner se geskiedenis, het die meeste Afrikaners tot een van hierdie kerke behoort. Die drie denominasies het dieselfde belydenisskrifte, naamlik: die Nederlandse Geloofsbelydenis, die Heidelbergse Kategismus en die Dordtse Leerreëls. Die drie kerke is:


Hulle voer gesprek met mekaar deur middel van die Tussenkerklike Raad.

Daar het intussen kerke van die NG Kerk afgestig, en daar word na hierdie kerke verwys as "dogterkerke" van die NG Kerk. Die Kerke is:





</doc>
<doc id="19777" url="https://af.wikipedia.org/wiki?curid=19777" title="Drie Formuliere van Eenheid">
Drie Formuliere van Eenheid

Die Drie Formuliere van Eenheid verwys na die Calvinistiese belydenisskrifte wat tydens die Kerkhervorming in Nederland opgestel is. Dit bestaan uit:



</doc>
<doc id="19778" url="https://af.wikipedia.org/wiki?curid=19778" title="Brigadeführer">
Brigadeführer

Brigadeführer was 'n SS-rang wat in Nazi-Duitsland gebruik is tussen 1932 en 1945. "Brigadeführer" was ook 'n SA-rang (SA - "Sturmabteilung", "Stormafdeling").

Die rang is oorspronklik geskep na aanleiding van die uitbreiding van die "Schutzstaffel" en toegewys aan die offisiere wat in beheer van die "SS-Brigaden" was. In 1933 het die "SS-Brigaden" hulle naam verander na "SS-Abschnitte", maar die rang van die "Brigadeführer" het dieselfde gebly.

Die "Brigadeführer" is oorpsronklik beskou as die tweede generaal-offisier-rang van die SS en was tussen die range "Oberführer" en "Gruppenführer". Met die groei van die Waffen-SS en die Ordnungspolizei het dit egter verander en is "Brigadeführer" as die gelyke van 'n generaal-majoor beskou, een rang hoër as 'n Oberst in die Duitse "Wehrmacht". Die rang van generaal-majoor was op die tyd die ekwivalent van brigadier-generaal, 'n een-ster Generaal in die "United States Army" (die leër van die Verenigde State).

Die embleem van die "Brigadeführer" was oorspronklik twee eikeblare en 'n silwer neut, maar in 1942 is die ontwerp verander na 'n drie eikeblare na aanleiding van die skepping van die rang "Oberstgruppenführer". 

"Brigadeführers" het ook die skouerembleem van 'n generaal-majoor gedra en is as sulks na verwys sowel as hul SS-rang (bv. "SS-Brigadeführer und Generalmajor der Waffen-SS und Polizei").


</doc>
<doc id="19779" url="https://af.wikipedia.org/wiki?curid=19779" title="Elektromagnetiese steuring">
Elektromagnetiese steuring

Elektromagnetiese steuring is die gevolg van elektromagnetiese straling wat uitgestraal word deur elektriese stroombane wat vinnig veranderende seine dra as 'n neweproduk van hulle normale werking en sodoende ongewenste seine (geraas) in ander stroombane veroorsaak. Dit kan doelbewus gedoen word, soos in die geval von elektroniese oorlogvoering of onbedoeld plaasvind. Elektromagnetiese steuring kan ook veroorsaak word deur dinge wat nie as stroombane beskou kan word nie, soos in die geval van die Son of die Noorderligte. Elektromagnetiese steuring beïnvloed ook die ontvangs van AM-radio in woongebiede en tot in 'n mindere mate FM-radio en televisie-toestelle.

Die belangrikste maatreëls wat geneem kan word om Elektromagnetiese steuring te verminder is:

Die doeltreffendheid van die straling hang af van die hoogte bo die grond en die lengte van die geleier relatief tot die golflengte van die seinkomponent. Teen laer frekwensies, bv. 133 MHz, is die bron van die straling bykans uitsluitlik deur toevoer/afvoer-kabels.

Die meeste lande het wetlike vereistes waaraan elektroniese en elektriese hardeware moet voldoen in terme van die hoeveelheid elektromagnetiese steurings wat hulle moet kan weerstaan en hoeveel hulle mag uitstraal.



</doc>
<doc id="19780" url="https://af.wikipedia.org/wiki?curid=19780" title="Żydowska Organizacja Bojowa">
Żydowska Organizacja Bojowa

Die Żydowska Organizacja Bojowa (ŻOB, Pools vir "Joodse Gevegsorganisasie; ook genoem ייִדישע קאמף אָרגאניזאציע in Jiddisj) was 'n versettingsbeweging tydens die Tweede Wêreldoorlog wat 'n belangrike rol gespeel het in die Warskou Ghetto Opstand. Die organisasie het ook aan ander noemenswaardige versetsaktiwiteite deelgeneem, soos die Warskou Opstand. 'n Tweede Joodse versetbeweging, genaamd Żydowski Związek Walki wat hoofsaaklik uit voormalige offisiere van die Poolse Weermag bestaan het, was net so instrumenteel in die Joodse gewapende verset.


</doc>
<doc id="19782" url="https://af.wikipedia.org/wiki?curid=19782" title="Żydowski Związek Wojskowy">
Żydowski Związek Wojskowy

Żydowski Związek Wojskowy (ŻZW, Pools vir "Joodse Militêre Unie") was 'n ondergrondse versettingsbeweging tydens die Tweede Wêreldoorlog en werksaam in die Warskou Ghetto area. Die beweging het ook aan die Warskou Ghetto Opstand deelgeneem. Dit is hoofsaaklik deur voormalige militêre offisiere van die Poolse leër in 1939 gestig, kort na die Duitse inval van Pole.

Aangesien die ŻZW nou verbind was met die nasionalistiese Armia Krajowa (AK), het die kommunistiese owerheid na die oorlog die uitgewing van boeke en artikels oor die ŻZW onderdruk, met die gevolg dat hul rol in die ghetto opstand lank onderskat was, in teenstelling met die linkse Joodse organisasie Żydowska Organizacja Bojowa ("Joodse Gevegsorganisasie") wie se rol in die stryd beter gedek word in moderne studies en ondersoeke.


</doc>
<doc id="19785" url="https://af.wikipedia.org/wiki?curid=19785" title="FC Rooiwit Erfurt">
FC Rooiwit Erfurt

FC Rooiwit Erfurt is 'n Duitse sokkerklub uit Erfurt, hoofstad van die deelstaat Thuringen.

Op 25 Mei 1895 is die "Cricket Club Erfurt" gestig wat sy naam 'n jaar later verander het in "SC Erfurt 1895". Die klub was in 1900 medestigter van die Duitse sokkerbond.

In 1909 het die klub as kampioen van Midde-Duitsland deelgeneem aan die eindronde om die nasionale titel, maar is deur Phönix Karlsruhe in die halfeindronde uitgeskakel. In 1933 het die span in die Gauliga meegeding, destyds die hoogste klas. Na die Tweede Wêreldoorlog is die klub deur die Geallieerdes ontbind, maar anders as die meeste ander beduidende klubs in Duitsland is die klub nooit herstig nie.

'n Nuwe klub, "SG Erfurt-West", is opgerig as plaasvervanger vir "SC Erfurt 1895" en "VfB Erfurt". Die klub is kort hierna herdoop, eers na "Fortuna Erfurt", toe "BSG KWU" en eindelik na "BSG Turbine Erfurt". In 1950 was die klub medestigter van die DDR-Oberliga en behaal 'n 4de plek. In dieselfde jaar haal die span die eindstryd van die Oos-Duitse beker (FDGB-Pokal), maar verloor met 4-0 teen BSC Eisenhüttenwerk Thale. In 1951 eindig die klub boaan die punteleer saam met BSG Chemie Leipzig en het 'n beter doelverskil gehad, maar destyds is daar nog nie na doelverskil gekyk nie. In 'n eindwedstryd in Chemnitz voor 60 000 toeskouers verloor Erfurt met 0-2. Die klub het uiteindelik wel 2 keer kampioen geword (1954 en 1955).

In 1966 het die DDR sokkerowerhede besluit om die sokkerafdeling van "BSG Turbine Erfurt" met die sokkerafdeling van "BSG Optima Erfurt" saam te smelt in een van 11 Oos-Duitse “fokus“-klubs waarheen van die land se beste talent oorgeplaas is om spelers vir die nasionale span te ontwikkel. Die nuwe klub sou bekend staan as "FC Rooiwit Erfurt".

Hierna het die klub egter nie weer groot hoogtes gehaal nie en kon eers weer in 1980 die eindstryd om die Oos-Duitse beker haal, waar hy deur FC Carl Zeiss Jena verslaan is.

Na ’n suksesvolle laaste seisoen in die DDR-Oberliga het die klub direk gekwalifiseer vir die 2. Bundesliga, asook die UEFA-beker.




</doc>
<doc id="19787" url="https://af.wikipedia.org/wiki?curid=19787" title="Rekenaarnetwerk">
Rekenaarnetwerk

'n Rekenaarnetwerk bestaan uit baie rekenaars en randtoestelle wat aanmekaar verbind word deur 'n telekommunikasiestelsel ten einde kommunikasie en die deel van hulpbronne te bewerkstellig.

Baie van die onderdele van 'n gemiddelde netwerk bestaan uit indiwiduele rekenaars wat of werkstasies (wat persoonlike rekenaars insluit) of bedieners kan wees. Die werkstasies kan wissel van eenvoudige masjiene met slegs basiese funksionaliteit tot rekenaars met baie geheue, vinnige verwerkers, groot hardeskywe en hoë-vlak grafiese verwerkingsvermoëns.

Die rekenaarbedieners kan wissel van veeldoelmasjiene tot doelgerigte masjiene soos onder andere lêer-, drukker-, pos-, faks-, telefonie-, instaan-, Afstandstoegang-, Toepassings-, Web- en rugsteunbedieners.

Baie drukkers het die ingeboude vermoë om deel van 'n netwerk te wees sonder dat dit direk aan 'n ander rekenaar of toestel gekoppel hoef te wees.

Hierdie tipe rekenaars is basies rekenaartoestelle wat veel minder verwerkings- en stoorvermoë het as 'n tipiese werkstasie en word gewoonlik gebruik vir eenvoudige data-invoer en soms hardloop die programmatuur geheel en al op die bediener.

Daar bestaan ook baie ander toestelle wat gebruik word om 'n netwerk te bou en te bestuur. Sulke hardeware sluit in Netwerkskakelaars, Brandmure wat in hardeware geïmplementeer is asook roeteerders. Vele ander toestelle word ook dikwels direk aan netwerke verbind soos byvoorbeeld sekuriteits- en web-kameras.


</doc>
<doc id="19790" url="https://af.wikipedia.org/wiki?curid=19790" title="Treblinka-verdelgingskamp">
Treblinka-verdelgingskamp

Treblinka was 'n Nazi verdelgingskamp in Duits-besette Pole tydens die Tweede Wêreldoorlog. Verdelgingskampe soos die een by Treblinka is gebruik tydens die Joodse volksmoord, of Sjoa, vir die sistematiese uitroeiing van mense wat deur die Nazi's as "submense" gekategoriseer is. Die kamp was in gebruik van Julie 1942 tot Oktober 1943. Oor die 780 000 mense is daar vermoor, die plek met die tweede hoogste dodetal naas die Auschwitz II (Birkenau)-verdelgingskamp.



</doc>
<doc id="19791" url="https://af.wikipedia.org/wiki?curid=19791" title="Joodse Ghetto-polisie">
Joodse Ghetto-polisie

Die Joodse Ghetto Polisie (Duits: "Jüdische Ghetto-Polizei", "Jüdischer Ordnungsdienst") was die berugte Joodse ghetto polisie eenhede wat in die ghetto's deur die Joodse Judenrat rade onder bevel van Nazi-Duitsland georganiseer is.

Oor die algemeen het die eenhede bestaan uit Jode met geen verbintenis met die gemeenskap waaroor hulle toesig gehou het nie en op wie vertrou kon word om Duitse bevele uit te voer, soos om met die deporterings na die verdelgingskampe te help.




</doc>
<doc id="19797" url="https://af.wikipedia.org/wiki?curid=19797" title="Armia Krajowa">
Armia Krajowa

Armia Krajowa (AK) (die "Tuisleër"), was die oorheersende Poolse versettingsbeweging tydens die Tweede Wêreldoorlog in die Duits-besette Pole. Dit was gevorm in Februarie 1942 uit die "Zwiazek Walki Zbrojnej" (Unie vir Gewapende Stryd) en oor die volgende twee jaar het die meeste ander Poolse ondergrondse magte ook by hulle aangesluit. Die AK is in Januarie 1945 ontbind, toe die Poolse gebied grotendeels van Duitse magte ontruim is deur die Sowjetse Rooi Leër.

Met oor die 400,000 lede was Armia Krajowa verreweg die grootste Poolse ondergrondse versettingsbeweging en die wêreld se grootste naas die Partisane van Joegoeslawië. Dit het ook die gewapende vleul van die "Poolse Geheime Staat" (""panstwo podziemne"") gevorm.

AK se primêre aktiwiteit was die sabotering van Duitse vervoermiddels op pad na die Oosterse front in die Sowjetunie. AK het ook volskaalse gevegte teen die Duitsers geveg, veral in 1943 en 1944 tydens Operasie Storm.


</doc>
<doc id="19798" url="https://af.wikipedia.org/wiki?curid=19798" title="Handgeweer">
Handgeweer

'n Handgeweer is 'n vuurwapen wat ontwerp is om in die hand gehou te word tydens gebruik. Hierdie karaktereienskap skei handgewere as 'n algemene klas van die groter soorte: lang gewere soos 'n gewone geweer (ook genoem skietgeweer) of jaggeweer, gemonteerde gewere soos 'n masjiengeweer en groter wapens soos artillerie.

Sommige handgewere subtipes sluit in enkel-skoot pistole, rewolwers, semi-outomatiese pistole en outomatiese of masjienpistole.


</doc>
<doc id="19802" url="https://af.wikipedia.org/wiki?curid=19802" title="Dan Pienaar">
Dan Pienaar

Dan Pienaar CB DSO (17 Augustus 1893 – 19 Desember 1942) was 'n Suid-Afrikaanse generaal-majoor en 'n militêre leier in die Tweede Wêreldoorlog.

Hy het in 1911 by die Natal Polisie (NP) se artillerieskool aangesluit, en is in 1913 na die Unie-Verdedigingsmag oorgeplaas toe dit die NP vervang het. Tydens die Eerste Wêreldoorlog het hy as artilleris vir die Suid-Afrikaanse oorsese ekspedisie in Duits-Oos-Afrika en Palestina diens gedoen. Hy het ook aan verskeie veldslagte tydens die Tweede Wêreldoorlog, hoofsaaklik as 'n militêre leier, deelgeneem.

Hy is in 1942 in 'n vliegongeluk in Kenia oorlede, op pad terug na Suid-Afrika, ná die geveg in El Alamein. Hy was ’n gewilde militêre leier. 'n Voorstad van Bloemfontein is na hom genoem.

In 1940 tot 1941 het Pienaar tydens die Oos-Afrikaanse veldtog, die 1ste Suid-Afrikaanse Infanterie Brigade aangevoer. Hy het geveg in die slagte van El Wak, The Juba, Combolcia, en Amba Alagi deelgeneem.

In 1941 tot 1942 het Pienaar tydens die Noord-Afrika-veldtog deelgeneem in die gevegte van Sidi Rezegh en Gazala. Op 10 Maart 1942, is hy bevorder tot die generaal in bevel van die 1ste Suid-Afrikaanse Infanterieafdeling, wat hy gelei het in die slag van Gazala, die terugtrekking na Egipte, die verdediging van El Alamein en die laaste slag van El Alamein. Hy is twee keer die Distinguished Service Order (DSO) toegeken en is twee keer in kabels vir sy diens in Noord-Afrika genoem.

Op 20 November 1942 is hy as lid van die Order of the Bath (CB) aangewys "in erkenning van die hoogste dapperheid en prestasies van Britse en Dominium troepe en hulle bevelvoerders in die huidige bedrywighede in die Midde-Ooste."

Gedurende die vroeë stadiums van die Noord-Afrikaanse veldtog is die Suid-Afrikaanse 5 Brigade op 23 November 1941, Sidi Rezegh en 21 Junie 1942 vernietig. Die 2de Afdeling, met 4 en 6 Brigades onder bevel, het oorgegee na die val van Tobroek. As gevolg van hierdie swaar verliese was Pienaar, nou die bevelvoerder van 1ste Divisie versigtig en toenemend huiwerig om sy troepe te waag, het hy die vertroue van sy Britse bevelvoerders verloor. Dit is onregverdig geglo, dat sy Divisie nie die nodige aggressiwiteit getoon het nie en dryfkrag vir offensiewe operasies nie. Die Divisie het egter 'n belangrike rol gespeel in die oorwinning by El Alamein.

Aan die ander kant, Ronald Lewin, wat aan die hele veldtog deelgeneem het, geskryf: "Wat is opvallend ... is hoe dikwels die Britte 'n volledige gepantserde brigade in 'n nuttelose aanval op 'n vaste posisie sal verloor." Pienaar het eenvoudig nie in die ""Up Guards and at 'em!""-benadering wat gelei het tot die vernietiging van die Statebond en Indiese afdelings, geglo nie. Hierdie eenhede het die meeste van die vegwerk in die Woestynoorlog gedoen. "Jy weet die drie dinge wat ek in hierdie wêreld haat - Britse here, Britse generaals en hierdie verdomde "Guards!"" het hy aan Brigadier E. P. Scrubbs Hartshorn gesê. "Die las van die skuld" vir die verlies van Tobruk in 1942, het Winston Churchill in Volume 4 van sy "Memoires, The Hinge of Fate", "... aan die [Britse] Hoë Bevelstruktuur toegeskryf, eerder as aan [die vestingkommandant Suid-Afrikaanse] Generaal [Hendrik ] Klopper en nog minder op sy troepe. "

In 1942 is Pienaar in 'n lugongeluk in Kenia op pad terug na Suid-Afrika dood.
Generaal-majoor Pienaar was waarskynlik een van Suid-Afrika se mees charismatiese en gewilde militêre bevelvoerders. 'n Infanterie-regiment, uitstallingsaal by die Suid-Afrikaanse Nasionale Museum van Militêre Geskiedenis en 'n voorstad van sy tuisdorp, Bloemfontein, is later na hom vernoem.

Sam Brewer, oorlogskorrespondent vir die "Chicago Tribune", het in sy doodsberig geskryf dat Pienaar "deur al die militêre owerhede erken is ... as een van die beste vegleiers wat die Britte in hierdie oorlog gehad het. Hy was in sy wese 'n soldaat en 'n man en boonop met 'n kwaliteit wat nie altyd in 'n moeilike generaal gevind word nie - hy was soos 'n pa deur sy manne liefgehad ... Meer as een keer het hy harde woorde met hoër owerhede gehad toe hy gedink het onvoldoende aandag gegee is aan die veiligheid en gemak van die voetsoldate, wat die meeste van die stryd voer. Twee punte het almal bygebly wat Dan Pienaar ontmoet het - eerstens sy verontagsaming vir persoonlike gevaar, tweedens sy versorging van sy manskappe."



</doc>
<doc id="19807" url="https://af.wikipedia.org/wiki?curid=19807" title="FK 03 Pirmasens">
FK 03 Pirmasens

FK 03 Pirmasens is 'n Duitse sokkerklub uit Pirmasens in Rynland-Palts.

Die klub is as "FC Pirmasens" in 1903 gestig, maar in 1905 stig "SK 1905 Pirmasens" by die klub af net om in 1919 weer by die klub aan te sluit, maar splits in dieselfde jaar weer af as "SG 05 Pirmasens". In 1925 neem die klub sy huidige naam aan.

In Suidwes-Duitsland was Pirmasens een van die groot spanne en na die oprigting van die Gauliga in 1933 word die klub 3 keer visekampioen (1934-1936). In 1942 onttrek die klub egter na 'n 0-26 nederlaag teen 1. FC Kaiserslautern, nadat die klub heelwat spelers aan die Tweede Wêreldoorlog verloor het.

Met die oprigting van die Bundesliga in 1963 was Pirmasens in die Regionalliga ingedeel en het daar vir 11 seisoene meegeding tot met die oprigting van die 2. Bundesliga. Die klub het altyd in die boonste helfte van die punteleer geëindig en 4 keer deelgeneem aan die eindronde om promosie na die Bundesliga, maar kon nooit promoveer nie. Sedertdien kon die klub nog nie weer die hoogtes van weleer bereik nie.



</doc>
<doc id="19814" url="https://af.wikipedia.org/wiki?curid=19814" title="Rewolwer">
Rewolwer

'n Rewolwer is 'n vuurwapen, gewoonlik 'n handgeweer, wat verskeie kere afgevuur kan word voordat dit herlaai moet word. Die eienskap word moontlik gemaak deur verskillende kamers (meestal ses) in 'n silindriese drom (trommel) wat elk 'n patroon kan bevat. Na elke skoot roteer die drom, sodat die volgende patroon in-lyn met die loop van die rewolwer is. 'n Rewolwer is dus na elke skoot onmiddellik gereed om weer te vuur, mits daar 'n patroon in die volgende kamer van die drom is.

In 1854, het Eugene Lefaucheux die Lefaucheux 1854 gemaak, die eerste rewolwer wat selfstandige metaalpatrone gebruik eerder as los kruitpoeier, pistoolbal, en perkussiepette. Dit is 'n enkel-aksie rewolwer wat ses rondes hou.
Die Amerikaner, Samuel Colt het die rewolwer gewild gemaak. In 1873 het Colt die beroemde Model 1873 bekendgestel, ook bekend as die Single Action Army, die "Colt .45" (nie verwar word met Colt modelle van die M1911 Semi-outomatiese pistool) of eenvoudig, die "Vrymaker", een van die bekendste handwapens wat ooit gemaak is. Hierdie gewilde ontwerp was 'n hoogtepunt van baie van die voordele wat in vroeër wapens geloods is, het 6 metaalpatrone afgeskaf en is aangebied in meer as 30 verskillende kalibrasies en verskillende looplengtes. Dit is steeds in produksie, saam met talle klone en nabootsings, en sy algehele voorkoms het sedert 1873 dieselfde gebly. Alhoewel dit oorspronklik vir die Amerikaanse Weermag gemaak is, was die Model 1873 wydverspreid en gewild met burgerlikes, boere, en regslui. Die ontwerp het ontelbare ander rewolwers beïnvloed. Colt het sy produksie twee keer gestaak, maar het dit teruggebring weens die gewilde navrae.

Rewolwers het baie gewild gebly, alhoewel hulle in die weermag en wetstoepassing grootliks vervang is deur semi-outomatiese pistole soos die Beretta M9, veral in gevalle waar herlaai tyd en hoër patroon kapasiteit belangrik geag is.

Alhoewel rewolwers gewoonlik na verwys word en dikwels handwapens is, kan ander vuurwapens ook 'n rewolweraksie hê. Dit sluit in sommige modelle van granaatlansers, haelgewere, gewere en kanonne. Hierdie is verskillend van ander vuurwapens met draaikamers, daardie rewolwers vereis gewoonlik dat die hamer met elke skoot heraangestel moet word en handmatig herlaai moet word, terwyl gewere soos die motor-aangedrewe een 'n vat het vir elke kamer.

Rewolwers bly steeds populêr as nood en van diens af handwapens onder Amerikaanse wetstoepassers en veiligheidswagte en is steeds algemeen in die Amerikaanse private sektor as verdedeging en sport-/jagwapens. Beroemde en ikoniese rewolwersmodelle sluit in die Colt 1851 Navy Rewolwer, die Webley, die Colt Single Action Army, die Colt Official Police, Smith & Wesson Model 10, die Smith and Wesson Model 29 bekend gemaak deur Dirty Harry, en die Nagant M1895. 

As 'n algemene reël kan rewolwers nie effektief wees met 'n klankonderdrukker nie, aangesien daar gewoonlik 'n klein gaping is tussen die draaiende silinder en die loop wat 'n koeël moet kruis of spring wanneer dit geskiet word. Vanaf hierdie opening word 'n harde verslag geproduseer. 'n Onderdrukker kan net geluid uit die muil onderdruk.


</doc>
<doc id="19815" url="https://af.wikipedia.org/wiki?curid=19815" title="Geweer">
Geweer

Geweer is 'n oud-Nederlandse woord wat oorspronklik na enige vuurwapen verwys het en steeds in die omgangstaal so gebruik word. Tans verwys "geweer" tegnies-gesproke na 'n vuurwapen met 'n lang loop van ongeveer 30 - 60 cm.

Die oudste voorloper van die geweer is die handroer, of handkannon, wat uit die 14de eeu dateer.


</doc>
<doc id="19818" url="https://af.wikipedia.org/wiki?curid=19818" title="Heidelberg">
Heidelberg

Heidelberg kan na enige van die volgende dorpe of stede verwys:







</doc>
<doc id="19820" url="https://af.wikipedia.org/wiki?curid=19820" title="Holstein Kiel">
Holstein Kiel

Holstein Kiel is 'n Duitse sokkerklub uit Kiel in Sleeswyk-Holstein en is in 1900 gestig as "1. Kieler Fussball Verein". Die klub se grootste prestasie was toe dit in 1912 Duitsland se nasionale kampioen geword het deur Karlsruher FV in die eindstryd te verslaan.

Na die Eerste Wêreldoorlog het die klub met "FC Holstein" saamgesmelt en sy huidige naam aangeneem. In die jare 20 van die vorige eeu het die klub verskeie kere die uitspeelwedstryde om die nasionale titel gehaal, maar is altyd vroeg uitgeskakel. In 1930 het die klub weer die eindstryd gehaal, maar teen Hertha BSC Berlyn verloor.

Tydens die Derde Ryk is 16 eerste klasse ingevoer en Kiel is ingedeel by die Gauliga Nordmark. In 1942 is die Gauliga Nordmark opgedeel in die Gauliga Hamburg en die Gauliga Sleeswyk-Holstein. Sterk klubs soos Hamburger SV was dus nie meer in Kiel se kompetisie nie en die klub kon maklik die uitspeelwedstryde haal. In 1943 haal die klub die halfeindstryd, maar word deur die uiteindelike kampioen Dresdner SC uitgeskakel.

Na die Tweede Wêreldoorlog was die gloriejare van die klub verby. In 1965 het Kiel 'n geleentheid om promosie na die Bundesliga gemis nadat die klub die Regionalliga Noord gewen het, maar nie suksesvol was in die uitspeelwedstryde nie.

Duitse sokkerkampioen



</doc>
<doc id="19827" url="https://af.wikipedia.org/wiki?curid=19827" title="25-paar kleurkode">
25-paar kleurkode

Die 25-paar kleurkode is 'n kleurkode wat gebruik word om indiwiduele geleiers in 'n soort elektriese kommunikasiekabel naamlik gedraaide draadpaarkabels te identifiseer. Die kleure word op die isolasie aangebring wat die geleiers bedek. Die eerste kleur word gekies uit 'n groep van vyf kleure en die ander vanuit 'n tweede groep van vyf kleure wat 'n totaal van 25 moontlike kombinasies van twee kleure gee.


Die 25 kombinasies word op die beeld hier aan die regterkant aangedui.

Die 25 kombinasies word ook op die onderstaande tabel aangetoon en toon die kleur vir elke draad ("1" en "2") en die paarnommer sowel as die kaart na die paarnommer soos vertoon in die beeld verder ondertoe.

Die eerste vyf kombinasies word baie algemeen in telekommunikasie- en datakabels aangetref.

Soms sal elke draad in 'n paar 'n gekleurde streep of ringe hê met die kleur van sy ooreenstemmende gepaarde draad. Dit maak dit maklik om te identifiseer tot watter paar 'n gegewe draad behoort. Anders sou mens die kleurkaart moet gebruik om vas te stel watter kleure fisies saamgedraai moet word.

Wanneer dit gebruik word vir gewone analoë dienste, word die eerste draad gewoonlik as die gronddraad gebruik, die positiewe kant van die gelykstroom stroombaan, terwyl die tweede draad aan die negatiewe kant van die stroombaan verbind word.

Vir kabels wat meer as 25 pare bevat, word die eerste 25 pare gemerk met 'n Wit/Blou lint, die tweede 25 pare met 'n Wit/Oranje lint ensovoorts tot by die 25ste verbindingsgroep (625 pare), wat 'n Pers/Grys lint sal hê. Die patroon begin dan weer van voor af en word dan weer herhaal.


</doc>
<doc id="19834" url="https://af.wikipedia.org/wiki?curid=19834" title="Masjiengeweer">
Masjiengeweer

'n Masjiengeweer is 'n outomatiese gemonteerde of draagbare vuurwapen, wat ontwerp is om patrone vinnig agtereenvolgend te vuur vanuit 'n ammunisiegordel of 'n groot-kapasiteit magasyn. Die spoed waarteen 'n masjiengeweer vuur is oor die algemeen honderde koeëls per minuut. Vroeë masjiengewere was nie outomaties nie, maar handaangedrewe, deur byvoorbeeld 'n handvatsel te draai wat 'n trommel help roteer het.



</doc>
<doc id="19835" url="https://af.wikipedia.org/wiki?curid=19835" title="Molotofbom">
Molotofbom

’n Molotofbom, vernoem na Wjatsjeslaw Molotof en ook genoem ’n petrolbom of ’n Molotof-granaat, is die algemene naam vir ’n verskeidenheid kru, handgemaakte brandbomme. Alhoewel hulle oor die algemeen geassosieer word met guerrillas en onluste, word hulle gereeld gebruik vir algemene kriminele brandstigting.Dié molotofbom kan voorts ook dien as 'n insurgensiewapen. 


</doc>
<doc id="19837" url="https://af.wikipedia.org/wiki?curid=19837" title="Gwardia Ludowa">
Gwardia Ludowa

Gwardia Ludowa (Pools vir "Die mense se beskermers") was 'n kommunistiese gewapende organisasie in Pole wat deur die Sowjets-geskepde Poolse Werkersparty georganiseer was. Die GL was op 6 Januarie, 1942 gestig en het in 1944 by die Armia Ludowa aangesluit.

Die groep se hooftaak was om teen Nazi-Duitsland te veg tydens die Tweede Wêreldoorlog, deur middel van partisaanse oorlogvoering, sabotering en opstandingsbewegings. Gwardia Ludowa was ook aan die intelligensie dienste van die Sowjetunie verbind.


</doc>
<doc id="19844" url="https://af.wikipedia.org/wiki?curid=19844" title="Louis Tregardt">
Louis Tregardt

Louis Tregardt (10 Augustus 1783 Kango, Swellendamdistrik – 1838 Delagoabaai) was 'n welgestelde grensboer in die oostelike Kaapland en een van die eerste Voortrekkerleiers. Die dorp Louis Trichardt in Limpopoprovinsie is na hom vernoem.

Louis Tregardt is in die Swellendamdistrik gebore in die wyk Kango, vandag Oudtshoorn, as die oudste van die vier kinders van Carolus (Karel) Johannes Tregard en Anna Elisabeth Nel.
Louis was 'n kleinseun van Carolus Gustav Tregard (van die Sweeds: "trädgard" wat "tuin" beteken) wat in 1742 uit Swede as seeman in diens van die VOC na die Kaapkolonie geïmmigreer het. In die Kaap is Tregard in 1744 met Susanna Kuun getroud. Soms is die van Trigardt geskryf, wat na 1881 na Trichardt verander is, weens 'n misgissing dat hulle van Franse afkoms was.

Louis Tregardt is op 4 November 1810 in Graaff-Reinet met Martha Elisabeth Susanna Bouwer getroud. Tregardt het in die Oos-Kaap geboer totdat hy in 1835 een van die eerste Voortrekkerleiers geword het om tydens die Groot Trek na die binneland te trek en die Kaapkolonie te verlaat. Hy het tot by die Soutpansberg gebied getrek in wat nou die Limpopoprovinsie is. Tregardt en sy trek kamp vanaf Mei 1836 tot Augustus 1837 naby wat vandag die dorp Louis Trichardt is.

Tregardt is op 25 Oktober 1838 op die ouderdom van 55 te Delagoabaai aan malaria oorlede.

Met sy dagboek, wat hy tussen 1836 en 1838 geskryf het, het Tregardt nie net waardevolle inligting oor onder meer die Voortrekkers en die landstreke, klimaat en leefwyse van die swart volkere langs hulle roete versamel nie, maar ook 'n aanduiding van die destydse Kaaps-Nederlandse skryftaal en Afrikaanse spreektaal gegee. Laasgenoemde se sinsbou en idiome het Tregardt se Nederlands reeds sterk beïnvloed en is derhalwe reeds deur Afrikaanse taalkundiges ontleed.

Die eerste uitgawe van die dagboek, wat eerder uit persoonlike aantekeninge bestaan het en dus nie eintlik vir publikasie bedoel was nie, is in 1917 deur G. Preller uitgegee. 'n Nuwe uitgawe is in 1964 deur T.H. le Roux van 'n taalkundige inleiding, aantekeninge en 'n glossarium voorsien.




</doc>
<doc id="19847" url="https://af.wikipedia.org/wiki?curid=19847" title="SC Pfullendorf">
SC Pfullendorf

Die Sportclub Pfullendorf is 'n Duitse sportvereniging uit Pfullendorf in Baden-Württemberg wat in 1919 gestig is.

Die sportvereniging het sy bekendheid te danke aan die opmars van sy sokkerafdeling, wat in 1980 die eerste keer die Amateur-Oberliga Baden-Württemberg gehaal het. In 1998 volg die sprong na die Regionalliga Suid, om twee jaar later selfs (onsuksesvol) aan die uitspeelronde om promosie na die 2. Bundesliga deel te neem.

Op 10 September 2006 het die klub een van sy grootste prestasies behaal deur DSC Arminia Bielefeld uit die Bundesliga met 2-1 te verslaan in die eerste ronde van die DFB-Pokal.

Naas sokker het die vereniging ook 'n skaak-, tafeltennis- en ysstoksportafdeling.

SC Pfullendorf speel sy tuiswedstryde in die "ALNO-Arena", wat voor April 2005 as die "Waldstadion Kasernenstraße" bekend gestaan het.



</doc>
<doc id="19858" url="https://af.wikipedia.org/wiki?curid=19858" title="Państwowy Korpus Bezpieczeństwa">
Państwowy Korpus Bezpieczeństwa

Die Państwowy Korpus Bezpieczeństwa (Pools vir "Nasionale Sekuriteitskorps", ook geskryf PKB en soms genoem die "Kadra Bezpieczeństwa") was 'n Poolse ondergrondse polisiemag wat deur die Armia Krajowa en die "Regering se Gedelegeerde se Tuiskantoor" georganiseer is tydens die besetting van Pole deur Nazi-Duitsland tydens die Tweede Wêreldoorlog. Die groep was opgelei as die kern van die toekomstige polisiemagte vir tydens die verwagte landwye opstand en ook na die uiteindelike bevryding. Die eerste kommandeur van die PKB was Luitenantkolonel Marian Kozielewski. Hy is later deur Stanisław Tabisz vervang. Die PKB het in Oktober 1943 8 400 offisiere gehad, die nommer het in 1944 tot amper 12 000 gestyg.

Die PKB was in 1940 deur die Departement vir Interne Sake van die "Gedelegeerde se Kantoor" gestig en het meestal uit lede van die Poolse polisie en vrywilligers bestaan. Die PKB het ondersoeke uitgevoer asook ook kriminele intelligensie pligte en het ook berigte deur die Gestapo en Kriminalpolizei versamel.

'n Eenheid van die PKB, onder leiding van Henryk Iwański, het ook bekendheid verwerf vir hulle heldhaftige dade tydens die Warskou Ghetto Opstand in 1943.


</doc>
<doc id="19859" url="https://af.wikipedia.org/wiki?curid=19859" title="Jim Fouché">
Jim Fouché

Jacobus Johannes (Jim) Fouché (Wepener, 6 Junie 1898 - Kaapstad, 23 September 1980) was die tweede staatspresident van Suid-Afrika, van 1968 tot 1975.

Fouché is gebore op Wepener in die Oranje-Vrystaat en was 'n suksesvolle boer. Hy was 'n stoere republikein en jare lange lid van die Nasionale Party.

Fouché het van 1954 tot 1959 as administrateur van die Oranje-Vrystaat in die Unie van Suid-Afrika gedien en is tot die kabinet bevorder toe hy in 1959 as minister van verdediging aangestel is. In 1966 het hy minister van landboutegniese dienste geword en van waterwese tot 1968. Hy is tot staatspresident verkies in die plek van dr. Eben Dönges, wat tevore verkies is, maar gesterf het voor hy die amp kon aanvaar. Hy het in die rol as seremoniële staatshoof gedien van 1968 tot 1975. Hy was die enigste staatspresident wat sy volle sewe jaar ampstermyn, wat voor 1984 gegeld het, voltooi het.

Fouché is met Letta McDonald getroud en hulle het 'n seun gehad, dr. Jacobus Johannes (Bux) Fouché, wat getrou het met Coreen Louw. Bux Fouché het as ambassadeur gedien in Den Haag, Nederland van 1965 - 1968. Hy is oorlede op 2 Oktober 1982, en laat sy vrou en twee seuns agter, Jacobus Johannes (Jimmy) Fouché en Jacobus Adriaan Louw (Koos) Fouché.

Jacobus Johannes (Jimmy) Fouché was getroud met Elsabé van Veen, en hulle kry drie kinders: Hanneline Fouché, Coreen Fouché en Bux Fouché. Jacobus Adriaan Louw (Koos) Fouché trou met Edé Janse van Rensburg en kry twee kinders: Jeanne Fouché en Jacobus Johannes (James) Fouché, 'n dokter in Utrecht, Nederland.


</doc>
<doc id="19860" url="https://af.wikipedia.org/wiki?curid=19860" title="Tom Naudé">
Tom Naudé

"Vir die artikel oor die NG predikant ds. J.F. Naudé, sien Jozua Francois Naudé"

Jozua François (Tom) Naudé (1889–1969) was van 1967 tot 1968 waarnemende Staatspresident van Suid-Afrika.

Naudé was baie jare 'n Nasionale Party-politikus en het van 1950 tot 1954 gedien as Minister van Pos- en Telegraafwese, van 1954 tot 1956 as Minister van Gesondheid en van 1956 tot 1961 as Minister van Finansies. Hy is toe gekies as President van die Senaat, en in terme van die republikeinse grondwet sou hy "ex officio" as staatspresident moes dien wanneer die pos vakant was. Hy moes die rol onverwags vul toe dr. Eben Dönges, wat gekies is om C.R. Swart as staatspresident op te volg in 1967 'n beroerte gehad het wat hom in 'n koma gelaat het voor hy ingehuldig kon word. Naudé was tien maande lank waarnemende staatspresident tot Dönges gesterf en Jim Fouché in sy plek ingehuldig is.

Tom Naudé is op 15 April 1889 in Middelburg in die Oos-Kaap gebore. Hy het ook op Middelburg skoolgegaan waar hulle in 'n dubbelverdieping in Van der Waltstraat gewoon het.

Hy vestig hom in 1910 as prokureur op Pietersburg. Sy protes teen Suid-Afrika se deelname aan die Eerste Wêreldoorlog lei daartoe dat hy vir drie maande in die Booysens Interneringskamp moes deurbring.

Van 1915 tot 1920 was hy stadsraadslid. Hy word daarna op 30-jarige ouderdom verkies tot Volksraadslíd vir Pietersburg en verteenwoordig die kiesafdeling vir 41 jaar. In die Parlement het hy feitlik elke denkbare pos beklee. Hy was hoofsweep, minister, Speaker, President van die Senaat en met die siekte van dr Dönges, waarnemende Staatspresident.

Gedurende sy ampstermyn as Minister van Pos- en Telegraafwese en ook as oud-Middelburger is hy gevra om die hoeksteen by die bou van die nuwe stadsaal in 1951 te lê.

Met die uitbreek van die Tweede Wêreldoorlog het hy saam met genl. Hertzog oor die vloer van die Volksraad na die Nasionale Party van dr. D F Malan gestap.

Na die moord op dr. Verwoerd het hy 'n spesiale gebed vir die Senaat geskryf.

Hy is op 31 Mei 1969 in Kaapstad oorlede.

By die Primêre Skool Karel Theron word die Tom Naudé-toekennings jaarliks aan die beste presteerders in St. 5 gemaak.

Die Hoër Tegniese Skool Tom Naudé in Polokwane (voorheen Pietersburg) is na hom vernoem.


</doc>
<doc id="19863" url="https://af.wikipedia.org/wiki?curid=19863" title="VfB Lübeck">
VfB Lübeck

VfB Lübeck is 'n Duitse sportklub uit die stad Lübeck in die deelstaat Sleeswyk-Holstein. Die klub is veral vir sy sokkerafdeling bekend, maar bied ook pluimbal, gimnastiek, tafeltennis en handbal. 
Die klub is in 1919 opgerig as "BV Vorwärts 1919 Lübeck". Na die reorganisasie van die kompetisie tydens die Derde Ryk in 1933 word die span 'n polisieklub en van 1934 tot 1942 speel die klub in die Gauliga Nordmark as "Polizei SV Lübeck". As gevolg van die oorlog is die Gauligas verder verdeel en speel die klub die volgende 2 seisoene in die Gauliga Sleeswyk-Holstein onder die naam "SG Ordnungspolizei Lübeck". 

Na die Tweede Wêreldoorlog is die klub heropgerig as "VfB Lübeck". In 1969 het Lübeck deelgeneem aan die uitspeelwedstryde om promosie na die Bundesliga, maar was onsuksesvol. In 2004 het die klub een van sy grootste prestasies behaal deur die halfeindstryd van die DFB-Pokal te haal. 



</doc>
<doc id="19865" url="https://af.wikipedia.org/wiki?curid=19865" title="Charles Robberts Swart">
Charles Robberts Swart

Charles Robberts Swart (Winburg, 5 Desember 1894 – 16 Julie 1982) was die laaste goewerneur-generaal van die Unie van Suid-Afrika van 1960 tot 1961, en die eerste staatspresident van die Republiek van Suid-Afrika, van 1961 tot 1967.

C.R. Swart is gebore op die plaas Morgenzon in die distrik Winburg in die Republiek van die Oranje-Vrystaat. Hy was die seun van Hermanus Bernardus Swart en Aletta Catharina Swart (née Robberts). Gedurende die Tweede Vryheidsoorlog (1899–1902) is Swart se vader gevange geneem en is die jong seun saam met sy moeder en die ander kinders op die plaas in die konsentrasiekamp by Winburg aangehou vir die res van die oorlog.

Swart was 'n skrander kind en het op dertienjarige ouderdom in Winburg gematrikuleer. Toe hy vyftien was, is hy as magistraatsklerk op Winburg aangestel, nadat hy as te jonk vir toelating tot 'n universiteit gereken is.

In 1910 het hy aan die Grey-universiteitskollege (later die Universiteit van die Oranje-Vrystaat) ingeskryf waar hy in 1912 'n B.A.-graad behaal het. Ná sy aanvanklike studie het hy van 1914 tot 1915 as onderwyser op Ficksburg gewerk. Tydens die 1914-rebellie is hy in hegtenis geneem en het hy twee keer voor die militêre raad verskyn op 'n aanklag van spioenasie en dat hy van plan was om aan te sluit by die rebelle. Hy is later vrygelaat en toegelaat om aan te hou onderwys gee, maar is onder huisarres geplaas.

Van 1915 tot 1918 het Swart sy studie in die regte voortgesit en het in 1918 'n LL.B. behaal terwyl hy ook as sekretaris van die eksaminasieraad van die Oranje-Vrystaat opgetree het. In 1918 het hy regsassistent vir die Bloemfonteinse munisipaliteit geword. Van 1919 tot 1948 het hy as advokaat in die Hooggeregshof in Bloemfontein gewerk terwyl hy deeltydse dosent in die regte aan die Grey-universiteitskollege en in landbouwet aan die Glen-landboukollege (1918–1921) buite die stad was.

Van 1921 tot 1922 het hy aan die Columbia-universiteit in die VSA vir 'n diploma in joernalistiek studeer. Tydens sy verblyf in die VSA het hy 'n boheemse lewe gelei en onder meer op parkbankies geslaap, op straathoeke gesing om geld te verdien en selfs in 'n rolprent opgetree. In 1921 het hy Die Burger by die Wêreldontwapeningskongres in Washington verteenwoordig waarna hy 'n studietoer van die VSA, die Verenigde Koninkryk, Nederland en België onderneem het.

As 'n stoere republikein was hy lid van die Nasionale Party (NP) sedert die stigting daarvan in 1914. In 1919 het hy hoofsekretaris van die party in die Vrystaat geword en in 1920 staan hy vir die party in Bloemfontein-Wes in die provinsiale verkiesing. In 1923 wen hy die kiesafdeling Ladybrand vir die Nasionale Party en verteenwoordig dié setel vir die volgende vyftien jaar. In die Unie-Volksraad word hy hoofsweep vir die Nasionale Party. Hy verloor sy setel in die 1938-verkiesing.

Ná die samesmelting van die NP onder J.B.M. Hertzog en die Suid-Afrikaanse Party (SAP) onder Jan Smuts, sluit hy in Desember 1934 by die Gesuiwerde Nasionale Party (GNP) van dr. D.F. Malan aan. In 1935 word hy tot die Federale Raad van die GNP verkies en tot hoofsweep van die Vrystaat. Swart was, soos die meeste van sy partygenote, lid van die Afrikaner-Broederbond (AB). Swart het ook lid van die Ossewabrandwag (OB) geword kort ná die stigting daarvan in Februarie 1939. Swart bedank egter later weens die OB se reaksionêre beleid en antiparlementarisme.

Swart was betrokke by die samesprekings met Hertzog na dié se breuk met Smuts in 1939 oor die neutraliteitsvraagstuk tydens die Tweede Wêreldoorlog. Die samesprekinge het gelei tot die vorming van die Herenigde Nasionale Party, wat later as die Nasionale Party sou bekendstaan.

Hy is as minister van justisie aangestel toe die NP in 1948 aan bewind kom en was in dié rol verantwoordelik vir wetgewing wat die magte van die Suid-Afrikaanse Polisie versterk het om anti-apartheidsaktiwiteite te onderdruk.

Swart is in 1960 as goewerneur-generaal aangestel. Soos sy voorganger, dr. E.G. Jansen, het hy geweier om die eed van trou aan Koningin Elizabeth II af te lê of die seremoniële uniform van die amp te dra. In 'n referendum later daardie jaar onder die wit minderheid kiesers is 'n regeringsvoorstel aanvaar om 'n republiek te stig. In 1961, ná die ondertekening van die nuwe republikeinse Grondwet wat deur die parlement aanvaar is, het hy die Britse koningin gevra om hom van sy pos te onthef en het die parlement hom tot staatspresident verkies, die nuwe pos wat die Britse monarg en die goewerneur-generaal as seremoniële staatshoof vervang het.

Hoewel hy tot 'n sewe-jaar-termyn verkies is, het Swart slegs ses jaar gedien toe hy in 1967 aftree. Hy is in 1982 oorlede. Swart was algemeen bekend as "Blackie", van die Engelse woord vir swart.


</doc>
<doc id="19867" url="https://af.wikipedia.org/wiki?curid=19867" title="Goewerneur-generaal van Suid-Afrika">
Goewerneur-generaal van Suid-Afrika

Die Goewerneur-generaal van die Unie van Suid-Afrika (Engels: "Governor-general of the Union of South Africa", Nederlands: "Gouverneur-generaal van de Unie van Zuid-Afrika") was die verteenwoordiger van die Britse Kroon in Suid-Afrika tussen 31 Mei 1910 en 31 Mei 1961. Die Unie van Suid-Afrika was 'n Gemenebes Koninkryk (Engels: "Commonwealth Realm") waarin Koningin Elizabeth II die titel "Koningin van Suid-Afrika" gehad het al het sy die land nooit in die hoedanigheid besoek nie.

Sommige van die draers van die pos was lede van die Britse Koninklike Familie insluitend Prins Arthur van Connaught, tussen 1920 en 1923, en die Graaf van Athlone, wat tussen 1923 en 1930 gedien het voor hy die Goewerneur-generaal van Kanada geword het. Soos in ander Dominions, sou dit verander met slegs Suid-Afrikaanse burgers wat die amp in latere jare gedra het. In daardie jare was die ampsdraers natuurlik almal blankes.

Die Nasionale Party met sy hoofsaaklik Afrikanerbasis, wat in 1948 aan bewind gekom het, was uitgesproke republikeins en het Suid-Afrika se volgehoue bande met die Kroon as 'n oorblyfsel van Britse imperialisme beskou. Onder die Nasionale Party is die amp van goewerneur-generaal beklee deur afgetrede regeringsministers, wat geweier het om die tradisionele, "koloniale" Windsor-uniform te dra wat uit 'n blou militêre baadjie en 'n geveerde hoed bestaan het. In 1957 het God Save the Queen opgehou om gelyke status met Die Stem van Suid-Afrika as nasionale volkslied te hê, en het die Britse Union Jack op soortgelyke wyse gelyke status met die Suid-Afrikaanse vlag verloor.

In 1960 het die Eerste Minister van Suid-Afrika, Hendrik Verwoerd 'n referendum oor die republikeinse saak onder wit kiesers gehou. Besware is gemaak teen die vermindering van die stemouderdom na 18 en die insluiting van wit kiesers in Suidwes-Afrika, maar op 5 Oktober 1960 was 52% van die stemme ten gunste van die vraag: 'Steun u 'n republiek vir die Unie?'.

Charles Robberts Swart, die laaste goewerneur-generaal, het die offisier wat die regeringsadministreer (?) geword in April 1961 onder 'n tussentydse maatreël voor hy ingesweer is as die eerste Staatspresident van die Republiek van Suid-Afrika op 31 Mei daardie jaar.



</doc>
<doc id="19877" url="https://af.wikipedia.org/wiki?curid=19877" title="SSV Reutlingen 05">
SSV Reutlingen 05

SSV Reutlingen 05 is 'n Duitse sportklub uit Reutlingen in Baden-Württemberg. Die klub is veral bekend vir sy sokkerafdeling, maar is ook aktief in boks, tennis, swem, tafeltennis en sport vir gestremdes.

Die klub is op 9 Mei 1905 gestig as "FC Arminia Reutlingen 1905" en verander in 1910 sy naam na "SV Reutlingen 1905". In 1938 smelt die klub met "1. Schwimmverein 1911" saam en word so "SSV Reutlingen 05".

In 1954/55 het die klub deelgeneem an die uitspeelwedstryde om die Duitse kampioenskap. In 1964/65 was die klub tweede in die Regionalliga Suid na FC Beiere München en kon deelneem aan die uitspeelwedstryde om promosie na die Bundesliga, maar was onsuksesvol.



</doc>
<doc id="19878" url="https://af.wikipedia.org/wiki?curid=19878" title="Het Volk">
Het Volk

Het Volk was 'n politieke party in die Transvaal wat op 28 Januarie 1904 onder die leierskap van Louis Botha en sy adjunk Jan Smuts in Pretoria gestig is. Met die skep van die Unie van Suid-Afrika in Mei 1910 het dit saamgesmelt met die Afrikanerbond en die Orangia Unie, die dominante politieke partye van onderskeidelik die Kaapkolonie en die Oranjerivierkolonie om die pan-Unie Suid-Afrikaanse Party te vorm.

Op 2 Julie 1903 is 'n vergadering op Heidelberg (nou Gauteng) gehou om Afrikanerbelange in die Transvaal te bespreek. Op die vergadering is resolusies aanvaar teen die invoer van Sjinese arbeiders, vir die gelyke behandeling van Engels en Nederlands, en vir gelyke behandeling van Engelssprekendes en Afrikaners in die beheer van onderwys, asook besware teen die opneem van oorlogskuld sonder die toestemming van 'n wetgewer. In April 1904 is nog 'n vergadering in Fordsburg gehou en op 'n "volkskongres" wat op 23 Mei in Pretoria begin het, het 160 afgevaardigdes 'n komitee aangestel om 'n manier vir permanente organisering te bewerkstellig. Die komitee moes 'n grondwet opstel wat onder andere reëls sou hê vir die stigting van plaaslike takke en om die grondwet in die hele Transvaal in werking te stel. Die kongres het verdaag na 'n vergadering met luitenant-goewerneur Lawley, wat op sy versoek, gehou is. Grootliks as gevolg van Botha en Smuts se toedoen is die Het Volk party op 28 Januarie 1904 ook in Pretoria gestig.

Verskeie Boereleiers uit die Tweede Vryheidsoorlog was ook betrokke by die stigting van die party, onder meer genl. Koos de la Rey.
Hoewel Het Volk vanuit die staanspoor 'n Afrikaner-party was, het dit daarna gestrewe om versoening met die Britte te bewerkstellig en het dit dié wat tydens die Tweede Vryheidsoorlog oorgegee het of vir die Britte gewerk het, aanvaar. Die party het hom beywer vir selfregering.

Alfred Lyttelton wat Joseph Chamberlain opgevolg het as Koloniale Sekretaris, het 'n grondwet vir die Transvaal opgestel wat op voorstel van Alfred Milner die genomineerde lede van die Transvaalse wetgewer sou vervang met verkose lede. Grondwetlike voorstelle, wat as die Lyttelton Grondwet bekend sou staan, is in Julie en Desember van 1904 gemaak. Volgens die voorstelle sou stemregvereistes laag genoeg gestel word om meeste wit mense in te sluit maar wat te hoog sou wees vir bywoners op plase. Het Volk het die grondwet teëgestaan aangesien dit nie voorsiening gemaak het vir beheer oor die uitvoerende tak nie en omdat dit die platteland sou benadeel waar daar meer Boere en vroue was. Nadat die Liberale Party teen die einde van 1905 in die Britse verkiesing seëvier, ontvang die Transvaal selfregering in Desember 1906 en word die voorstelle van Lyttelton laat vaar.

Het Volk se verkiesingsprogram is met die hulp van Engelenburg, die redakteur van die "De Volkstem", deur Smuts voorberei. Smuts het 'n weergawe van die program aan voormalige president Steyn en aan John X. Merriman voorgelê. Steyn het gevoel dat die dokument geneig was tot kompromieë terwyl Merriman dit goedgekeur het. Die program het klem gelê op samewerking tussen die Engels- en Nederlandspsrekendebevolking van die Transvaal en aan voorstelle vir unifikasie. Hoewel die Sjinese-arbeidsvraagstuk 'n belangrike geskilpunt in die verkiesing was, het Smuts se dokument gestel dat geen repatriasie van Sjinese werkers sou plaasvind voor hulle kontrakte uitgedien was nie. Ander opvallende punte was verpligte skoolonderrig in Engels maar nie in Nederlands nie. Wat swart inwoners van die Transvaal betref, is die vraagstuk ten opsigte van trusteeskap en as 'n algemene Suid-Afrikaanse aangeleentheid beskryf eerder as 'n saak vir partypolitiek. Na 'n mate van kritiek aangaande die onderwysklousule, is die program vroeg in Desember 1906 eenparig goedgekeur.

In die Transvaalse verkiesing van 22 Februarie 1907 is 34 van die 69 setels aan die Rand toegeken, 6 aan Pretoria en 29 aan die platteland. Daar is verwag dat dit tot 'n Brits gesinde meerderheid van ten minste 5 setels sou lei. Smuts en Botha het egter daarin geslaag om die "bittereinders" en die "hensoppers" en Suid-Afrikaanse Britte saam te snoer en Het Volk het 'n meerderheid behaal met 37 setels, waaronder 7 Engelssprekende kandidate getel het. Die meerderheid is verder versterk deur 'n koalisie te vorm met die gematigde Britse party, die "Responsible Government Association" wat ses setels gewen het. Die arbeidersparty het twee setels gewen, en onafhanklikes ook twee. Die hoof Britse party, die Progressiewes, het 21 setels verower. Botha het in die aanloop tot die verkiesing klem geplaas op die bedreiging wat die mynmagnate ingehou het terwyl Smuts 'n anti-Progressiewe veldtog gelei het.

Botha word Eerste Minister van Transvaal op 4 Maart 1907.

Na die verkiesing het dit duidelik geword dat die verkiesingsprogram se beloftes in terme van konsiliasie nie slegs verkiesingspraatjies was nie maar 'n deel van 'n werklike beleid wat Botha en Smuts wou nastreef. Daar is byvoorbeeld weinig van die Britse amptenare ontslaan en daar was nie 'n groot invloei van voormalige ZAR amptenare nie. Smuts se onderwyswet is ook sonder noemenswaardige voorbehoud deur die Progressiewes aanvaar – die hoof besware was in der waarheid hoofsaaklik uit Het Volk geledere.

Die ministerie se aansienlike meerderheid waarop dit in die wetgewer kon staatmaak, wat in Smuts se woorde 'n "stoomroller" benadering kon moontlik maak indien nodig, en die resultaat van die konsiliasie-beleid en die meegaande konstruktiewe houding van die Progressiewes het die regering toegelaat om 'n indrukwekkende reeks wetsontwerpe goed te keur en het gehelp om die sitting van die Transvaalse Parlement kort te hou.


</doc>
<doc id="19879" url="https://af.wikipedia.org/wiki?curid=19879" title="Zastron">
Zastron

Zastron is 'n dorp in die Vrystaat en geleë langs Aasvoëlberg tussen die Caledon- en die Oranjerivier.

Die gebied is oorspronklik bewoon deur nomadiese San en is later deur die Basoetostam en Voortrekkers verower. Oorspronklik was dit deel van Basoetoland, maar is omstreeks 1886 deur die Vrystaat verower.

Die dorp met sy pragtige natuurskoon is op 'n gedeelte van die plaas Verliesfontein, distrik Rouxville, in die verowerde grondgebied, uitgelê. In 1876 is die gedeelte waar die dorp nou staan, in erwe afgemeet. Die eggenote van president Brand, Johanna Sibella Brand (gebore Zastron), is genader met die versoek om haar toestemming dat die dorp haar nooiensvan Zastron as naam sal dra, waartoe sy ingewillig het. Op 2 Oktober 1890 is 'n kerk voltooi en die gemeente is eers uiteindelik op 29 November 1893 gestig. Die plaaslike Gereformeerde kerk het op 16 April 1916 aan die beurt gekom, maar moes in 2004 ontbind nadat die gemeente te klein geword het om selfstandig voort te bestaan.




</doc>
<doc id="19885" url="https://af.wikipedia.org/wiki?curid=19885" title="Orangia Unie">
Orangia Unie

Die Orangia Unie was 'n politieke party in die Oranjerivierkolonie wat in Julie 1905 gestig is. Met die skep van die Unie van Suid-Afrika in Mei 1910 het dit saamgesmelt met die Afrikanerbond en Het Volk, die dominante politieke partye van onderskeidelik die Kaapkolonie en die Transvaal om die pan-uniale Suid-Afrikaanse Party te vorm.

'n Kongres om Boere se besware in die kolonie te bespreek is op 1 Desember 1904 op Brandfort gehou. Dit het gelei tot die stigting van die party in Julie die jaar daarna. Op 14 Junie 1907 word selfregering in die Oranjerivierkolonie in "The Friend" aangekondig. In terme van die aankondiging sou 'n wetgewende vergadering opgerig word met 11 benoemde lede en 38 verkose lede vir wie alle wit mans ouer as 21, wat m onstens ses maande in die kolonie woonagtig was, kon stem. In November 1907 wen die Orangia Unie 30 van die 38 verkose setels. Op 27 November het Abraham Fischer van die Orangia Unie Eerste Minister van die kolonie geword.

Met selfregering onder die bewind van die Orangia Unie het die kolonie die Nederlandse taal weer erken en vanaf 1907 word die kolonie ook met sy Nederlandse naam, die Oranje Rivier Colonie, genoem. In 1908 is 'n onderwys goedgekeur wat Engels en Nederlands op gelyke voet in skole geplaas het - huistaal is tot as onderrigtaal tot Standerd 4 gebruik en daarna is Engelse en Nederlandse in eweredige verhouding gebruik. 

In 1909 het die Oranjerivierkolonie deelgeneem aan wat die Nasionale Konvensie waar die kolonies van Oranjerivier, Natal, Transvaal en die Kaap (met verteenwoordiging uit Rhodesië) samesprekings gevoer het oor 'n moontlike federasie of unie. By die konvensie het Herzog dit duidelik gemaak dat hy 'n unie slegs sou ondersteun as die grondwet sekuriteit vir Nederlands sowel as Engels sou bied. Hy is in die standpunt ondersteun deur Orangia Unie kollegas en van die ander Afrikaner afgevaardigdes. Die gesprekke het uiteindelik gelei tot die aanvaarding van die Suid-Afrika-wet (1909) deur die Britse Parlement, wat die weg gebaan het vir die totstandkoming op 31 Mei 1910 van die Unie van Suid-Afrika.


</doc>
<doc id="19888" url="https://af.wikipedia.org/wiki?curid=19888" title="1. FC Maagdenburg">
1. FC Maagdenburg

1. FC Maagdenburg is 'n Duitse sokkerklub uit Maagdenburg, die hoofstad van die deelstaat Sakse-Anhalt.

In die Duitse Demokratiese Republiek was Maagdenburg drie keer kampioen in die jare sewentig en het sewe keer die beker gewen. Die absolute hoogtepunt was natuurlik die wen van die Europese beker II in 1974 teen AC Milan in De Kuip. 1. FC Maagdenburg is die enigste span uit die voormalige DDR wat 'n Europese beker kon wen.

Op 15 Junie 1896 is "Magdeburger FC Victoria 1896" opgerig. Die klub het voor die Tweede Wêreldoorlog in een van die 16 Gauligas gespeel, destyds die hoogste liga. Na die oorlog is alle klubs in Duitsland opgehef. FC Victoria is nie weer herstig nie, maar in Maagdenburg is verskillende klein klubs opgerig. Hierdie klubs het in 1952 saamgesmelt as "Motor Mitte", wat in 1957 herdoop is tot "SC Aufbau Maagdenburg" . Op 22 Desember 1965 het die sokkerafdeling onafhanklik geword as "1. FC Maagdenburg".

1974 was die klub se beste jaar. Behalwe die wen van die Europese beker, het die klub ook die Oos-Duitse nasionale titel gewen en verder 4 spelers vir die nasionale span gelewer vir die 1974 Sokkerwêreldbeker.

Die klub se tuisveld is sedert Desember 2006 die Maagdenburgstadion. Voorheen het die klub sy tuiswedstryde in die "Ernst Grube"-stadion gespeel.




</doc>
<doc id="19890" url="https://af.wikipedia.org/wiki?curid=19890" title="1. FC Saarbrücken">
1. FC Saarbrücken

1. FC Saarbrücken is 'n Duitse sokkerklub uit Saarbrücken, hoofstad van die deelstaat Saarland.

Die klub is op 18 April 1903 in die buurt "Malstatt" in Saarbrücken as die sokkerafdeling van die sportklub "TV 1876 Malstatt" opgerig. Die sokkerafdeling het in 1907 onafhanklik geraak as "FV Malstatt-Burbach" en is in 1909 herdoop na "FV Saarbrücken." Tussen 1943 en 1945 het die klub saam met "SC 07 Altenkessel" gespeel as "Kriegsspielgemeinschaft Saarbrücken". Na die Tweede Wêreldoorlog is die klub op 25 November 1945 herstig as 1. FC Saarbrücken.

In 1935 het die klub gepromoveer na die Gauliga Suidwes, een van die toenmalige 16 hoogste klasse. Tydens die oorlog het die klub 2 keer kampioen geword en aan die eindronde om die Duitse titel deelgeneem. In 1943 haal die klub die eindstryd, maar verloor teen Dresdner SC.

Na die Tweede Wêreldoorlog het die klub in die Oberliga Suidwes meegeding, maar na 3 seisoene is alle klubs uit Saarland onttrek om in 'n onafhanklike Saarlandse liga mee te ding. Dit was deel van Frankryk se planne om Saarland onafhanklik van Duitsland te kry. Die klub was egter te sterk vir die hoogste Saarliga en het 'n versoek ingedien om in die Franse 2de liga te mag meeding. Die versoek het die Franse gepas, maar teen hulle verwagtinge in wen Saarbrücken toe die liga met 'n 6-punte voorsprong op Girondins de Bordeaux. Die Franse wou nie die klub toelaat om na Frankryk se eerste liga te promoveer nie en die klub moes voortaan weer in die Saarlandse kompetisies deelneem.

Vanaf die 1951/52-seisoen het die klubs uit Saarland teruggekeer na die Duitse kompetisies. Saarbrücken het in die uitspeelwedstryde om die Duitse kampioenskap weer die eindstryd gehaal, maar verloor teen VfB Stuttgart. In 1955/56 kon die klub as verteenwoordiger van die Saarse sokkerbond deelneem aan die heel eerste Europese beker I, maar het in die eerste ronde teen AC Milaan verloor.

In 1963 was die klub een van die 16 deelnemers aan die eerste Bundesliga-seisoen. Die keuse van Saarbrücken was egter kontroversieel omdat die klub nie noodwendig op daardie stadium die sterkste in sy streek was nie.

Die klub speel tans in die Oberliga Suidwes.



</doc>
<doc id="19897" url="https://af.wikipedia.org/wiki?curid=19897" title="VfL Osnabrück">
VfL Osnabrück

VfL Osnabrück is 'n Duitse sokkerklub uit die stad Osnabrück in die deelstaat Neder-Sakse. Die klub is in 1899 gestig as "FC Osnabrück".

Na die hervorming van Duitse sokker tydens die Derde Ryk speel die klub in die Gauliga Neder-Sakse en word die kampioen in 1938 en 1939. Hierdeur kon die klub meeding in die eindronde om die Duitse nasionale titel, maar is beide kere vroeg uitgeskakel.

Na die Tweede Wêreldoorlog is die klub heropgerig as "1. FSV Osnabrück", maar in 1946 neem die klub weer sy ou naam aan.

Na die oprigting van die Bundesliga in 1963 word die klub in die Regionalliga Noord ingedeel. Vanaf 1969 speel die klub 5 keer in die eindronde om promosie na die Bundesliga, maar faal elke keer.

Die klub se tuisveld is die "OSNAtel-Arena", wat voorheen bekend gestaan het as die "Piepenbrockstadion an der Bremer Brücke".



</doc>
<doc id="19898" url="https://af.wikipedia.org/wiki?curid=19898" title="Kategorie 5 kabel">
Kategorie 5 kabel

Kategorie 5 kabel, (ook: Cat5 / Cat5e), is 'n gedraaide draadpaarkabel wat ontwerp is om 'n hoë mate van integriteit in elektriese seine te verseker. Baie sulke kabels is onafgeskerm, maar kan ook soms met 'n afskermingskede voorsien word. Die Kategorie 5-spesifikasie is vervang met die Kategorie 5e spesifikasie. Hierdie soort kabel word dikwels gebruik in kabels vir rekenaarnetwerke soos Ethernet en word ook gebruik om baie ander seine te dra soos vir basiese telefoniese dienste.

Die oorspronklike spesifikasie vir kategorie 5 cable was in ANSI/TIA/EIA-568-A gespesifiseer, met klassifikaasie in TSB-95. Hierdie dokumente spesifiseer die dienslewering-karakteristieke en toets-benodighede vir frekwensies tot 100 MHz. 

Kategrie 5 kabels sluit vier gedraaide draadpare in 'n enkele kabelomhulsel in. 

Sien ook:



</doc>
<doc id="19902" url="https://af.wikipedia.org/wiki?curid=19902" title="Henryk Iwański">
Henryk Iwański

Henryk Iwański (1902-1978), kodenaam "Bystry", was 'n lid van die Poolse versettingsbeweging tydens die Tweede Wêreldoorlog. Hy is ook bekend as die leier van een Armia Krajowa se heldhaftigste missies ter ondersteuning van die Warskou Ghetto Opstand. 

Voor die Tweede Wêreldoorlog het Iwański die rang van kaptein in die Poolse leër bereik. Hy het 'n sleutelrol gespeel in die vorming van die Joodse Gevegsorganisasie kort na die inval van Pole deur Nazi-Duitsland en die begin van die Sjoa. Saam met die res van sy familie het Iwański homself toegewy aan die ondersteuning van die Jode, veral in medewerking met die Poolse versetting (Armia Krajowa). Hy was ook een van die AK-lede wat in direkte kontak met die Jode was: hy het hulle voorsien van wapens, ammunisie en gebruiksaanwysings wat deur die riole of saam met kratte wat lym en sement na die ghetto gebring het gesmokkel is.

Van die begin van die Warskou Ghetto Opstand het die AK volgehoue kontak met die Joodse vegters gehad en hulle probeer ondersteun deur hulle van voorraad te voorsien en ondersteunende aanvalle teen die Duitsers te loots. Na een van die bevelvoerders van 'n Joodse gevegseenheid, Dawid Apfelbaum, 'n boodskap aan die AK gestuur het om die Pole in te lig dat hy gewond was en vooraad en ammunisie benodig, het Iwański 'n eenheid van die AK geneem, die Państwowy Korpus Bezpieczeństwa, (die sekuriteitskorps) en hulle deur 'n tonnel na die ghetto gelei sodat hulle die Joodse vegters direk kon ondersteun. Hulle het ook ammunisie en ander voorraad saam met hulle geneem. Die eenheid het uit 18 lede bestaan, waaronder sy Henryk Iwański se broer, Wacław, en Henryk se seun, Roman. Hulle het die ghetto op 27 April, 1943, vegtend binnegetreë en het meteen by 'n geveg teen die Duitsers op Muranowski Plein aangesluit, saam met die oorblywede lede van die ŻZW. Wacław het in dié geveg gesterf, Henryk was swaargewond en Roman noodlottig gewond. Een van Henryk se ander seuns, Zbigniew, het op Karmelicka Straat in die ghetto geveg en gesterg op 3 Mei, 1943, terwyl hy besig was om 'n groep Jode uit die ghetto te lei. 'n Gewonde Henryk Iwański was later uit die ghetto geneem, onder leiding van 'n groep Poolse en Joodse vegters. Tussen hulle was Ber Mark, wat later 'n boek oor die Warskou Ghetto Opstand sou skryf. Iwański het nietemin ten minste nog een maal na die ghetto teruggekeer en saam met hom nog ammunisie en voorraad gebring.

Iwański is na die oorlog geëer met 'n medalje van die "Geregtiges onder die nasies": 'n toekenning deur die Staat van Israel wat gegee was aan nie-Jode wat hulle eie lewe gewaag het om Jode te beskerm tydens die Sjoa.


</doc>
<doc id="19904" url="https://af.wikipedia.org/wiki?curid=19904" title="Veldslag van Thermopylai">
Veldslag van Thermopylai

Die Veldslag van Thermopylai was 'n veldslag wat in 480 v.C. plaasgevind het tussen die alliansie van Griekse stadstate aan die een kant en die Perse onder leiding van Xerxes I. Daar bestaan heelwat omstredenheid oor die grootte van die slag en Griekse bewerings oor die grootte van die Persiese magte is waarskynlik heelwat oordrewe.

Na die nederlaag van Darius I tydens die Slag van Maraton, het sy seun en opvolger, Xerxes, 'n aantal jare benut om sy leër weer op sterkte te bring, sodat hy die oorlog met die Grieke kon voortsit. In 484 v.C. het Xerxes met sy leër met hulle skepe die Hellespont oorgesteek.

Die Griekse stadstate het hul magte versamel onder leiding van die Spartane, wie se soldate as die bes opgeleide soldate ter wêreld van daardie tydperk beskou is. Op grond van godsdienstige en politieke oorwegings kon die Griekse leër nie op sy volle sterkte reken nie. Leonidas het die uitkoms van die slag voorsien en het daarom 300 hopliete gekies op voorwaarde dat hierdie manne seuns gehad het wat oud genoeg was om hulle verantwoordelikhede teenoor hulle families by hulle vaders oor te neem. Die Griekse leër het in totaliteit uit ongeveer 4000 man bestaan. Volgens Herodotus het Xerxes meer as 3 miljoen man gehad. Dit was natuurlik 'n oordrewe getal maar die feit bly staan dat die Grieke by verre in die minderheid was.

Leonidas het 'n nou pas in die berge by Thermopylai gekies om die Perse se opmars te stuit. Op daardie tydstip was die pas so nou dat slegs twee strydwaens met moeite langs mekaar deur die pas kon ry. Aan die een kant van die pas was 'n styl berghelling en aan die ander kant 'n styl krans.

Xerxes wat nie kon glo dat so min soldate sy leër kom teenstaan het nie, het die Grieke vier dae tyd gegun om te ontruim. Toe sy leër begin rusteloos raak, het hy die bevel gegee om aan te val. Die Grieke het hulself in 'n falanks georganiseer wat bykans ondeurdringbaar was. As gevolg van die aard van die terrein kon die Grieke se flanke nie aangeval word nie en sodoende is die Perse se voordeel van 'n groot oormag ongedaan gemaak.

Die goed opgeleide Grieke het verwoesting gesaai onder die Perse wat nie daarin kon slaag om deur die Griekse geledere te breek nie. Hierdie eerste fase van die slag het twee dae lank geduur. Op hierdie tydstip het die Griek, Ephialtes, sy makkers verraai en na die Perse oorgeloop. Hy vertel hulle toe van 'n ander bergpas wat slegs deur 'n 1000 man uit Fokis beman is. Die Perse stuur toe 'n deel van hulle mag deur die ander pas en behaal sodoende 'n eenvoudige oorwinning.

Toe Leonidas die gebeure waarneem het hy besef dat die slag verlore was. Hy het almal huis toe gestuur behalwe vir die 300 hopliete uit Sparta. 'n Groep van 600 man uit Thespiae onder leiding van Demophilus het egter geweier om aan die bevel gehoor te gee. Die slag wat daarop gevolg het was baie heftig en die Grieke het tydens die fel gevegte daarin geslaag om twee van Xerxes se broers te dood. Leonidas het egter uiteindelik saam met al sy manskappe gesneuwel.

Toe die Perse die lyk van Leonidas vind het Xerxes uit woede oor sy swaar verliese die lyk onthoof en gekruisig. Dit was nie die gewone gebruik by die Perse nie, wat gewoonlik hul vyande wat dapper geveg het met respek behandel het, soos in die geval van Pytheas wat by Skyros gevange geneem is. Xerxes was bekend vir sy woede uitbarstings en het byvoorbeeld met die oorsteek van die Hellespont die water geskel omdat dit hom nie wou gehoorsaam nie.

Die militêre betekenis van Thermopylai was beperk; maar Thermopylai het egter by westerse geskiedskrywers die status verkry as 'n goeie voorbeeld van 'n heldhaftige neerlaag. Dit was egter nie 'n keerpunt in die oorlog nie en dit kon ook nie voorkom dat Athene deur die Perse geplunder is nie. Dit het egter die bevolking genoeg tyd gegun om na die naburige eiland Salamis te vlug, waar daar 'n kort tydjie later die beslissende seeslag sou plaasvind.

Na die oorlog, toe die Perse verslaan en verdryf is, het die Grieke hul dodes versamel en op die heuwel begrawe. Daar is 'n gedenksteen opgerig ter herdenking van Leonidas. Veertig jaar na die slag is Leonidas se liggaam van Thermopylai na Sparta geneem, waar hy met militêre eer begrawe is.

In 2007 word die verhaal van Leonidas en sy 300 Spartane deur Zack Snyder verfilm. Die film getiteld "300" is gebaseer op 'n prentverhaal deur Frank Miller.



</doc>
