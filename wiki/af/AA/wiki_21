<doc id="20600" url="https://af.wikipedia.org/wiki?curid=20600" title="Hongkong">
Hongkong

Hongkong (Chinees: 香港, "Xiānggǎng", Kantonees: "Yale: Hē​unggóng, Jyutping: Hoeng1 gong2, Guangdong: Hêng1 gong2", [hœ́ːŋ.kɔ̌ːŋ], ; Engels: "Hong Kong"; letterlik: "lieflike hawe" of "wierookhawe"), amptelik die Hongkong Spesiale Administratiewe Streek van die Volksrepubliek China (Engels: "Hong Kong Special Administrative Region of the People's Republic of China", Chinees: 中華人民共和國香港特別行政區), is naas Macau een van twee spesiale administratiewe streke van die Volksrepubliek China. Hongkong is oos van die Pêrelrivierdelta en Macau aan die kus van die Suid-Chinese See geleë en grens in die noorde aan die Chinese provinsie Guangdong.

Dit was 155 jaar lank tot 1997 'n Britse oorsese gebied, aanvanklik 'n kroonkolonie (van 1842, kragtens die Verdrag van Nanking, tot 1997). Op 30 Junie 1997 is die beheer egter aan die Volksrepubliek China teruggegee, wat nietemin belowe het dat hy nie sy eie ekonomiese stelsel op Hongkong sou afdwing nie en dat dit die daaropvolgende vyftig jaar ’n hoë mate van outonomie sou geniet. Hongkong se ekonomie word wyd in die pers die vryste ter wêreld genoem, onder meer deur die Engelse tydskrif "The Economist".

Die meeste en gewildste sportsoorte wat in Hongkong beoefen word, het hul oorsprong in die Verenigde Koninkryk en het tydens die Britse koloniale tydperk in Hongkong gevestig. Hongkong se sporttradisies toon min ooreenkomste met dié van die Volksrepubliek China en kom egter ooreen met dié van die Britse Statebond. Hongkong stuur sedert 1952 hul eie aparte span vir elke Olimpiese Somerspele en neem nie onder die Chinese vlag deel nie, dit stem ooreen met die "Een land, twee stelsels"-beleid. Vanaf 1934 tot 1994 het Hongkong ook aan die Statebondspele deelgeneem, maar nadat dit in 1997 deur die Verenigde Koninkryk aan die Volksrepubliek China oorhandig is, mag dit nie meer aan dié geleentheid deelneem nie.

Sokker is die gewildste sportsoort in Hongkong en word sedert koloniale tye beoefen. Die Hongkongse nasionale sokkerspan is in 1939 gestig en kon drie keer vir die AFC se Asië Nasies-beker kwalifiseer met hul beste prestasie op die derde plek in 1956. Hulle kon egter nog nie vir die FIFA Sokker-Wêreldbeker kwalifiseer nie.

Rugby is die tweede gewildste sportsoort in Hongkong en is veral bekend vir die jaarlikse Sewesrugby-toernooi, die Hong Kong Sevens. Die Hongkongse nasionale rugbyspan is tans Asië se tweede sterkste span net ná Japan, maar het tot dusver nog nie vir 'n Rugbywêreldbeker kwalifiseer nie.

Krieket is op pad na een van die gewildste sportsoorte van Hongkong en sedert 1992 word die Hong Kong Cricket Sixes in 6-per-kant-krieket gehuisves. Die Hongkongse nasionale krieketspan is tans een van Asië se sterkste spanne buite die Internasionale Krieketraad se Internasionale eendagwedstryd-lande en in November 2013 is Hongkong saam met Nederland Twintig20 Internasionaal-status toegeken.



</doc>
<doc id="20602" url="https://af.wikipedia.org/wiki?curid=20602" title="Kamof Ka-50">
Kamof Ka-50

Die Kamof Ka-50 (Russies: Чёрная Акула, Afrikaans: "Swartfinhaai") is 'n gepantserde Russiese enkelsitplekaanvalshelikopter. Die helikopter is sedert die laat 1980's ontwikkel en is in 1995 deur die Russiese weermag in diens geneem. By NAVO staan die helikopter bekend onder die naam Hokum A maar die amptelike naam is 'Чёрная Акула' (Die Swartfinhaai).

Die Ka-50 is weens die ineenstorting van die Sowjetunie nooit op groot skaal geproduseer nie en daar was tot en met 2006 slegs 16 produksiemodelle gebou.

Die Ka-50 is die enigste enkelsitplekaanvalshelikopter, en ook die enigste met 'n uitskietstoel en uitskietbare rotorlemme.

'n Groot hoeveelheid wapentuig kan op dié helikopter gemonteer word. Dit beskik ook oor 'n spesiale kompartement waarin 'n gewonde soldaat aan boord geneem kan word of ekstra wapentuig gemonteer kan word. Die hoofbewapening van die helikopter is 12 lasergeleide VIKhR anti-tenkmissiele met 'n maksimum reiksafstand van 8 km.
Die laser is klaarblyklik geheel en al bestand teen fopteikens, en die vuurbeheerstelsel kan vier Swart Finhaaie met gemak koördineer om sodoende taktiese inligting te deel.

Ten spyte daarvan dat die helikopter geen stertrotor het nie en dat die helmgemonteerde kanonbeheer staties is, kan die hele helikopter vinniger as die Ah-64D Apache se statiese kanon gedraai word.


Die Ka-50 word lewensgetrou nageboots in 'n vliegnabootser Digital Combat Simulator wat ontwikkel is deur Eagle Dynamics, Moskou.



</doc>
<doc id="20603" url="https://af.wikipedia.org/wiki?curid=20603" title="Afrikanerbond (party)">
Afrikanerbond (party)

Die Afrikanerbond was 'n belangrike Kaapse politieke party in die laaste kwart van die 19de eeu en tot en met Uniewording. Hierdie politieke party moet nie verwar word met die latere Afrikanerbond (kultuurorganisasie) nie. Laasgenoemde is die voortsetting van die eertydse geheime Afrikaner Broederbond.
Die Afrikanerbond (politieke party) is op 20 Junie 1879 deur S.J. du Toit, redakteur van "Di Patriot", in die Paarl gestig. Op hierdie datum verskyn die naam "Afrikanerbond" vir die eerste keer as 'n opskrif in "Di Patriot" se hoofartikel. Hierdie politieke party het aanvanklik weinig sukses geken. In 1880 is slegs 3 takke gestig in Hopetown, Calvinia en Petrusville. Tussen 1881 en 1882 het dit egter baie vinnig gegroei as gevolg van die Eerste Vryheidsoorlog. Teen die einde van 1883 was die Afrikanerbond die grootste politieke party in Suid-Afrika. Die doelwit van die Afrikanerbond was die "Verenigde State van Suid-Afrika".

In 1878 het Onze Jan Hofmeyr die "Zuidafrikaansche Boeren Beschermings Vereeniging" (ZABBV) gestig om op te kom vir die belange van die boere in die Kaap. Tussen 'Onze Jan' en S.J. du Toit het daar onenigheid ontstaan. Hofmeyr was ten gunste van Nederlands as taal vir die Afrikaners en Du Toit was ten gunste van Afrikaans as taal vir die Afrikaners. Hofmeyr was bang dat die steun vir Du Toit te groot sou word. Op 28 Oktober 1882 het 'Onze Jan' 'n vereniging gestig met die naam "Afrikanerbond" in Kaapstad met homself as voorsitter. Hierna het hy hom beywer vir die samesmelting tussen die twee Afrikanerbonde. Op 2 November 1882 is hy as voorsitter verkies van die nuwe Afrikanerbond. Hofmeyr het dit nie daar gelaat nie, maar hom ook beywer vir die samesmelting tussen die ZABBV en die Afrikanerbond. Op 24 Mei 1883 te Richmond, smelt die "Zuidafrikaansche Boeren Beschermings Vereeniging" se 16 takke saam met die 116 takke van die "Afrikanerbond" onder die voorsitterskap van Onze Jan Hofmeyr en die naam Afrikanerbond.

Weens die anti-Engelse gevoelens in die tyd, veroorsaak deur die anneksasie van die Transvaal en die daaropvolgende Slag van Majuba, het die Afrikanerbond vinnig gegroei. Die erkenning van Nederlands as amptelike taal, naas Engels deur die Kaapse Parlement, is as 'n belangrike mylpaal en doelwit van die Afrikanerbond beskou.

In 1895 het die Jameson-inval 'n einde gebring aan die bondgenootskap tussen die Bond en Rhodes, hoewel dit in 'n groot mate die steun van John X. Merriman en ander vooraanstaande Engelssprekende leiers behou het. In 1898 het die Bond aan bewind gekom in die Kaapkolonie met William Philip Schreiner, broer van Olive Schreiner, as eerste minister.

Die Bond het net twee jaar aan bewind gebly, want in 1900 is dit deur erge interne verdeeldheid getref vanweë die Tweede Vryheidsoorlog. Die party het as opposisie aangebly tot 1908, toe sy leiers, Jacobus Wilhelmus Sauer en sir Nicholas Frederick de Waal en andere in die kabinet van John X. Merriman ingesluit is.

Die Bond het 'n belangrike rol gespeel by die totstandkoming van die "Unie van Suid-Afrika". Op 7 Desember 1911 het die party ontbind en het die oorblywende partylede opgegaan in die opposisiepartye, naamlik Het Volk in Transvaal, die Orangia Unie in die Vrystaat, die Volksvereniging in Natal en die Suid-Afrikaanse Party (SAP) in die Kaap. As sodanig was die Bond die voorloper van die Suid-Afrikaanse Party wat die Unie tot 1924 geregeer het en, as samestellende deel van die Verenigde Party, weer van 1933 tot 1948. Met dié trotse geskiedenis kan die Bond selfs beskou word as 'n voorloper van die Demokratiese Alliansie omdat dié party deels ontstaan het uit die Progressiewe Party, wie se stigters in 1959 van die V.P. af weggebreek het.



</doc>
<doc id="20604" url="https://af.wikipedia.org/wiki?curid=20604" title="Stephanus Jacobus du Toit">
Stephanus Jacobus du Toit

Stephanus Jacobus (S.J.) du Toit (9 Oktober 1847, Daljosafat - 28 Mei 1911, Daljosafat) was 'n NG predikant, stigterslid en leier van die Genootskap van Regte Afrikaners, Bybelvertaler, oprigter van die Afrikanerbond, stigter van die Gedenkschool der Hugenoten, superintendent van onderwys in Transvaal en redakteur van verskeie koerante en tydskrifte, waaronder "Ons Klyntji". Hy skryf dramas, romans en verskeie teologiese werke. Die digter Totius is sy seun.

Stephanus Jacobus du Toit is op 9 Oktober 1847 op die familieplaas Kleinbosch in Daljosafat gebore as die dertiende en jongste kind (ses seuns en sewe dogters) van David Petrus du Toit en Helena Elizabeth du Plessis. Vyf seuns en vier dogters bereik volwasse ouderdom. Twee van sy broers was Daniel François du Toit, later bekend as Oom Lokomotief, en Charles Wijnand du Toit, predikant eers van die NG Kerk en later van die NH Kerk in Potchefstroom. Sy pa was die erfgenaam van die plaas Kleyne Bosch (Kleinbosch) wat in 1692 aan hul stamvader, die Hugenoot François du Toit, uitgegee is. Goewerneur Simon van der Stel het die plaas aan François toegeken ten spyte van die feit dat dit buite die grense van die toenmalige kolonie geleë was, op voorwaarde dat hy ’n duisend gulde betaal en homself teen die aanvalle van die San beskerm. Sy gevegte teen die San het gelei tot die benaming van Du Toitskloof, omdat dit die kloof was waardeur hy die San agtervolg het.

Hy ontvang saam met sy ouer broer D.F. du Toit sy skoolopleiding aan die goewermentskool op Daljosafat. Hulle onderwyser hier is die Engelsman Bart Smith, wat ’n foutiewe uitspraak van sy eie taal gehad het en die leerlinge daardeur beïnvloed. Dit gaan beter wanneer hulle eerwaarde Roth as onderwyser kry. Hy boer tot met sy negentiende jaar op Kleinbosch. Wanneer hy die roeping om predikant te word op sy lewe voel, skryf hy dan vanaf 1866 vir twee jaar in aan die Paarlse Gimnasium, maar ontvang in werklikheid eerder private onderrig van Arnoldus Pannevis en T.S.A. Hoffman. Hierdie onderrig stel hom in staat om die admissie-eksamen tot die Kweekskool op Stellenbosch te slaag.

In 1868 sit hy sy studie voort aan die Kweekskool, waar hy voorsitter word van die studentevereniging. Hy loseer hier aan huis van die weduwee Joubert, wie se dogter Bettie hy dan die hof begin maak. In Augustus 1872 lewer hy sy proefpreek en hy voltooi sy studies aan die einde van hierdie maand.

Hy raak ook in hierdie jaar verloof aan Elizabeth Jacoba (Bettie) Joubert en hulle trou kort daarna. Uit die huwelik word vier kinders gebore, onder wie die digter en teoloog Totius (Jacob Daniël). Die ander kinders is David Petrus, Bettie en Marie. David is as jong man oorlede en sy moeder op 1 November 1882, in Pretoria. Ds. Du Toit se tweede huwelik was op 8 Julie 1887 met Anna Francina Malan (oorlede in 1945). Uit dié huwelik is nog twee seuns en twee dogters gebore, van wie Charles Wynand Markelbach du Toit predikant geword het in Gereformeerde Kerk en die gemeentes Aliwal-Noord (1917–1920), Frankfort (1920–1925) en Bloemfontein (1925–1929) bedien het, voor hy in Oktober 1929 tydens 'n tussenverkiesing onbestrede tot die Unie-Volksraad verkies word vir die Nasionale Party in die kiesafdeling Edenburg). Ná 'n tussenverkiesing in Julie 1932, wat hy net-net teen die Suid-Afrikaanse Party wen, verteenwoordig hy Colesberg, maar kom in die algemene verkiesing van 1938 derde in Krugersdorp teen die Arbeidersparty en Verenigde Party (VP). In Oktober daardie jaar keer hy terug na die Volksraad as LV vir Marico, nadat hy die die VP-kandidaat met net 49 stemme klop.

Ná voltooiing van sy studie word Du Toit as proponent in die NG Kerk deur die professore gestuur om deur Transvaal te reis en oral die Woord te bedien. Dit lei tot ’n beroep na ’n gemeente in Pretoria. Tweespalt in die Transvaalse Kerk tussen diegene wat eerder predikante van Nederland wil invoer en diegene wat aansluiting wil vind by die Kaapse Kerk, lei egter tot ’n lang vertraging voordat die beroep bekragtig word en hy keer derhalwe terug na die Kaap. Intussen aanvaar hy tydelike beroepe in die Kaap en dien so as waarnemer namens ds. Heyns in Kaapstad en namens ds. Andrew Murray in Wellington, waar hy georden word. Hierna neem hy ’n beroep aan om in Kruisvallei (Tulbagh) te bedien. In 1875 aanvaar hy die beroep na die nuut afgestigte gemeente Noorder-Paarl en is hier werksaam tot aan die begin van 1882. Hy word in sy amp bevestig op 28 September 1875. Benewens sy predikantwerk is hy ook betrokke by godsdiensonderrig aan die Paarlse Gimnasium.

Reeds in 1874 skryf Du Toit as Ware Afrikaander in "De Zuid-Afrikaan" ’n reeks van drie artikels oor die Afrikaanse taal waarin hy voorbrand doen vir die belangrikheid van die moedertaal en die stelling dat Afrikaans nie ’n taal kan wees nie, weerlê. Onder andere lê hy hier reeds die taalreël neer dat ons skryf soos ons praat.

Intussen is Arnoldus Pannevis as oortuigde Christen entoesiasties oor die vertaling van die Bybel in Afrikaans sodat die bruin mense van die land vir die evangelie bereik kan word in hulle eie taal. Hy skryf ’n brief hieroor aan "De Zuid-Afrikaan" van 7 September 1872, onder die skuilnaam “Een vriend van het nuttige”. Die brief kry verskeie ander briewe as teenreaksie en Pannevis skryf dan ’n tweede brief wat op 21 September 1872 gepubliseer word. Toe hierdie brief nie die gewenste uitwerking het nie, skryf hy direk aan die Britse en Buitelandse Bybelgenootskap (BBBG) in ’n private brief van 7 November 1874, ’n gebeurtenis wat indirek lei tot die stigting van die Genootskap van Regte Afrikaners (GRA). Pannevis beveel in hierdie brief vir Du Toit aan as moontlike vertaler, maar noem Afrikaans op taktlose wyse ’n “dialekt, gevormd gedeeltelijk door verwaarloozing van de moedertaal”, wat die BBBG ongeneë stem om ’n brabbeltaal te bestendig. Die BBBG verwys dan hierdie skrywe in ’n brief van 7 Januarie 1875 na hulle plaaslike verteenwoordiger in Kaapstad, ds. George Morgan, wat dit met Du Toit bespreek om uit te vind of die behoefte vir ’n Afrikaanse Bybelvertaling werklik so groot is. Du Toit wil die saak eers met ’n paar voorstaanders van Afrikaans bespreek. Hy belê dan die vergadering van 14 Augustus 1875 in die Paarl met sewe ander persone (August Ahrbeck, C.P. Hoogenhout, Gideon Malherbe, D.F. du Toit (Dokter), D.F. du Toit (Oom Lokomotief), Petrus Malherbe en S.G. du Toit) waar die Genootskap van Regte Afrikaners gestig word. Almal behalwe Hoogenhout en Ahrbeck was as familie verwant aan mekaar.

Die aanvanklike hoofdoel van die was om die Bybel in Afrikaans te vertaal, sodat alle mense die Woord in hulle eie taal kan lees, maar die doel verbreed gou om Afrikaans in die algemeen te bevorder. As nie-amptelike leier van die is Du Toit medeskrywer van hierdie organisasie se Manifes en ander pleitstukke, belangrikste skrywer van "Die geskiedenis van ons land" in 1877 en ook in 1880 die samesteller van "Geskiedenis van die Afrikaanse Taalbeweging". Hy is die eerste redakteur van "Di Patriot", die blad van die wat op 15 Januarie 1876 die eerste keer verskyn, maar gee hierdie pos in 1878 aan sy broer Daniël (Oom Lokomotief) oor. In 1880 begin die Kaapse Sinode van die NG Kerk met ’n beweging om Hollands in die Kaapse Parlement as voertaal erken te kry en hulle benoem ’n kommissie met Du Toit as sekretaris. Eindelik word Hollands op 1 Mei 1882 op voorstel van J.H. Hofmeyr (Onze Jan) in die parlement erken.

In 1877 lewer hy sy bekende twaalf toesprake oor die onvervulde profesieë, wat wye belangstelling wek en waarna mense van naburige gemeentes ook kom luister. Dit trek ook die aandag van ds. Andrew Murray van Wellington, wat dit bywoon. In hierdie jaar ontwikkel hy egter ’n keelkwaal wat algaande versleg en hom strem in sy prediking. Twee mislukte operasies volg. Ten einde hom die kans te gee om te herstel, stel die gemeente in 1879 ’n beurs van £200 tot sy beskikking waarmee hy in staat gestel word om Europa, Egipte en Palestina te besoek. In Londen woon hy ’n preek van die beroemde Charles Spurgeon by en in Nederland maak hy kennis met die invloedryke teoloog en staatsman Abraham Kuyper, wie se denke op teologiese en politieke gebied groot invloed op hom uitoefen. Hierdie ervarings vind uiting in die boeke "Op reis" en "Bijbellanden doorreisd".

In 1879 kom ’n versoek van Beaufort-Wes dat Du Toit hom as Volksraadslid vir die Kaapse parlement verkiesbaar moet stel. Hy wys die versoek van die hand omdat sy gemeentewerk dit nie sou toelaat nie.  Vanaf 1879 beywer hy hom egter deur middel van "Di Patriot" vir die oprigting van die Afrikanerbond, ’n Hollandse politieke party in Kaapland wat hom veral vir die vereniging van Afrikaners regdeur die land en die gelykstelling van Hollands en Engels beywer. Nadat verskeie takke van die Afrikanerbond reeds in 1881 gestig is, word hierdie party formeel by ’n kongres van 1 Maart 1882 in die lewe geroep. Die Afrikanerbond gebruik "Di Patriot" as amptelike mondstuk en streef duidelike republikeinse doelwitte en vereniging van al die provinsies na. Gedurende Mei 1883 smelt die twee grootste Afrikaner organisasies van die tyd, die Zuid-Afrikaansche Boeren Beschermings Vereniging (ZABBV) van J.H. Hofmeyr, wat hom soos die naam aandui veral beywer het vir die bevordering van die belange van boere, en die Afrikanerbond saam. Die amptelike naam van die organisasie is die Afrikanerbond en ZABBBV, maar as party staan die nuwe organisasie bekend as die Afrikaander Nationale Partij. Hierdie organisasie besluit in 1890 op Nederlands as amptelike taalmedium van die organisasie, hoewel "Di Patriot" tot 1899 as mondstuk behoue bly. In hierdie jaar word "Di Patriot" as mondstuk onthef weens die politieke rigting wat Du Toit ingeslaan het.

Intussen beywer Du Toit hom vir die stigting van ’n Afrikaanse skool en in "Di Patriot" van 24 Desember 1880 sit hy die doelwitte van die voorgenome skool uiteen. Geld word daarna regdeur die land gekollekteer en op 1 Februarie 1882 word die skool ’n werklikheid met die opening van die Gedenkschool der Hugenoten op Kleinbosch in Daljosafat, met Oom Lokomotief as die eerste onderwyser. Reeds in 1881 kry Du Toit ’n aanbod van die Transvaalse regering om Superintendent van Onderwys daar te word, ’n aanbod wat hy aanneem op voorwaarde dat hy sy leraarsamp behou, dat sy beginsels van Christelik-Nasionale onderwys aanvaar word en dat hy mettertyd ’n bekwame sekretaris kan aanstel. Vanaf 13 Maart 1882 is hy dan Superintendent van Onderwys in die Transvaal. Tekenend van die sukses van sy visie in verband met die onderwys is die feit dat Transvaal in 1882 slegs 43 skole en 872 leerlinge gehad het, ’n getal wat hy meer as verdubbel teen die einde van 1887, toe daar 116 skole en 2 795 leerlinge was. Om dit te doen stel hy ’n nuwe Onderwyswet op waarin die bevoordeling van dorpskole bo plaasskole in terme van toelaes beëindig word en ouers dus aangemoedig word om skoolbywoning te verbeter en sodoende groter toelaes te bekom. Hy verbeter ook die gehalte van die onderwysers. Kort na sy aankoms in Transvaal in 1882 sterf sy eggenote na ’n kort siekbed en hy laat in hierdie tyd die sorg van sy vier kinders aan sy moeder en skoonmoeder in die Paarl oor.

Hy word in die vroeë stadium van sy verblyf in Transvaal ’n vertroueling van president Kruger, wat hom raadpleeg oor feitlik alle staatsaangeleenthede. Saam met generaal Nicolaas Smit en president Paul Kruger is hy lid van die Transvaalse Deputasie wat in September 1883 uit Pretoria vertrek om Europa te besoek om volle onafhanklikwording van Engeland te verkry. Hierdie deputasie is baie suksesvol en hulle herwin onafhanklikheid. Ingevolge die Londense konvensie waarop ooreengekom word, moet slegs verdrae met Bantoestamme en vreemde moondhede vooraf goedkeuring van die koningin verkry. Transvaal se skuldelas word ook verminder. Dokumente bevestig dat Du Toit met sy vlot Engels en skerp insig hier ’n besondere rol gespeel het as bemiddelaar tussen lord Derby, die Britse minister van kolonies, en Paul Kruger. Die deputasie besoek ook Nederland, België, Frankryk, Portugal en Duitsland en maak ook hier groot impak. In Antwerpen word drie passasierskepe te water gelaat met die name "President Kruger", "Minister du Toit" en "Generaal Smit", wat jare lank op die Rynrivier gevaar het en tot in 1902 die Transvaalse Vierkleur gedra het. In Frankryk was Kruger ’n simbool van “’n vryheidsvegter” genoem en Du Toit word beskryf as “’n soldaat, ’n redenaar en ’n digter”. In Duitsland word die deputasie deur die kanselier, Otto Bismarck, onthaal en weer was Du Toit Kruger se tolk. Tydens hierdie reis word Du Toit benoem tot lid van die geografiese genootskap van Portugal en Frankryk. Die deputasie keer in Julie 1884 uit Europa terug na Suid-Afrika.

Du Toit tree ook op as spesiale kommissaris om die dispute op die wesgrens met die gebiede Gosen (met Rooigrond naby Mafeking as hoofstad) en Stellaland (met Vryburg as hoofstad) op te los. Die plaaslike boere was net soos die Tswana stamhoofde Montsioa en Moshette teensinnig om onder die Britse protektoraat Betsjoeanaland te val en het inlywing by die Zuid-Afrikaansche Republiek (Transvaal) gesoek. Daar is boonop in hierdie tyd gronddispute tussen Montsioa en Moshette met talle gevegte tussen hierdie partye. Du Toit adviseer president Kruger om ’n protektoraat te proklameer (om al die partye onder die beskerming van die vlag te plaas, nie om die gebied te annekseer nie) en president Kruger vaardig in ’n buitengewone Staatskoerant van 16 September 1884 ’n proklamasie uit om die gebied “in belang van humaniteit” onder Republikeinse beskerming te plaas. Du Toit hys dan in nakoming van hierdie proklamasie op 3 Oktober 1884 die Vierkleur oor die betrokke gebied, wat lei tot groot krisis in die Transvaalse regering se verhouding met Brittanje en dié se plaaslike kolonies. Hierdie optrede was gesien as strydig met die bepalings van die Londense konvensie en die vlaghysing word deur Engeland as anneksasie en ’n daad van aggressie gesien. Engeland dring aan op ’n onmiddellike terugtrekking van die proklamasie en president Kruger is verplig om hieraan te voldoen om ’n groot politieke krisis en ’n moontlike oorlog met Engeland te voorkom. Ten spyte van ander se betrokkenheid word ds. Du Toit as die sondebok uitgesonder en word hy aan fel kritiek uit alle oorde onderwerp, wat sy geloofwaardigheid en reputasie ’n ernstige knou toedien. Sy vertrouensverhouding met president Kruger is hierna ook tot niet, verder vertroebel deur hulle onderskeie politieke sienswyses. President Kruger se fokus was op Transvaal se onafhanklikheid, terwyl Du Toit ’n verenigde Suid-Afrika voorgestaan het. Oor hierdie aangeleentheid skryf Du Toit later die boek "De Bechuanaland kwestie" om dinge in perspektief te stel.

Du Toit is op 8 Julie 1885 in die Paarl weer getroud, hierdie keer met Anna Francina Malan, dogter van Charl Wynand Malan en Magdalena Hugo. Hulle het vier kinders, waarvan slegs die dogter Magdalena Hugo en die seun Carl Wijnand Markelbach (Wynand – later ook Gereformeerde predikant en Volksraadslid vir Colesberg) grootword, terwyl ’n babadogter en ’n seun, Stefaan, op eenjarige ouderdom, vroeg oorlede is.

Op 11 September 1885 dra die Genootskap van Regte Afrikaners die vertaling van die Bybel aan hom op. Met die ontdekking van goud bedank hy in 1888 sy posisie as Superintendent van Onderwys van Transvaal en word direkteur van ’n goudmaatskappy genaamd De Eendracht. Hy belê al sy bates in hierdie maatskappy, met ’n waarde op daardie stadium van ongeveer £140 000 (etlike miljoene rand in vandag se geld). Hy was van plan om ’n Europese reis te onderneem en na sy terugkeer weer in die Kaap te gaan bly en hom te wy aan die Bybelvertaling. Voor sy vertrek oorsee versoek president Kruger hom om sy bedanking as Superintendent terug te trek en hom ’n salaris te betaal in sy afwesigheid, maar hy bedank die aanbod en onderneem slegs om weer die pos op te neem met sy terugkeer. Hierna besoek hy en sy vrou en kinders teen die einde van 1889 en die begin van 1890 Europa op ’n uitgebreide besoek. In Brussel in België voer hy private gesprekke met die koning, die minister van Buitelandse Sake en die burgemeester, terwyl hy op 18 Augustus 1889 die Vlaamse Landdag te Kortrijk toespreek. Terwyl hulle op reis is, sterf die klein Stefaan in die Paarl aan komplikasies weens kinkhoes en die goudmynmaatskappy speel bankrot, sodat ds. Du Toit feitlik al sy besittings verloor. In hierdie omstandighede sien hy nie sy weg oop om, soos beloof, weer die pos as Superintendent van Onderwys op te neem nie.

In Augustus 1890 keer hy terug na die Paarl waar hy saam met sy vrou en vyf kinders in ’n agterkamertjie in die agterplaas van ’n gehuurde woning intrek. Wanneer dit effens beter gaan, betrek hulle ’n vleuel van die Patriot-gebou. Hy wy hom nou voltyds aan die Bybelvertaling terwyl hy ook vanaf 1891 die redakteurskap van "Di Patriot" oorneem wanneer C.P. Hoogenhout en sy broer D.F. du Toit (Oom Lokomotief) uit protes teen sy politieke oortuigings besluit om die blad te verlaat. Hy redigeer ook "De Getuige", ’n maandelikse godsdienstige blad wat hy in 1882 van stapel gestuur het, en "De Paarl", ’n blad wat drie keer per week in die Paarl uitgegee is. Hy word sekretaris van die Paarlse bestuurskomitee van die Taalbond, wat hom beywer vir die bevordering van Hollands in stryd teen verengelsing en is instrumenteel in die daarstelling van die Taalbondeksamens, waarvan die eerste op 11 Junie 1892 afgelê word. In 1894 onderneem hy ook ’n uitgerekte reis na Masjonaland en Matebeleland (tans Zimbabwe) om ondersoek in te stel na die geskiedenis en potensiaal vir mynbou van hierdie land, wat weerklank vind in die werke "Sambesia, of Salomo’s goudmijnen bezocht in 1894" (in Engels vertaal en uitgegee as "Rhodesia past and present") en die roman "Koningin van Skeba".

Op 15 en 16 Januarie 1896 organiseer hy die eerste Afrikaanse taalkongres in die Paarl, waartydens die saak van die Bybelvertaling bespreek word en besluit word om ’n letterkundige tydskrif uit te gee. In Maart 1896 verskyn dan ook die eerste uitgawe van die nuwe maandblad "Ons Klyntji" onder sy redaksie, waarin gepoog word om die gehalte van die letterkundige bydraes te verhoog. Jan Lion Cachet is hierin een van sy vroeë medewerkers. Ook in Maart 1896 verskyn die eerste uitgawe van ’n nuwe koerant in die Kaap onder sy redaksie, "Het Dagblad". Hiervoor vestig hy hom grootliks in Kaapstad, waar hy die karig gemeubileerde redaksiekantoor ook as woonplek gebruik. Die laaste uitgawe van "Het Dagblad" verskyn op 30 September 1898. Op 27 en 28 Januarie 1897 reël hy die tweede taalkongres in die Paarl. Al hierdie bedrywighede begin egter veld verloor, veral omdat hy met sy persoonlike politieke oortuigings die ander Afrikaners van hom vervreem het. Hy steun naamlik aanvanklik vir Cecil John Rhodes in sy strewe na ’n verenigde Suid-Afrika, selfs al wou Rhodes dit onder die Britse vlag bereik en nie as ’n onafhanklike land nie. Hoewel hy na die Jameson-inval vervreemd raak van Rhodes, bring dit nie ’n groot verandering in sy politieke sienswyse teweeg nie en hy bly ’n skerp kritikus van veral die Transvaalse regering. Ook begin sy ultra-fonetiese spelling in onguns raak. Hy verbreek sy bande met die Afrikanerbond en begin in 1898 ’n nuwe politieke party in opposisie met die Afrikanerbond, naamlik Die Koloniale Unie. In hierdie jaar verloor hy ’n verkiesingstryd teen die Afrikanerbond om die Richmond-setel en na hierdie nederlaag onttrek hy hom aan die aktiewe politiek.

Op 29 September 1899, twaalf dae voor die uitbreek van die Anglo-Boereoorlog, publiseer hy sy "Afgepersde Getuienis". Hierin waarsku hy dat Transvaal geen kans staan in die dreigende oorlog teen Engeland nie en dat hulle eerder die onreg moet herstel en dan hulle toevlug na God neem. God sal slegs tot hulle redding kom as hulle kant skoon is. Volgens hom is die onreg van Transvaal drieledig: die konsessie-politiek waardeur enkelinge ten koste van die gemeenskap verryk word, die onderwerping van die howe aan die regering en die nie-verlening van stemreg aan buitelanders, wat stelselmatig van een jaar na veertien jaar se inwoning verleng is. Dit is egter duidelik dat Du Toit nie ten volle op hoogte was van die verwikkelinge nie, aangesien die regering van Transvaal reeds ’n maand tevore toegewings oor die stemreg gemaak het. Paul Kruger het reeds die vyfjaar-verblyfkwalifikasie vir stemreg aanvaar en dit boonop terugwerkend van krag gemaak, terwyl agt nuwe setels vir die Volksraad  aan die Witwatersrand of die buitelanders aangebied is. Dit was alles pogings van Transvaal se kant af om die oorlog te verhoed.

Du Toit se standpunte veroorsaak dat hy in hierdie jare vele beledigende en dreigende briewe ontvang en as persoon verguis word. Hy publiseer dan sy boekie met meditasies, "Gedachten des vredes te midden van oorlog", waarin hy daarop wys dat die ware vriend van die volk diegene is wat die volk waarsku wanneer hulle verkeerd gaan. Sy persoonlike ongewildheid het ’n negatiewe uitwerking op sy sakebedrywighede. Publikasie van "Di Patriot" word teen die einde van 1904 gestaak en "De Getuige" kom ook dan tot ’n einde, terwyl "Ons Klyntji" in 1906 gestaak word. Hy probeer in 1905 met "Stemmen des Tijds" om weer ’n godsdienstige blad op te rig (hierdie tydskrif bestaan tot 1914) en met "Ons Taal" (1907–1909) probeer hy meedoen aan die nuwe geesdrif vir Afrikaans op letterkundige gebied. In hierdie jare word hy deur twee Jode, Bension Aäron en Leon Steinweis, wat hy voorheen gehelp het om hulle as immigrante te vestig, in staat gestel om die plaas Schoongezicht in Daljosafat naby die Paarl te koop.  Hier maak hy wyn wat hy selfs uitvoer na Europa en het ook ’n byeboerdery. Later verkoop hy hierdie plaas om weer die familieplaas Kleinbosch te bekom.

Ten spyte van die feit dat sy persoonlike ongewildheid hom daarvan weerhou om enige openbare rol in belang van Afrikaans te vertolk met die Tweede Taalbeweging, onthul Victor D’Assonville in "Volksblad" van 28 Julie 2001 onder die opskrif "Du Toit-brief dalk eintlike ontstaan van 2de Taalbeweging" ’n belangwekkende brief wat Du Toit aan Gustav Preller geskryf het. Op 6 Maart 1905 het J.H. Hofmeyr (Onze Jan) met ’n toespraak op Stellenbosch die vraag gevra "Is ’t onz ernst?", waarin hy ’n vurige pleidooi vir die handhawing van Nederlands maak. Gustav Preller, destyds assistent-redakteur van "De Volkstem", wil aan Hofmeyr die antwoord gee dat nie Nederlands nie, maar Afrikaans die taal van die toekoms is. In ’n dringende, vertroulike brief van 30 Maart 1905 vra Preller vir Du Toit, wat toe op Schoongezicht gewoon het, om hom te help. Du Toit se antwoord van ses lang bladsye, gedateer 4 April 1905, is ’n wetenskaplike résumé van Afrikaans se bestaansreg en bevat al die grondbeginsels van die Afrikaanse taal wat hy reeds in 1891 in sy boek "Afrikaans ons Volkstaal" bepleit het. Preller maak ruim gebruik van die inhoud vir sy belangrike reeks artikels in "De Volkstem" onder die titel "Laat ’t ons toch ernst wezen", wat vanaf 19 April 1905 gepubliseer word en later deur kenners as die eintlike begin van die Tweede Taalbeweging beskou word. Inderwaarheid kan meeste van die grondbeginsels van Preller se taalmanifes terug herlei word na die inhoud van Du Toit se brief en sy boek "Afrikaans ons Volkstaal". Du Toit se brief is eers in 1998 ontdek, maar het ongetwyfeld ’n belangrike rol gespeel met die vaslegging van die grondbeginsels vir die Tweede Taalbeweging. In ’n opvolgbrief van 15 April 1905 bevestig Preller ook dat hy ’n klomp boeke van Du Toit ontvang het, onder meer die werk "Afrikaans ons Volkstaal" van 1891, waarin hy hom verdiep het.

S.J du Toit se Bybelvertaling aktiwiteite lei tot die publikasie van "Genesis" in 1893, "Matteus" in 1895, "Openbaring" in 1898 en "Di Psalme" in 1907, terwyl "Hooglied", "Markus" en "Handelinge" tussen 1905 en 1908 in "Stemmen des Tijds" geplaas word en "Lukas" in manuskripvorm bestaan. Hierdie vertalings vind egter nooit inslag by die publiek nie, waarskynlik weens sy persoonlike ongewildheid en omdat die tyd nog nie geleë was vir ’n breë beweging ten gunste van ’n Afrikaanse Bybel nie. Hy leef sy persoonlike bediening in hierdie tyd uit as konsulent (of geestelike leier) van die Gereformeerde Kerke onder die Kruis (die sogenaamde Kruiskerke) waarvan die eerste gemeente, Strydenburg, in Junie 1897 gestig is en daarna landswyd versprei. Hierdie kerk vestig sy geloofsbelydenis op die Gereformeerde leer en volgens die Dordtse Kerkorde en wyk af van die kerkgenootskappe van ander Gereformeerde bewegings deur die plaaslike gemeente as outonoom te beskou. Hulle het ook ’n verskillende interpretasie van die eindtyd. Hy besoek dan hierdie kerke op kwartaallikse basis, wat veroorsaak dat hy vir lang periodes uithuisig is.

In Augustus 1910 op ’n besoek aan Calvinia vir die Kruiskerke val sy perdekar om en doen hy beserings op wat sy gesondheid knou en hom vir ’n groot deel van die res van sy lewe bedlêend hou. Op Sondag 28 Mei 1911 is hy op die plaas Kleinbosch op Dal Josafat oorlede en hy word in die familiebegraafplaas op die plaas begrawe. Op sy grafsteen is die volgende woorde aangebring: “Vader van die Afrikaanse Taal, Stigter van die Afrikaner Bond en Strijder vir die Calvinisme”.

Reeds in sy studentejare in die Paarl begin hy om prosa en gedigte in Nederlands in "De Zuid-Afrikaan" te publiseer. Die prosa sluit in die artikels "Aan mijn Vaderland" en "Wedersta de Beginselen", terwyl die verse oor die algemeen hekelverse teen die liberale rigting in die kerk is, wat insluit die gedigte "De moderne asprofeet" en "Het Serpent en het aambeeld". Hierdie is nog jeugwerk wat slegs waarde het as kommentaar op die kwessies wat in die gemeenskap van hierdie tyd op die tafel is en as lig op sy denke op hierdie stadium. In 1874 verskyn ’n reisbeskrywing van sy reis deur Transvaal in "Elpis", waarin hy waardering toon vir dit wat sy medeburgers in die Transvaal reeds bereik het. Terwyl hy tydelik in Tulbagh in die bediening staan vertaal hy die gewilde metodistiese Engelse liedere van Sankey in Nederlands, maar hierdie liedere, wat in wese volksvreemd was, vind nie inslag nie. Op Tulbagh skryf hy ook "De Christelike School in haar verhouding tot Kerk en Staat", wat in pamfletvorm gedruk en versprei word en waarin hy voorbrand maak vir eie Christelike skole in die moedertaal.

Sy mees belangrike werk lewer hy egter eers na die stigting van die Genootskap van Regte Afrikaners (GRA). ’n Eie Afrikaanse volkslied is een van die ideale van die GRA en nog voor die eerste uitgawe van "Di Patriot" verskyn "Afrikaanse Folksliid" in "De Zuid-Afrikaan", die produk van samewerking tussen Du Toit, sy broer D.F. du Toit, C.P. Hoogenhout en Arnoldus Pannevis.

Die GRA se manifes word ook eers in "De Zuid-Afrikaan" gepubliseer en daarna weer in "Di Patriot" en dit word ook in pamfletvorm versprei. Aanvanklik spits hy hom toe op nie-fiksie prosawerk om in dwingende behoeftes in die Afrikaanse taal te voorsien. "Di geskidenis fan ons land in di taal van ons folk", wat hy saam met C.P. Hoogenhout en G.J. Malherbe skryf, bevat ’n vereenvoudigde weergawe van die geskiedenis, waarmee hulle kennelik ’n breë en taamlik onopgevoede leserspubliek in gedagte het. Die gebeure word dus telkens vir die lesers geïnterpreteer. Hulle vernaamste bronne vir die opstel van hierdie geskiedenis is die Nederlander U.G. Lauts se "De Kaapsche Landverhuizers" (1847) oor die Groot Trek en sy "Geskiedenis van de Kaap de Goede Hoop" oor die volksplanting en daarna aan die Kaap. Hierdie boek dien as teenwig vir die Brits-imperialistiese "Cape History" en bied dan ook die Hollandse/Afrikaanse perspektiewe op die eie geskiedenis, waardeur dit baie groot invloed uitoefen. ’n Tweede bygewerkte uitgawe van hierdie boek verskyn in 1895.

In 1880 verskyn "Geskiedenis van die Afrikaanse Taalbeweging, ver vrind en vijand uit publieke en private bronne bewerk deur ’n lid van die Genootskap van Regte Afrikaners", waar hy self die “lid” en skrywer is. Hierin behandel hy die gebeure tot op daardie stadium, wat begin met die eerste propaganda vir Afrikaans. Hy doen uitvoerig verslag oor al die werksaamhede van die GRA. Vir jare werk hy aan ’n grammatika en woordeskat vir Afrikaans en in 1897 verskyn sy "Fergelykende Taalkunde fan Afrikaans en Engels", ’n verwerkte weergawe van "Eerste beginsels fan di Afrikaanse Taal", wat reeds in 1876 die eerste keer verskyn en vermoedelik deur Arnoldus Pannevis geskryf is. In 1902 verskyn die belangrike "Patriot-Woordeboek" in Afrikaans-Engels en Engels-Afrikaans, die eerste omvattende versameling in druk van die Afrikaanse woordeskat.

Van sy reise doen hy verslag in ’n aantal werke. Sy eerste Europese reis van 1878 word in 1881 in Nederlands gedokumenteer in "Op reis door Duitsland, Zwitserland, Italië, Egypte, Palestina, Turkije, Hongarije, Oostenrijk, Frankrijk, België, Holland en Engeland". Hier in die vreemde kom hy onder die indruk van die ouer Europese kulture en groei sy wil om hom te verset teen oorheersing. Sy reis deur Egipte en Israel vind neerslag in die eweneens Nederlandstalige "Bijbellanden doorreisd (Egypte en Palestina)" wat in 1883 gepubliseer word. A.P. Grové neem "Rondom Jerusalem" uit hierdie boek op in sy versamelbundel "Trekvoëls".

Die wedervaringe wat hy in 1883 in Europa as lid van die Transvaalse Deputasie het, word geboekstaaf in Afrikaans in "Alweer op reis, di slag as lid van di Transvaalse Deputasie in 1883–84". Na sy besoek aan Rhodesië (wat ook as agtergrond dien vir die roman "Die koningin van Skeba") skryf hy "Sambesia, of Salomo’s goudmijnen bezocht in 1894". Hy wissel sy reiservarings en persoonlike indrukke deurentyd af met ’n weergawe van die geskiedenis van die streek. Sy besoek aan die uitgewerkte goudmyne van antieke tye bring hom tot die slotsom dat die koningin van Skeba se koninkryk in hierdie gebied was en dat dit ook die plek is vanwaar koning Salomo sy goud vandaan gekry het. Hierdie boek word in Engels vertaal en met weglating van die gedeeltes oor die oudheidkunde in 1897 uitgegee as "Rhodesia", "Past and Present".

As voorarbeid vir die Bybelvertaling publiseer hy in 1889 "Di Bybel in Afrikaans: Dri proewe". Hierin word opgeneem ’n letterlike vertaling met aantekeninge van Genesis 1 tot 3, 2 Samuel 5 en 6 en 1 Kronieke 11 tot 16. Aangeheg hierby is ’n vergelykende vertaling van Lukas 11: 2-4 in Oud-Hollands, Fries en Afrikaans. Hy vertaal talle Bybelboeke, waarvan sommige gepubliseer word ("Genesis" in 1893, "Matteus" in 1895, "Openbaring" in 1898 en "Di Psalme" in 1907), terwyl "Hooglied", "Markus" en "Handelinge" tussen 1905 en 1908 in "Stemmen des Tijds" geplaas word en "Lukas" in manuskripvorm bestaan.

Verder skryf hy ook vele ander geestelike werke. Meeste hiervan is in Nederlands geskryf, waarskynlik omdat dit steeds die kanseltaal was en hy nie aandag van die onderwerp wou wegtrek deur verdere dispute oor die vorm van die taalgebruik nie. Hierdie werke sluit in "De onvervulde profetiën" (later opgevolg deur "De onvervulde profetiën naar tijdsorde gerangschikt en kortelijk toegelicht"), "Een sprekend portret van de laatste dagen", "Nehemia als Volkshervormer, ook ons ten voorbeeld", "De openbaring van Jezus Christus" en "De brief van Judas, als profetiese waarschuwing voor onze tijd". Hy stel ook "’n Handboek ver Godsdiins-onderwys" op vir gebruik op skole, tydens katkisasie en in die huis.

Openbare debatte wat hy hou dra baie by tot sy groot bekendheid en sommige van hierdie redenasies word in pamfletvorm gedruk, waaronder "Matigheid tegenover afschaffing", wat sy standpunt stel teenoor dié van die vrymesselaar Theo Schreiner, asook "De Vrucht des" "Wijnstoks en haar gebruik volgens de Schriften". Hierdie pamflette word in 1894 in een band herdruk met toevoeging van die stuk "Matig drinken aanbevolen, door Sir Duce Duckworth."

"De Leerstukken der Sabbatariërs" is ’n pamflet van die debat tussen hom en die sabbatariër D.G.J. Scholtz terwyl ook in pamfletvorm gedruk is "Disputatie over de verschilpunten tussen de Apostoliese Broeders en de Leer der Nederduits Gereformeerde Kerk", die resultaat van ’n openbare debat gehou tussen hom en die leiers van die Apostoliese rigting, waarin die gawes van die Heilige Gees die vernaamste twispunt is. Twee van sy beste preke word gebundel in "De Verdorde Vijgeboom," waarin hy veral nadruk lê op beginselvastheid, terwyl "De Huiskerk" vyftig preke en ’n soort Bybelgids vir die huisgesin bevat. Ander publikasies is "Gemeente of kerkgenootschap?", "De evangelische gezangen aan Gods woord getoetst", "Bijbelse vrage en antwoorde in Afrikaans", "De gave der gesondmakingen", "De Godspraken van Jezaja op nieuw vertaald en toegelicht", "De Schriftverklaarde of Bijbelsch dagboek" en "Aan de leden der Vrijstaatse synode: een antwoord op een besluit van gemelde synode".

Tydens die Anglo-Boereoorlog skryf hy ’n aantal artikels in "De Getuige" met meditasies uit die boek van Jeremia getiteld "Gedachten des Vredes te midden van Oorlog", wat na sy dood gedruk word. Ook "De predestinatie volgens Bijbelleer en kerkleer op nieuw in’t licht gesteld" word postuum uitgegee.

Nasionalistiese werke is die pamflet "De Christelike School in haar verhouding tot Kerk en Staat", wat hy in 1876 in Tulbagh skryf en daarna privaat druk en versprei. Hierdie pamflet ontlok heelwat bespreking en kritiek, waarop hy in 1877 publiseer "Repliek op alle recensien van het Werkje: De Christelike School in haar verhouding tot Kerk en Staat". In dieselfde trant skryf hy "De Vrije School door het Kaapse Parlement onrechtvaardig veroordeeld".

Hy lê in 1890 by die taalkongres wat in Kaapstad gehou is en waaruit De Zuid-Afrikaansche Taalbond ontstaan het, 71 stellinge oor die taalbeleid voor. Hierdie dokument word in 1891 uitgegee onder die titel "Afrikaans ons volkstaal", met ’n opdrag aan president F.W. Reitz van die Vrystaat. Hierdie geskrif het sewe afdelings, met titels van Afrikaans as moedertaal, landstaal, volkstaal, skryftaal, Bybeltaal, skooltaal en kerktaal, waarin hy die onstuitbare logika vir Afrikaans uiteensit. In 1897 verskyn "Onze Politieke Aardbeving" waarin hy sy politieke standpunte regverdig.

As die eerste versamelaar van spookstories maak hy ’n belangrike bydrae, wat later deur skrywers soos C.J. Langenhoven en C. Louis Leipoldt nagevolg is. In 1892 verskyn "Werklike Geestesverskynings", waarin hy vertalings maak van die "Real ghost stories" wat in die Kersfees- en Nuwejaarsuitgawes van mnr. Stead se "Review of Reviews" verskyn het. Hierdie verhale word in verskillende afdelings verdeel, naamlik "Historiese geesverskynings" (wat onder andere die verhaal bevat van koning Hendrik IV wat die verskyning van ’n kardinaal gesien het op die oomblik toe die kardinaal sterf), "Verskynings voor of by die dood" en "Geeste wat buitekant verskyn". Du Toit nooi hierna lesers uit om hulle eie verhale in te stuur, wat dan van 14 Januarie tot 7 Julie 1892 in "Di Patriot" gepubliseer word.

Met sy fiksiewerke lewer hy baanbrekerswerk en ook van die weinige Afrikaanse fiksie met letterkundige meriete wat in die tyd van die Eerste Taalbeweging ontstaan het. In 1894 besoek hy Matebeleland in Rhodesië, wat die stof bied vir die eerste Afrikaanse roman "Di koningin fan Skeba". Hierdie roman word eers van Maart 1896 tot Mei 1898 in "Ons Klyntji" as vervolgverhaal aangebied waarna dit in 1898 in boekvorm gepubliseer word. Hierin vertel hy van vyf karakters (die skrywer, neef Gideon en neef Hendrik, Hennie die wadrywer en tolk en Klaas, die Korana-touleier en spoorsnyer) se tog na “Sambesia” (Rhodesië). Met die hulp van die toordokter Oemsalomie ontdek hulle onder die Zimbabwe-ruïnes ’n geheime gang, waar hulle ou boekrolle vind geskryf deur Elihoref, Salomo se geheimskrywer. Aan die hand hiervan word hulle verwys na die berg Afoer en ontrafel hulle eindelik die geheim van die koningin van Skeba. Deur gebruik te maak van ’n tegniek waardeur die spannende avonture van die reisgeselskap afgespeel word teen die geleidelike onthulling van die geskiedenis van die koningin van Skeba, slaag hy goed daarin om spanning te skep. Die bekendmaking van die boekrolle gee die skrywer geleentheid om ook populêr-wetenskaplike onderwerpe in die verhaal te betrek, soos die skeppingsverhaal, die verhaal van die Paradys, die geskiedenis van die Hebreërs en die figuur van Moses. Vir sy tyd is dit ’n baie ambisieuse werk van hibridiese aard wat steeds daarin slaag om ’n leesbare en boeiende roman te word. Hierdie boek word in 1981 in Duits gepubliseer onder die titel "Das Geheimnis der Goldfelder auf der Spuren der ratschlaften Koningin von Saba". D.F. Malherbe neem ’n fragment uit hierdie roman op in sy versamelbundel "Afrikaanse letterkunde".

In "Ons Klyntji" van 1900 tot 1902 verskyn sy novelle "Liifde in oorlog". Die Vrystater Danie kuier by sy vriende Jan en Willem op hulle plaas Weltevrede in die distrik Colesberg in die Kaap wanneer die Anglo-Boereoorlog uitbreek. Hy word gekommandeer en op sy aandrang en die invloed van die buurman Gert sluit Jan as Kaapse rebel ook by die kommando aan. Jan se pa is bitter teen hierdie besluit gekant, omdat hy van mening is dat lojaliteit aan die regering swaarder weeg as enige ander oorweging. Die drie veg tot met die verowering van Bloemfontein, waarna hulle die kommando verlaat omdat hulle verdere verset as nasionale selfmoord beskou. Hulle sluit dan as hensoppers by die Engelse magte aan. Generaal de Wet neem hulle gevange en stuur hulle na Pretoria, waar hulle met die val van Pretoria en die koms van lord Roberts verlos word. Die verhaal sluit af met die dubbele huwelik van Danie en Jan met mekaar se susters. Hierdie verhaal gee aan Du Toit ’n platform om sy politieke standpunte in verhaalvorm aan te bied en te verdedig.

Hy skryf die eerste Afrikaanse gepubliseerde drama, "Magrita Prinsloo of Liifde getrou tot in di dood", wat in 1896 die eerste keer gepubliseer word, in 1901 opgeneem word in "De Gezellige" en in 1917 in ’n gewysigde uitgawe deur S.P.E. Boshoff verskyn. Die eerste opvoering van die drama is in Januarie 1897 in die Paarlse stadsaal tydens die Afrikaanse Taalkongres. Dit is ’n drama in vyf bedrywe met dertien taferele uit die tyd van die Voortrekkers, waar Magrita en haar ouers saam met Piet Retief se trek is terwyl haar verloofde, Pieter Botha, agterbly in die Kaapkolonie. Koos Potgieter, ook lid van die trek, raak op haar verlief en versprei dan die gerug dat Pieter op weg na die noorde deur die Zoeloes vermoor is. Desnieteenstaande bly Magrita getrou aan Pieter en beantwoord nie Koos se toenadering nie. Na die moord op Piet Retief val die Zoeloes die Voortrekkerwaens aan en Magrita word swaar gewond, maar Pieter daag betyds uit die Kaap op om haar te red. Die stuk bevat ook ligter afleiding in die karakters van die Khoi Danster en die swart dolosgooier Swartland wat beide lief is vir sterk drank maar tog getrou is aan hulle werkgewer, Magrita. Hoewel die drama baie los van struktuur is en feitlik net ’n aaneengeskakelde reeks historiese taferele is met min karakterontwikkeling, is dit tog ’n boeiende weergawe van historiese gebeurtenisse met dialoog wat veel natuurliker is as meeste van die werke uit hierdie tydperk. D.F. Malherbe neem die vierde bedryf uit hierdie drama op in sy versamelbundel "Afrikaanse letterkunde".

Die versamelbundel "De gezellige" van 1901 bevat oorspronklike en vertaalde samesprake en toneelstukkies, droomuitleggings en raaisels wat daarop gemik is om jongmense plesier te verskaf en besig te hou in byeenkomste. Ingesluit hierby is die samespraak "Wi beklé di fernaamste betrekking?" wat gelys word as “deur die uitgewers”, maar vermoedelik deur Du Toit self is. Hierdie samespraak word later opgeneem in F.C.L. Bosman se "Di Bedriegers, Magrita Prinslo en ander Afrikaanse dramas en samesprake tot 1900". Dit is ’n samespraak tussen ’n regsgeleerde, dokter, boer, meulenaar, bakker, slagter, kok, kantienhouer, boumeester en looier oor wie se beroep die meeste waarde toevoeg tot die gemeenskap. Die dilemma word opgelos deur die horlosiemaker, wat sê dat elkeen se werk belangrik is en hulle daarop na hulle werk toe stuur.

Du Toit skryf ook gedigte, maar dit word nooit gebundel nie. Reeds in die vroeë sewentigerjare neem "De Zuid-Afrikaan" Nederlandse hekelverse van hom op. Veral "Die Afrikaanse volkslied" (in samewerking met Arnoldus Pannevis, C.P. Hoogenhout en D.F. du Toit) en die geestige "Hoe die Hollanders die Kaap ingeneem het" (wat as die hoogtepunt in sy poësie kan word en oorspronklik in "Ons Klyntji" verskyn het), word gereeld in bloemlesings opgeneem. Laasgenoemde gedig is waarskynlik die eerste dramatiese monoloog in Afrikaans, met die ou Griekwa, Danster, wat sy siening van die eerste blankes se aankoms aan die Kaap gee. Danster beklemtoon telkens die waarheid van sy verhaal deur middel van frases soos “glo vir my” en “so waar as waar die waarheid is”. Daardeur verneem die hoorders nie alleen sy siening van die gebeure nie, maar kry hulle ook ’n insig in die karakter van die spreker. Ironies genoeg is hierdie weergawe, wat vir sy tyd radikaal anders as die aanvaarde weergawes was, na demokrasie in Suid-Afrika die politiek korrekte weergawe. Du Toit se patriotiese lied "Transvaalse Stemme" skryf hy tydens sy oorsese reis van 1878 en wanneer "Di Patriot" ’n prys uitloof vir die beste Transvaalse volkslied na afloop van die Eerste Vryheidsoorlog, wen hy dit met sy bekende "Transvaalse Fryheidsliid", met die bekende aanhef “Die Vierkleur van ons dierbaar land, die waai weer oor Transvaal, en wee die Godvergete hand, wat dit weer neer wil haal!” Die gedig "Hendrik en Lettie" vertel ’n verhaal uit die Eerste Vryheidsoorlog. Kort na Hendrik en Lettie se troue breek die oorlog uit en Hendrik gaan veg. Hy versoek sy neef die aand voor sy dood om sy lyk te gaan haal as hy sterwe en ’n boodskap aan sy vrou en ongebore kind oor te dra.

In 1881 is Du Toit die samesteller (in Afrikaans en Nederlands) van die bundeltjie "Transvaalse volksliedere". Die entoesiastiese ontvangs van die Transvaalse deputasie in 1883 en die verse en liedere waarmee hulle in die Nederlande toegesing is, gee aanleiding tot die versameling van hierdie liedere by sy terugkeer na Suid-Afrika, onder die titel "Loverkransen voor Transvaal gevlochten en de Transvaalse Deputatie aangeboden, tijdens haar bezoek in Europa ten jare 1883 en 1884", waarin hy ook ’n enkele Afrikaanse vers van C.P. Hoogenhout insluit. Verder verafrikaans hy ook C. Hatting se "Lied van die Voortrekkers" as "Daar kom ’n stem uit Engeland". Dit is nie seker of die vyftal psalmberymings wat in die "Almanak vir 1878" verskyn, aan hom toegeskryf kan word nie.

"Di Patriot" van 25 September 1885 bevat die bekoorlike "Sonder ons taal kom ons nie klaar," wat op kinderlike wyse die waarde van die taal uitdruk. Sy liefde vir sy eerste vrou en sy smart oor haar dood vind uiting in "Ik kan haar niet vergeten", wat in "Di Patriot" van 17 Oktober 1884 verskyn. Hy sluit ook by sy prosawerk "Sambesia, of Salomo’s goudmijnen bezocht in 1894" ’n aantal gedigte in, waaronder die "Liedjie van ’n Voortrekker", waarin die ossewa besing word. Hierdie boek bevat ook "Nag en Dageraad in Matabeleland" waarin die spreker die geeste sien van die afgestorwe Matabeles en hulle leiers Lobengula en Silkaats, waarna Piet Retief reg spreek oor verraad en die Engel van die Daeraad ’n toekomsbelofte uitspreek. Hierdie gedig word later ook in "Ons Klyntji" gepubliseer, soos ook "Groete fan di Faalrivier an die Burgers Jan Vrystaat en Transfaal", waarin die Vaalrivier die twee republieke aanspreek en hulle aanmoedig om te verenig en nie toe te laat dat hy (die Vaalrivier) hulle langer skei nie. "Klaaglied van die os en die antwoord van die perd" is getoonset deur R. de Villiers van die Paarl en gesing by geleentheid van die Eerste Taalkongres in Januarie 1896.

In 1906 versamel hy die "Afrikaanse gedigte" vanuit die oes van die vorige dertig jaar. Sy gedigte "Hoe di Hollanders di Kaap ingeneem het", "Fanselewe en te’enswoordig" en "Klaagliid" word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte", terwyl sy gedigte ook verskyn in onder andere "Groot verseboek", "Afrikaanse ballades", "Uit ons letterkunde", "Die junior digbundel", "Digters en digkuns", "Nuwe Kleuterverseboek", "Patriot-digters", "Eerste stemme" en "Junior verseboek". D.F. Malherbe neem "Transvaalse vryheidslied" en "Nag en dageraad in Matabeleland" in die versamelbundel "Afrikaanse letterkunde" op en "Transvaalse vryheidslied" in "Afrikaanse verse".

Publikasies uit sy pen sluit in:








</doc>
<doc id="20607" url="https://af.wikipedia.org/wiki?curid=20607" title="Daljosafat">
Daljosafat

Daljosafat (ook Dal Josafat of Dal van Josafat) is 'n nywerheidsgebied in die vallei tussen Wellington en die Paarl geleë. Die meeste van die Paarl se nywerhede is hier gevestig. 'n Begraafplaas vir die Hugenote is hier aangelê. Die Afrikaanse taalstryder en eerste redakteur van "Di Patriot", ds. Stephanus Jacobus du Toit is in 1847 hier gebore en sy broer die Hervormde predikant ds. C.W. du Toit vyf jaar vantevore. Talle van die Afrikaanse Patriotte is hier begrawe. 

Die naam kom uit die Bybel, en verwys na die oordeelsplek waarna in Joël 3:1-2 verwys word (1953-Vertaling):

" Want kyk, in dié dae en in dié tyd wanneer Ek die lot van Juda en Jerusalem verander," " sal Ek al die nasies versamel en hulle na die dal van Jósafat laat aftrek, om daar met hulle 'n strafgerig te hou ter wille van my volk en my erfdeel Israel wat hulle onder die nasies verstrooi het, en my land wat hulle verdeel het."




</doc>
<doc id="20608" url="https://af.wikipedia.org/wiki?curid=20608" title="Arnoldus Pannevis">
Arnoldus Pannevis

Arnoldus Pannevis was een van die baanbrekers van die Afrikaanse taal. Hy kan met reg die vader van die Eerste Taalbeweging genoem word. Nie alleen het hy op die toekomstige leiers 'n groot invloed uitgeoefen nie, maar deur sy briewe oor die Bybel in Afrikaans, dié van 1872 en weer van 1874, is die voorstanders van die skryf van Afrikaans bymekaargebring en dit lei tot die stigting van die Genootskap van Regte Afrikaners.

Pannevis is in 1838 in Ouderkerk aan den ijssel in Nederland gebore en begin sy loopbaan in die Nederlandse Vloot, maar het dit laat vaar om vir predikant te leer weens swak gesondheid. Toe hy van die geleenthede in Suid-Afrika te hore kom, het hy daarheen geëmigreer en kom op 11 Julie 1866 in Kaapstad aan om die pos van onderwyser in Latyn en Grieks aan die Paarlse Gimnasium te aanvaar. Hier was een van die grondleggers van die Afrikaanse taal, (die latere ds.) S.J. du Toit, een van sy leerlinge.

Pannevis was goed onderlê in Nederlands, Grieks, Latyn, Engels, Frans en Duits, met 'n redelike kennis van Italiaans, Spaans, Deens en Sweeds.

Pannevis het weldra begin belangstel in wat toe as "Die Taal" bekendgestaan het en publiseer in 1872 sy pleidooi om die vertaling van die Bybel in Afrikaans. Sy brief in "De Zuid-Afrikaan" het drie jaar later gelei tot die stigting van die Genootskap van Regte Afrikaners, wat die beweging begin het vir die erkenning van Afrikaans as 'n volwaardige taal.

Hy het hierna self in Afrikaans begin skryf en is op 14 Augustus 1884 oorlede.



</doc>
<doc id="20609" url="https://af.wikipedia.org/wiki?curid=20609" title="Paarl Gimnasium">
Paarl Gimnasium

Gimnasium in die Paarl is op 12 Januarie 1858 deur ds. G.W.A. van der Lingen gestig en het die grondslag gevorm van die Christelik-nasionale onderwys in Suid-Afrika deurdat dit Nederlands as onderrigmedium gebruik het toe Engels die enigste amptelike onderrigtaal was, en deurdat godsdiensonderrig 'n verpligte vak was. 
Verskeie taalstryders van die Afrikaanse Taalbeweging het aan die Gimnasium skoolgegaan, onder meer ds. S.J. du Toit, wat 'n leerling van Arnoldus Pannevis was. 

Sedert 1902, die jaar waarin sport op 'n georganiseerde wyse by Gimnasium begin beoefen is, het die skool 74 mans en vroue opgelewer wat Suid-Afrika in 22 verskillende sportsoorte verteenwoordig het, onder meer ook 27 Springbokke. Die bekendstes van die afgelope jare is De Wet Barry, Marius Joubert, Jean de Villiers en Schalk Burger.

In 1964 skei die skool in 'n hoër- en laerskool, met in 2007 onderskeidelik 1 161 en 550 leerders. Meisies is eers ná die skeiding toegelaat.



</doc>
<doc id="20610" url="https://af.wikipedia.org/wiki?curid=20610" title="Toringkerk">
Toringkerk

Die Toringkerk in die Paarl is in 1875 as die NG gemeente Noorder-Paarl van die NG gemeente Paarl, ook bekend as die Strooidakkerk, afgestig.

Soos baie ander gemeentes, het hierdie gemeente ook sy ontstaan te danke gehad aan onderlinge stryd en verdeeldheid. Naas die verlange na beter geestelike bearbeiding op 'n dorp wat toe al te groot vir net een NG gemeente begin raak het, was die dieper liggende oorsaak van verdeeldheid in die Paarl die ontwaking van 'n volksbesef onder die Afrikaners in die tweede helfte van die 19de eeu.

Uit die stryd om die instandhouding van die Paarl Gimnasium, die bekende vrye kerkskool vir Christelike en moedertaalonderwys wat in 1858 deur ds. G.W.A. van der Lingen gestig is, en wat destyds as 'n "eilandjie in die see van verengelsing in die land" beskryf is, is die gemeente Noorder-Paarl gestig. Die gemeente was uit die staanspoor 'n sterk ondersteuner van die skool en het selfs die eerste 11 jaar van sy bestaan geldelike verantwoordelikheid vir die Paarl Gimnasium aanvaar.

Omdat die lidmate van die gemeente uit mense bestaan het wat bogenoemde ideale vir kerk en volk gekoester het en oor die hele Paarl verspreid gewoon het, is dit verklaarbaar waarom dr. Andrew Murray en sy mede-lede van die ringskommissie destyds die kerkraad van die Paarl versoek het om die gemeente sonder grenslyne te laat afstig. Die kerkraad het ingestem om geen hindernisse in die weg van afstigting te lê nie, anders sou daar beslis 'n skeuring in die plaaslike kerk ter wille van die ideale van die Afrikaanse taal gebeur het.

Op 26 Julie 1875 is Noorder-Paarl sonder grenslyne en met 377 lidmate afgestig. 'n Paar weke later is in die gemeente die Genootskap van Regte Afrikaners gestig om vir die erkenning van Afrikaans as skryftaal en vir die vertaling van die Bybel in Afrikaans te ywer. Op twee na was al die oorspronklike leiers van die G.R.A. lidmate van die gemeente.

Die gemeente het een van die grootste en sierlikste kerkgeboue in die land. Die eintlike Toringkerk met sy 57 m hoë, kenmerkende toring is eers in 1907 voltooi en in 1982 tot nasionale gedenkwaardigheid verklaar.

Die lidmaattal was in 1990 meer as 1 800, maar in 2007 1 300, weens veranderde vestigingspatrone op die dorp. Teen 2014 het dit verder gedaal tot 1 181.





</doc>
<doc id="20612" url="https://af.wikipedia.org/wiki?curid=20612" title="Boland">
Boland

Die Boland is die gebied van die Berg- en Breederiviervallei wat strek van Stellenbosch, Franschhoek en Worcester tot by Tulbagh in die noorde van die Wes-Kaap. Die gebied het oorspronklik as "Bovenland" bekend gestaan om dit van die res van die land te onderskei, wat as die "Onderveld" bekend gestaan het. Dit word soms ook die Kaapse Wynland genoem, omdat dit die primêre streek vir die verbouing van Wes-Kaapse wyne is.

Die streek sluit die hele Suidwes-Kaap in, met die uitsondering van Kaapstad. Dit word oor die algemeen geag as die gebied tussen die mond van die Bergrivier en Swellendam, hoewel 'n meer akkurate beskrywing sou wees die dorpe Wellington, die Paarl, Franschhoek, Stellenbosch, Somerset-Wes, Strand en Gordonsbaai.

Op sportgebied, weer, is die Boland alle gebiede in die Wes-Kaap wat nie deur die Westelike Provinsie en die Suidwestelike Distrikte (S.W.D.) beslaan word nie. Dit is onder andere die tuiste van die Boland Kavaliers en die Bolandse Krieketspan.



</doc>
<doc id="20613" url="https://af.wikipedia.org/wiki?curid=20613" title="Strand, Wes-Kaap">
Strand, Wes-Kaap

Strand of Die Strand is 'n groot dorp en strandoord in Valsbaai in die Helderberg-substreek van die Kaapstadse Metropool. Die nedersetting het 'n merendeels Afrikaanssprekende bevolking van 55 000 en dateer uit die Nederlandse Ryk, daar dit in 1714 as 'n vissersoord tot stand gekom het.

Strand grens aan Somerset-Wes en Gordonsbaai en is sowat 48 km van Kaapstad geleë.

Strand is in 1850 "Van Ryneveld's Town" genoem deur landdros D.J. van Ryneveld van Stellenbosch, wat grond daar gekoop het. Die dorp het in latere jare ook bekend gestaan as "Hottentots-Holland Strand", "Somerset-Strand" en "Die Strand". Laasgenoemde naam is in 1918 aan die dorp gegee en in 1937 is dit verkort tot net "Strand". Die dorp word egter gereeld nog na verwys as Die Strand. Munisipale status is in 1896 aan die dorp toegeken, nadat dit lank as 't ware die kusvoorstad van Somerset-Wes was.

Munisipaliteit (1) — Die munisipaliteit het in 1927 'n wapen in gebruik geneem: "Gedeel, regs 'n blou 'n stralende son van goud; links golwend gedwarsbalk van silwer en blou, 'n swemmende goue vis; 'n goue skildhoof belaai met drie rooi torings". 'n Anker is agter die skild geplaas. Die wapenspreuk is "Inspirata floruit". 

Munisipaliteit (2) — Die wapen is in 1955 deur Ivan Mitford-Barberton verbeter en toe by die Kaapse Provinsiale Administrasie geregistreer: "Deursnede, blou en golwend gedwarsbalk van silwer en blou, 'n rooi faas belaai met drie goue torings, in die skildhoof vergesel van 'n halwe uitkomende son en in die skildvoet van 'n swemmende vis, albei goud". Die helmteken was 'n rooi anker op 'n goue muurkroon. Die wapenspreuk het "Inspirata floruit" gebly. Die wapen is in 1993 by die Buro vir Heraldiek geregistreer.

In 1904 het ds. W. Conradie 'n beroep as tweede leraar van die gemeente Somerset-Wes, met werkkring Somerset-Strand, aangeneem. Die gemeente-wyk het vinnig ontwikkel en kon op 12 Junie 1906 van Somerset-Wes afstig, maar foutiewe prosedure met die stigting het die kansellering daarvan genoodsaak.

Met die ringsitting van 1907 het ds. Conradie 'n memorie van belanghebbendes ingedien waarin die stigting as ongewens verklaar word. 'n Spesiale ringskommissie het in dieselfde jaar rapporteer dat, hoewel die stigting wenslik was, dit onder die omstandighede nie aanbeveel kon word nie. Die gemeente "Het Strand" is daarna op 22 Augustus 1912 met 200 lidmate en 'n sieletal van 450 afgestig. 

Die kerkgebou is in September 1930 ingewy. Die gemeente is 'n jaar vantevore "Strand" herdoop toe weggedoen is met die "Het". Die gemeente, soos die dorp, het aanvanklik nie vinnig gegroei nie. In 1933 was hier maar 559 lidmate. Daarna het die getalle vinnig toegeneem tot 2 060 in 1950, met 'n sieletal van 2 990. Die eerste medeleraar is eers in 1950 beroep.

Deur die jare is drie ander gemeentes op die dorp gestig: Strand-Noord (1952), en Lourensrivier-Strand en Suider-Strand (albei in 1972). In 2007 het die vier gemeentes saam 8 049 lidmate gehad.

Volgens die nasionale sensus van 2011 het Strand 'n bevolking van ietwat meer as 55 000.

51% van die bevolking is Kleurlinge, 34,2% is Blankes, 11,6% Swart, en 1% Indiërs of Asiërs. Twee persent van die bevolking klassifiseer hulself as "ander".

Die wydsgesproke huistaal in Strand is Afrikaans (77%), gevolg deur Engels (14%) en Xhosa (2%). Vier persent van die bevolking het nie een van die elf amptelike landstale of Suid-Afrikaanse gebaretaal as huistaal nie.

Sedert 2007 is daar 19 staats- en privaatskole van pre-primêr tot sekondêr in die Strand. Die grootste hoërskool is die Afrikaanstalige Hoërskool Strand. Die plaaslike tersiêre onderwysinstelling is Boland Kollege. Die naaste universiteit is Akademia, wat 'n studiesentrum in die aangrensende Somerset-Wes het.

Strand word bedien deur die N2 nasionale pad. Die R44 wat in Gordonsbaai die toeriste-aantreklikheid Clarence-rylaan word, loop deur die nedersetting tot verby Stellenbosch. Die laaste treinstasie van Metrorail se Noordelike Lyn, met treine van Kaapstad, is die Strand-stasie. Spoorpendelaars tussen Strand en Stellenbosch wissel treine by Eersterivier. Die plaaslike minibushalte is neffens die Van der Stel-treinstasie.

Die naaste hawe en marina is Harbour Island in Gordonsbaai.

Die Paardevlei Privaathospitaal is in die historiese Paardevlei-distrik, naby die ou dinamietarea en oorkant die Strand Gholfbaan, geleë.

Strand se naam is afgelei van sy gewilde strand met kilometers wit sand en volop veilige swemplekke. Strand is 'n gewilde bestemming vir branderplankryers.




</doc>
<doc id="20614" url="https://af.wikipedia.org/wiki?curid=20614" title="VfB Pößneck">
VfB Pößneck

VfB Pößneck is 'n Duitse sokkerklub uit Pößneck in die deelstaat Thuringen. 

Die klub is op 2 Augustus 1909 gestig as die "Verein für Bewegungsspiele 1909 Pößneck e.V." Na die Tweede Wêreldoorlog is die klub deur die Geallieerdes ontbind en dit is eers weer in 1950 herstig. Vanaf 1950 tot 1980 was die klub se naam "BSG Fortschritt Pößneck" en tussen 1980 en 1990 "BSG Rotasym Pößneck". Na die Duitse hereniging het die klub in 1990 met "BSG Rotation" saamgesmelt om "Sportgeminschaft Pößneck" te vorm. Die klub is in 1991 herdoop na "SV WSD Pößneck" en in Mei 1994 het die klub sy oorspronklike naam weer teruggeneem.

Die klub se tuisveld is die "Sportpark an der Warte" in Pößneck, wat op 17 Mei 1925 ingewy is.



</doc>
<doc id="20618" url="https://af.wikipedia.org/wiki?curid=20618" title="Gottlieb Wilhelm Anthonie van der Lingen">
Gottlieb Wilhelm Anthonie van der Lingen

Gottlieb Wilhelm Anthonie van der Lingen (29 Mei 1829 in Kaapstad – 7 November 1869 in die Paarl) was die stigter van die beroemde Paarl Gimnasium.

Hy vertrek in 1818 saam met sy ouers na Nederland waar hy in 1822 student word in die lettere en filosofie aan die Universiteit van Utrecht. 

In 1831 keer hy na Suid-Afrika terug en word in die Paarl deur ds. Abraham Faure as leraar van die Strooidakkerk bevestig. Nege jaar later moet hy sy werk om gesondheidsredes tydelik staak, maar keer weer later terug. In 1842 verwerf hy bekendheid met sy preke oor die profesieë en publiseer "Aanwijsingen betreffende de Afkomst en Bestemming van sommige Noordsche Volken".

Hy het hom in 1849 beywer vir die oprigting van 'n kerklike nuusblad in Nederlands, as gevolg waarvan "De Gereformeerde Kerkbode" tot stand kom. Hy het hom ook beywer vir die oprigting van 'n teologiese kweekskool op Stellenbosch, maar bedank vir die professoraat wat hom aangebied word. In 1858 rig hy die Paarl Gimnasium op wat as teenwig vir die Engelse staatskole moes dien.



</doc>
<doc id="20619" url="https://af.wikipedia.org/wiki?curid=20619" title="Abraham Faure">
Abraham Faure

Dr. Abraham Faure (29 Augustus 1795 in Stellenbosch - 27 Maart 1875 in Kaapstad) was 45 jaar lank predikant van die Groote Kerk, Kaapstad, stigter van die NG Kerk se amptelike blad, die "Kerkbode" en word as die vader van die Teologiese Kweekskool op Stellenbosch beskou.

Abraham Faure vertrek in 1814 na Engeland vir verdere studie. Twee jaar later gaan hy na Nederland om aan die Universiteit van Utrecht in teologie te studeer. Hy keer in 1818 terug en word predikant van die NG gemeente Graaff-Reinet, waar die gemeente, die sesde in die land, toe 26 jaar oud was. In 1822 vertrek hy na die Groote Kerk waar hy predikant sou bly tot 1867. Op Graaff-Reinet was sy opvolger ds. Andrew Murray sr., vader van onder meer dr. Andrew Murray. Tydens Faure se dienstyd in Kaapstad stig hy op 20 September 1829 die NG gemeente Wynberg, waarvan sy jongste broer, dr. Philip Eduard Faure, op 7 Desember 1834 as eerste leraar bevestig word.

Dr. Faure het hom besonder vir die onderwys beywer en was een van die stigters van die "Zuid-Afrikansch Athenaeum", wat later as die Suid-Afrikaanse Kollege sou bekend staan, voorloper van die Universiteit van Kaapstad. Hy het ook 'n aandeel in die stigting van die opvoedingsinstituut "Tot Nut van 't Algemeen" gehad en kan feitlik as die vader van die Kweekskool (in 1859 opgerig) op Stellenbosch beskou word. 

Verder het 'n leidende rol in die totstandkoming van blaaie soos die "Het Nederduitsch Zuid-Afrikaansch Tydschrift" (1824), "De Honigbij" (1843) en "De Kerkbode" (1849) gehad, terwyl hy vir die daarstelling van die eerste Sondagskool in 1844 verantwoordelik was en baie jare as voorsitter van die Suid-Afrikaanse Bybelgenootskap gedien het.

In 1862 ontvang Faure 'n eredoktorsgraad van die Rutgers College in New Brunswick, V.S.A.. Die Kaapse Sinode verkies hom in 1837, 1842, 1847, 1852, 1857 en 1862 tot aktuarius. In 1847, 1852 en 1857 is hy ook as skriba verkies. Hy tree in 1867 af en sterf op 27 Maart 1875 in Kaapstad.



</doc>
<doc id="20623" url="https://af.wikipedia.org/wiki?curid=20623" title="BIND">
BIND

BIND ("Berkeley Internet Name Domain") is die mees algemeen gebruikte Domein-naam stelsel bediener op die internet, veral op Unix-tipe stelsels, waar dit 'n "de facto" standaard. Die programmatuur word ondersteun deur die Internet Systems Consortium. BIND is oorspronklik geskep deur vier gegradueerde studente by die Universiteit van Kalifornië, Berkeley en is oorspronklik saam met 4.3BSD vrygestel. Paul Vixie het die programmatuur in 1988 begin ondersteun terwyl hy nog by DEC werksaam was.

'n Nuwe weergawe van BIND (BIND 9) is van voor af geskryf om verskeie probleme met die ouer weergawe veral sekuriteitskwessies aan te spreek. Ander belangrike kenmerke van BIND 9 sluit in: TSIG, DNS notify, nsupdate, IPv6, rndc flush, views, multiverwerker ondersteuning en verbeterde oordraagbare argitektuur. Dit word baie algemeen op Linux-stelsel gebruik.

BIND is oorspronklik geskryf in die vroeë tagtigs met behulp van 'n DARPA-skenking. In die middel tagtigs het werknemers van DEC verdere ontwikkeling van BIND oorgeneem. Een van die werknemers was Paul Vixie, wat aangehou het om aan BIND te werk nadat hy DEC se diens verlaat het. Hy was uiteindelik een van die stigterslede van die Internet Systems Consortium, wat uiteindelik die organisasie geword het wat verantwoordelik was vir die onderhoud van BIND.

Die ontwikkeling van BIND 9 is gedoen deur 'n kombinasie van kommersiële en militêre kontrakte. Die ontwikkeling van die meeste BIND 9 kenmerke is befonds deur UNIX-handelaars wat wou verseker dat BIND kompeterend bly met Microsoft se aanbiedinge; die DNSSEC-kenmerke is befonds deur die V.S.A se militêre magte wat DNS sekuriteit wou verseker.

Soos Sendmail, WU-FTPD en ander stelsels wat terugdateer tot vroeëre laissez-faire tye op die Internet, het BIND 4 en BIND 8 'n groot aantal kwesbaarhede gehad ten opsigte van sekuriteit en word die gebruik van hierdie vroeëre stelsels ten sterkste afgeraai. BIND 9, wat geheel en al herskryf is, is 'n baie veiliger stelsel.

GeoDNS is 'n 40-lyn byvoeging tot BIND om 'n gesplete horison Domein-naam stelsel toe te laat, wat beteken dat verskillende versoekers verskillende antwoorde sal kry afhangende van hul nabyheid ten opsigte van die bediener.

Op hierdie wyse kan 'n webwerf byvoorbeeld Franse gebruikers na hul Franse bediener en Koreaanse gebruikers na 'n Koreaanse bediener verwys. Dit verleen 'n beter werkverrigting en moontlik laer kostes as 'n bediener wat op 'n enkele plek geleë is of 'n rondomtalie DNS opstelling.

Aangesien die stelsel DNS gebaseer is, is dit makliker om uit te rol as BGP anycast. Geen ondersteuning word van die ISP verwag nie en bestaande verbindings sal nie gebreek word as die bediener wat vir 'n spesifieke kliënt geselekteer is, verander nie.




</doc>
<doc id="20624" url="https://af.wikipedia.org/wiki?curid=20624" title="Brood">
Brood

Brood is 'n stapelvoedsel van kulture in Europa, Indië en die Midde-Ooste en word voorberei deur deeg te bak, te stoom of te braai. Brooddeeg bestaan uit ten minste meel en water; gewoonlik word daar ook sout bygevoeg asook 'n rysmiddel soos gis. Sommige brood bevat ook suiker, speserye, vrugte (soos rosyntjies, pampoen of piesangs), groente (soos uie of murgpampoen), neute, of sade (soos karwysaad, sesamsaad of papawersaad). Daar bestaan 'n enorm wye verskeidenheid brode, met voorkeure wat van streek tot streek verskil.

Vars brood word geniet weens die smaak en tekstuur daarvan en dit is belangrik dat brood vars moet wees om smaaklik te wees. Brood wat verouderd is, se smaak versleg en muf naderhand. Moderne brood word gereeld in papier of plastieksakke toegedraai of in lugdigte houers, soos broodhouers, geplaas om dit langer vars te hou. Muf word bevorder deur die brood in 'n warm omgewing te hou, maar 'n te koue omgewing, soos die yskas, sal veroorsaak dat die brood weer gou verouder.

Oorspronklik het navorsers aangeneem dat vleis in die Steentydperk nog die algemene stapelvoedsel was en mense nie oor die nodige kennis beskik het om meer ingewikkelde kos soos gebakte voedsel te berei nie. Maar toe Italiaanse antropoloë steenwerktuie uit Italië, Rusland en Tsjeggië ondersoek het, wat 30 000 jaar gelede as stampers en vysels gebruik is, het hulle nie net spore van styselkorrels ontdek nie, maar ook tekens van slytasie wat daarop dui dat met dié werktuie hoofsaaklik plantmateriaal gestamp en gemaal is. Steentydmense het blykbaar doelgerig enkele wilde plantsoorte versamel en hulle met steenwerktuie gemaal om meel te produseer.

Heel waarskynlik is varings en riet op dié manier verwerk - twee plantspesies wat oor eetbare ondergrondse stoororgane beskik. Die hoë styselinhoud het van hulle belangrike bronne van proteïene en koolhidrate gemaak. Hiervoor is die wortels geskil en gedroog om daarna gemaal te word. Vervolgens is die meel gekook of gebak om dit verteerbaar te maak. Hierdie ingewikkelde metode het blykbaar oor 'n lang tydperk ontwikkel en is vervolgens aan volgende generasies oorgelewer.

Omstreeks 8000 v.C. is graan steeds met stampers en vysels gemaal, en eers later is eenvoudige handmeule, wat van steen vervaardig is, in antieke Egipte ontwikkel. Daar is in dié tydperk reeds 'n verskeidenheid graansoorte verbou, maar aangesien suurdeeg en rysmiddels nog onbekend was, is meel uitsluitlik verwerk om plat brood te bak, soortgelyk aan huidige Indiese chapattis of Meksikaanse tortillas. Graanverbouing is tussen 5000 en 3700 v.C. in die vrugbare Egiptiese Nylvallei verder ontwikkel sodat graankos die stapelvoedsel van Egipte geword het van waar die kuns van graanverbouing en -verwerking tot ander wêrelddele soos Europa en die Balkanskiereiland versprei het.



</doc>
<doc id="20630" url="https://af.wikipedia.org/wiki?curid=20630" title="Domeinnaamstelsel">
Domeinnaamstelsel

Op die internet stoor die Domeinnaamstelsel (DNS) baie soorte inligting wat verband hou met 'n domeinnaam. Die belangrikste hiervan is dat dit die domein-naam ('n rekenaar se gasheernaam) na IP-adresse omskakel. Dit lys ook epos-uitruilbedieners wat epos vir elke domein aanvaar. Aangesien DNS 'n wêreldwye sleutelwoord-gebaseerde gids verskaf is dit 'n noodsaaklike komponent van die hedendaagse internet. 

Die mees basiese gebruik van DNS is om gasheername (Engels: hostnames) na IP-adresse om te skakel. Eenvoudig beskou is dit baie soos 'n telefoongids. As 'n mens byvoorbeeld die internetadres vir en.wikipedia.org soek, kan DNS vir jou bepaal dat dit 66.230.200.100 is. DNS het bowendien ook ander belangrike gebruike.

Die belangrikste voordeel verbonde aan DNS is dat dit die toekenning bewerkstellig van internetbestemmings aan mense en organisasies wat onafhanklik is van die fisiese roetebepalingshiërargie wat deur die IP-adresse voorgestel word. Gevolglik kan internet skakel- en kontakinligting dieselfde bly ongeag die veranderinge in die netwerkopstelling en roetes waarlangs data versend word en verder kan dit in 'n menslik leesbare vorm geskryf word (soos "wikipedia.org") wat makliker onthou kan word as IP-adresse (soos bv. 66.230.200.100). Mense kan dus betekenisvolle URL'e en epos-adresse weergee sonder om hul te bekommer oor hoe die masjien dit gaan opspoor. 

Die DNS versprei ook die verantwoordelikheid vir die toekenning van domein-name en hul assosiase met IP-netwerke deur gesaghebbende bedieners toe te laat vir elke domein sodat dié tred kan hou met sy eie veranderinge. Sodoende word die behoefte vermy vir 'n sentrale register wat voortdurend geraadpleeg en opgedateer moet word.

Die praktyk om 'n naam te gebruik as 'n meer leesbare weergawe van 'n masjien se numeriese adres op 'n netwerk het selfs TCP/IP voorafgegaan en dateer uit die dae van ARPAnet. Destyds is 'n ander stelsel gebruik aangesien DNS eers in 1983 ontwikkel is, kort nadat TCP/IP vir die eerste keer uitgerol is. Met die ouer stelsel het elke rekenaar op die netwerk 'n lêer genaamd HOSTS.TXT gelees vanaf 'n rekenaar by 'n instansie genaamd SRI. Die HOSTS.TXT-lêer het die numeriese adresse met die ooreenstemmende naam verbind.

'n Hosts-lêer bestaan steeds op die meeste moderne bedryfstelsels, hetsy by verstek of deur konfigurasie, en stel gebruikers in staat om 'n IP-adres (bv. 192.0.34.166) te spesifiseer om vir 'n gasheernaam (bv. example.net) te gebruik, sonder om van die DNS gebruik te maak. Teenswoordig (2007) word die hosts-lêer hoofsaaklik gebruik om DNS-foute na te speur of om plaaslike IP-adresse met meer leesbare name te verbind. Stelsels wat op 'n hosts-lêer gebaseer is het inherente beperkinge aangesien elke rekenaar wat met 'n rekenaar wil kommunikeer waarvan die adres verander het hul hosts-lêer sal moet opdateer.

Die groei in rekenaarnetwerke het 'n meer skaalbare stelsel vereis: een wat 'n verandering in 'n gasheer se adres slegs op een plek opdateer. Ander rekenaars sal dan op 'n dinamiese wyse van die verandering bewus gemaak word deur middel van 'n kennisgewingstelsel.

Paul Mockapetris het DNS in 1983 ontwikkel en die eerste implentering daarvan geskryf. Die oorspronklike spesifikasie verkyn in RFC 882 en RFC 883. In 1987 is die DNS-spesifikasie opgedateer met die publikasie van RFC 1034 en RFC 1035. Verskeie meer onlangse kommentaarversoeke het verskeie uitbreidings op die kern DNS-protokolle voorgestel.

In 1984, het vier studente verbonde aan die Universiteit van Kalifornië, Berkeley - Douglas Terry, Mark Painter, David Riggle en Songnian Zhou - die eerste implementering vir Unix geskryf, en is daarna deur Ralph Campbell onderhou. In 1985 het Kevin Dunlap van DEC diet grootliks oorgeskryf en dit herdoop tot BIND. Mike Karels, Phil Almquist en Paul Vixie het BIND sedertdien onderhou. BIND is in die vroeë negentigs op die Windows NT beskikbaar gemaak.

Die domein-naam ruimte bestaan uit 'n boomvormige datastruktuur van domein-name. Elke node of blaar van die boom het een of meer "hulpbronrekords" (Engels: resource records), wat inligtingbevat wat met die domein-naam verband hou. Die boom word in verskeie sones verdeel. 'n Sone bestaan uit 'n versameling van verbinde nodes wat bedien word deur 'n "gesaghebbende DNS naambediener".

Wanneer 'n netwerk administrateur 'n ander administrateur beheer oor 'n deel van die domein-naam ruimte wil gee, kan hy beheer daarvan "delegeer".

'n Program (resolver) soek die inligting op wat met die node verband hou. 'n Resolver kommunikeer met naambedieners deur standaard DNS-versoeke te stuur, en ontvang dan die anwoord vanaf die DNS. Die program itereer dikwels deur verskeie naambedieners om die benodigde inligting te kry. Ander resolver-programme werk eenvoudig deur slegs met 'n enkele naambediener te kommunikeer. Sulke resolver-programme maak staat op 'n "rekursiewe" naambediener om die inligting vir hulle te verkry.

Die programmatuur interpreteer die domein-naam segment vir segment, van regs na links deur van 'n iteratiewe soekprosedure gebruik te maak. Elke segment se ooreenstemmende DNS-bediener word geraadpleeg deur 'n wyser te verkry na die volgende bediener wat geraadpleeg moet word. 

Die proses soos dit oorspronklik voorsien is, is as volg (inadomain.example):

Die meegaande diagram verduidelik hoe die proses vir die gasheer www.wikipedia.org sal werk.

Die meganisme soos hierbo verduidelik het 'n tekortkoming: dit plaas 'n baie groot las op die versameling root-bedieners, deurdat een van hulle geraadpleeg moet word vir elke liewe soektog vir 'n adres op die netwerk. Gegewe hulle kritieke belang vir die funksionering van die stelsel sal so 'n swaar las op hulle 'n onoorkombare knyppunt vir die letterlik triljoene navrae tot gevolg hê en daarom word DNS in die praktyk effe anders geïmplementeer.

Naambedieners waarna gedelegeer word, word volgens naam eerder as IP-adres gelys. Dit beteken dat die naambediener wat 'n naam probeer opspoor ook eers 'n ander DNS-navraag moet doen om die IP-adres van die bediener waarna dit verwys word op te spoor. Aangesien dit 'n lusafhanklikheid tot gevolg kan hê as die naambediener waarna dit verwys word in die domein val waarvoor die betrokke naambediener die gesaghebbende bron is, is dit ook soms nodig dat die naambediener wat delegeer ook die IP-adres van die volgende naambediener moet verskaf. Hierdie rekord word na verwys as 'n "glue record".

Neem byvoorbeeld aan dat die subdomein en.wikipedia.org verdere subdomeine bevat (soos something.en.wikipedia.org) en dat die gesaghebbende naambediener hiervoor gevind kan word by ns1.en.wikipedia.org. 'n Rekenaar wat something.en.wikipedia.org probeer opspoor sal dus eers ns1.en.wikipedia.org moet opspoor. Aangesien ns1 ook onder die en.wikipedia.org subdomein val, vereis die opsporing van ns1.en.wikipedia.org dat en.wikipedia.org eers opgespoor word wat op sy beurt weer die opsporing van ns1.en.wikipedia.org vereis. Dit is dan juis die lusafhanklikheid waarna hierbo verwys word.

Die afhanklikheid word verbreek deur gebruik te maak van die "glue record" in die naambediener van wikipedia.org wat die IP-adres van ns1.en.wikipedia.org direk aan die aanvraer verskaf.

Wanneer 'n program (soos 'n webblaaier) probeer om die IP-adres van 'n domein-naam op te spoor, volg dit nie noodwendig die stappe soos in die Teorie-afdeling hierbo uiteengesit is nie. Om DNS in die praktyk te verstaan moet 'n mens eers die begrip van 'n kas (cache) verstaan.

Omdat 'n stelsel soos DNS 'n groot aantal versoeke tot gevolg het, het die ontwerpers gepoog om 'n meganisme daar te stel om die lading op indiwiduele DNS-bedieners te verlig. Ten einde hierdie doel te verwesenlik laat die DNS toe dat 'n "kas" geskep word (d.w.s. die plaaslike opname en daaropvolgende raadpleging van die resultate van vorige DNS-navrae) vir 'n gegewe tydperk na 'n suksesvolle antwoord verkry is. Die tydperk waarop so 'n "resolver" die DNS-antwoord in 'n kas stoor (oftewel die tydperk waartydens die DNS-antwoord geldig bly) word bepaal deur 'n waarde wat die "Time To Live" (TTL) genoem word. Die TTL word deur die administrateur van die bediener wat die antwoorde hanteer gestel. Die geldigheidsperiode kan wissel van etlike sekondes tot selfs weke.

'n Noemenswaardige gevolg van die verspreide kasargitektuur is dat veranderinge aan DNS nie altyd onmiddellik wêreldwyd toegepas word nie. Dit kan die beste met 'n voorbeeld verduidelik word: As 'n administrateur 'n TTL van 6 uur opgestel het vir die gasheer www.wikipedia.org en dan die IP adres vir www.wikipedia.org om 12:01 nm verander moet die administrateur in gedagte hou dat 'n persoon wat die vorige DNS-antwoord met die ou IP-adres in 'n kas gestoor het om 12:00 nm, eers weer die DNS-bediener sal raadpleeg om 6:00 nm. Die periode tussen 12:01 nm en 6:00 nm in hierdie voorbeeld word die "kastyd" genoem, en word gedefinieer as die tydsverloop vanaf die aanbring van die verandering, totdat die maksimum tyd deur die TTL verstryk het. Dit gee aanleiding tot 'n baie belangrike logistieke oorweging wanneer veranderinge aan die DNS gemaak word: "nie almal sien noodwendig dieselfde bediener nie". RFC 1537 dra 'n paar basiese reëls oor vir die opstel van die TTL.

Die term "propagation" wat dikwels in hierdie verband gebruik word beskryf dus nie die impak van kasberging behoorlik nie. Dit impliseer dat wanneer 'n mens 'n verandering aan DNS aanbring dit op die een of ander manier na al die ander DNS-bedieners versprei word (in plaas daarvan dat DNS-bedieners 'n navraag sal doen wanneer benodig) en dat 'n mens beheer het oor die tydsverloop wanneer 'n rekord gekas word ('n mens beheer wel die TTL-waardes vir al die DNS-rekords in jou eie domein, buiten die NS-rekords en enige gesaghebbende DNS-bedieners wat jou domein-naam gebruik).



</doc>
<doc id="20633" url="https://af.wikipedia.org/wiki?curid=20633" title="SG Wattenscheid 09">
SG Wattenscheid 09

SG Wattenscheid 09 is 'n Duitse sokkerklub uit Bochum in die deelstaat Noord-Rynland-Wesfale. "Wattenscheid" is 'n stadsdeel van Bochum wat tot 1975 'n onafhanklike dorp was.

Die klub het op 18 September 1909 ontstaan as die "Ballspiel-Verein Wattenscheid" deur die samesmelting van "BV Sodalität der Wattenscheid" en "BV Teutonia Wattenscheid". Die klub het tydens die Tweede Wêreldoorlog die eerste keer prominensie verwerf toe dit in die 1944/45-seisoen die oorlogsontwrigte Gauliga Wesfale gehaal het.

Die absolute hoogtepunt van die klub se geskiedenis is ongetwyfeld toe Wattenscheid die wêreld verstom het deur vanaf 1990 tot 1994 in die Bundesliga deur te bring.

Die klub het ook 'n redelike sterk vroue-afdeling.



</doc>
<doc id="20653" url="https://af.wikipedia.org/wiki?curid=20653" title="Graan">
Graan

Graan word gebruik om grassoorte te beskryf wat verbou word vir hulle eetbare sade. Hierdie graansoorte word op grootskaal verbou en verskaf wêreldwyd meer energie as enige ander verboude voedsel. Sommige ontwikkelende nasies se dieet bestaan hoofsaaklik uit graan. In ontwikkelde nasies is die aantal graan wat genuttig word minder, maar vorm steeds 'n belangrike deel van die daaglikse dieet.

Die volgende tabel wys die jaarlikse produksie van die mees gewilde graansoorte vir 1961, 2005 en 2012.

Alhoewel bokwiet en quinoa gereeld onder grane getel word, is hulle egter tweesaadlobbige plante en dus nie werklik grassoorte nie.

Die totaal van mielies, koring en rys verskaf 87% van die wêreldwye graanproduksie.

Die mielie kom oorspronklik van Amerika en is eers aan die Europeers bekendgestel na die ontdekking van Amerika in 1492. Dit word vandag in al die warmer dele van die wêreld verbou. Die graan dien as voedsel vir mens en dier. Die saad dien verder as basis vir talle nywerheidsprodukte, by. kookolie, stysel, glukose en alkohol. Die mielie het 'n soliede stam en die manlike en vroulike blomme word in aparte bloeiwyses aan dieselfde plant gedra. Die vroulike bloeiwyse (die kop) is 'n gewysigde aar, terwyl die manlike bloeiwyse 'n pluim is. Mielies is verreweg die vernaamste graansoort in Suid-Afrika en die Republiek is op vier na die grootste mielieprodusent ter wereld. Die grootste deel van die mielieoes kom uit die sg. mieliedriehoek met punte Carolina, Ladybrand en Mafeking. Weens die wisselvalligheid van ons klimaat wissel die oes baie van jaar tot jaar. Ons land kan egter reeds vir baie jare mielies jaarliks uitvoer, veral na Europa en Japan.

Koring is die belangrikste graansoort ter wereld en die vernaamste stapelvoedsel in die Westerse lande. Dit word reeds sedert die vroegste tye deur die mens gekweek. Deur teling en seleksie, en SIMs kruising van spesies, is duisede tipes en varieteite ontwikkel wat by 'n wye verskeidenheid klimaatstoestande aangepas is. Gewone koring kan verdeel word in harde korings, waarvan brood gebak word, en sagte korings, vir koek en beskuitjies. Die sogenaamde Durumkoring (Triticum durum) word gebruik vir die maak van macaroni en verwante produkte. Suid-Afrika was lank 'n koringinvoerland (veral uit die V.S.A., Kanada en Australie), maar vandag produseer ons genoeg koring vir eie gebruik.

Rys kom oorspronklik uit Suidoos-Asie. Naas koring is dit die wereld se vernaamste graan en dien dit as stapelvoedsel van die mensemassas van die Ooste. In teenstelling met ander graansoorte verkies rys vleierige grond. Gevolglik word die ryslande gedurende die groeityd met water oorstroom. China en Indie is die grootste produsente en verbruikers van rys. Die enigste Westerse lande waar noemenswaardige hoeveelhede rys gekweek word, is die Verenigde State en Brasilie. In Suid-Afrika was daar in die vroee vyftigerjare aansienlike belangstelling in die verbouing van rys in die ou Oos-Transvaalse Laeveld. Die huidige produksie is egter onbenullig. In eSwatini word 'n bietjie rys geproduseer, wat in die Republiek verwerk word. Feitlik al ons rys word ingevoer, veral uit die Verenigde State,

Die rysplant
Rog is die gehardste van al die wintergrane. Dit is na verwant aan koring, maar kan heelwat meer koue verdra en groei ook baie beter in skraal, sanderige grond.

Vanwee sy bestandheid teen koue word rog in Noord-Europa en groot dele van Rusland as broodgraan in plaas van koring verbou. Rogbrood is egter donker van kleur en taamlik swaar. Die mout van die graan word ook gebruik vir die maak van sekere soorte whisky.

In Suid-Afrika is in die verlede heelwat rog in die sg. Sandveld van Wes-Kaapland gesaai. Dit is egter mettertyd tot groot mate deur koring vervang. Tans beloop die totale produksie van die Republiek gewoonlik minder as 5 000 t en moet ons trouens rog invoer. Die meeste rog word nou in die Vrystaat geproduseer.

Daar is in hoofsaak twee garsspesies wat van mekaar onderskei word deur die aantal rye vrugbare syaartjies per aar. Hulle is onderskeidelik Hordeum vulgare, met ses rye en Hordeum distichum, met twee rye syaartjies. Ontkiemde gars (mout) word in die produksie van bier gebruik. Die tweerygars (Hordeum distichum) is veral geskik vir hierdie doel. Die graan word ook op groot skaal as veevoer gebruik. Die bekende gort is gars waarvan die doppies afgeskuur is. In Suid-Afrika word gars veral in die Suidwestelike Distrikte van Kaapland verbou. Sesry- sowel as tweerygars word gesaai.

Daar is verskeie spesies wat as "mannas" geklassifiseer word. Die twee vernaamstes is egter Prosomanna (Panicum miliaceum) en Boermanna of gewone manna (Setariaitalica). Hierdie twee mannas kom oorspronklik uit die Ooste, waar veral Prosomanna steeds 'n belangrike graan is. Deurdat dit gou ryp word, kan dit met groot welslae in gebiede met 'n baie kort groeiseisoen gesaai word. In Westerse lande, onder meer ook in Suid-Afrika, word hierdie manna as feitlik uitsluitlik vir die produksie van saad vir kouvoels gesaai.

Hierdie graansoort kan maklik van koring onderskei word aangesien die bloeiwyse 'n los pluim is in teenstelling met die aar van koring. Dit is wel nie so 'n belangrike graansoort as koring nie, maar dien tog as menslike voedsel, veral as hawermoutpap. Hawergraan is 'n belangrike pitvoer vir diere, veral perde, maar die grootskeepse vervanging van perde deur trekkers het die belangrikheid daarvan sterk laat afneem. Hawer dien ook dikwels as weidingsgewas. Dit is 'n geharde plant wat beter as koring in onvrugbare grond aard. Lede van die grasfamilie word dikwels vir verfraaiing in tuine aangeplant, hetsy as sierplante of vir grasperke. Van hierdie grasse kom die volgende in Suid-Afrikaanse tuine voor:

Veeboerdery is grootliks gebaseer op natuurlike sowel as aangeplante grasse. In Suid-Afrika is die grasse van 'n natuurlike weiveld 'n besondere groot bate. Die waardevolste grasse wat natuurlik voorkom, is waarskynlik rooigras ("Themeda triandra"), buffelsgras ("Panicum coloratum") en blousaadsoetgras ("Panicum maximum"), bloubuffelsgras ("Cenchrus ciliaris"), knietjiesgras ("Eragrostis lehmanniana") en die meerjarige rooisaadgras ("Ehrharta calycina"). 

Sommige van Suid-Afrika se natuurlike grasse is in so 'n mate veredel dat hulle as aangeplante weidings gevestig word. Die beste voorbeeld hiervan is die bekende oulandsgras (of growwevleigras, "Eragrostis curvula") in die somerreënvalstreek. Daar is verskeie grasse wat as aangeplante weidings onder intensiewe boerderytoestande baie goeie resultate lewer. Die bekendste hiervan is kropaargras ("Dactylis glomerata") en die raaigrasse ("Lolium"-spesies). Hierdie grasse word gewoonlik in mengsels met peulplante soos witklawer ("Trifolium repens") gevestig om sodoende 'n smaaklike weiding te verseker.

Die grasse wat algemeen vir grasperke in Suid-Afrika gebruik word, is die volgende:



</doc>
<doc id="20654" url="https://af.wikipedia.org/wiki?curid=20654" title="Lufthansa">
Lufthansa

Die Duitse lugdiens Deutsche Lufthansa AG is in 1926 gestig en is tans met 104.6 miljoen passasiers (2013) en 117 992 werknemers (2014) Duitsland se grootste binnelandse sowel as buitelandse lugvaartmaatskappy. Die amptelike naam "Deutsche Lufthansa AG" staan vir 'n groot aantal dogtermaatskappye soos Deutsche Lufthansa Cargo AG (vragdiens), Lufthansa Systems AG, LSG Lufthansa Service Holding AG (spysenier) ens. Lufthansa se hoofkwartier is in Keulen geleë. Die lugdiens se belangrikste lughawe is Lughawe Frankfurt. Die tweede belangrikste lughawe waar vanaf Lufthansa opereer, is die München Internasionale Lughawe "(München Franz Josef Strauss Lughawe)".



</doc>
<doc id="20655" url="https://af.wikipedia.org/wiki?curid=20655" title="Pap">
Pap

Pap is 'n eenvoudige gereg wat gemaak word met melk (of water) en een of ander graanproduk. Daar word gereeld ook suiker, sout of botter by verskeie papdisse gevoeg.

Pap word meestal as ontbyt geëet, alhoewel dit in sommige kulture (en ook die Middeleeue) as nagereg bedien word. In ander kulture vorm pap 'n groot deel van die daaglikse dieet en kan ter eniger tyd van die dag geëet woord; byvoorbeeld in Afrika, waar pap wat van mieliemeel gemaak word, uiters gewild is.

Pap was oorspronklik 'n gereg met meer of minder grof gemaalde graan of ander bestanddele, wat in water of ander vloeistowwe gekook is, totdat dit dikvloeibaar tot halfvas was. Dit is die oudste en eenvoudigste metode om 'n graangereg te maak, waarvan later platbrode en – ná die uitvinding van oonde en suurdeeg – moderne broodsoorte en bier afgelei is.

Die presiese datum vir die ontstaan van pap as 'n stapelvoedsel is nie bekend nie. Die oudste historiese oorlewerings tussen 3000 en 2800 v.C. verwys na pap en nouverwante platbrode as die belangrikste geregte. Argeologiese vondse uit die vroeë steentydperk dui daarop dat mense maalstene en vyselagtige steenskottels gebruik het by die bereiding van geroosterde wilde graansoorte. Ongekookte graan is oneetbaar, en mense het dus al vroeg begin om hulle graankos fyn te stamp en te kook. Voor die uitvinding van die pottebakkery is die mage van diere, leersakkies, mandjies of kleigroewe gebruik. Toe die akkerbou teen die begin van die jong steentydperk sowat 10 000 jaar gelede 'n aanvang geneem het, was die toebereiding van pap lankal bekend.
Volgens die deskundige Adam Maurizio was pap en platbrood (of geroosterde of gebakte pap) oor 'n tydperk van 5000 jaar die stapelvoedsel van die mensdom. Net soos pap was platbrood ook 'n dis wat net 'n kort tyd geneem het vir sy toebereiding en slegs warm geniet kon word. Platbrode, wat koud en dus ook oneetbaar geword het, is weer fyngestamp en opnuut tot pap verwerk.

Pap is van giers, hawer, gars, bokwiet en koring berei. Argeoloë het koring, gars en hawer as die oudste bekende graansoorte geïdentifiseer. Daar is selfs resepte uit die antieke tydperk bewaar; die Romeine het oor 'n lang tydperk "puls", 'n pap van gekookte spelt (Latyns: "alica"), as hulle tradisionele hoofgereg geëet. Later het die sogenaamde Puniese pap gewild geraak, wat van gort (afgedopte garskorrels), eiers, kaas en heuning berei is. Die antieke Griekse kookkuns het die voorkeur aan sesamsaad gegee, wat in 'n vysel fyngestamp en saam met olie en heuning in 'n pan gekook is. Hierdie pap was die voorloper van "halva"
of "Turkse heuning", 'n taamlik-soet lekkerny.

In Europa het pap sowat sewe eeue lank die stapelvoedsel gevorm van die oorgrote meerderheid van die bevolking. Die plaaslike omstandighede het bepaal aan watter soort graan die voorkeur gegee is – in Noord-, Wes- en die noordelike Sentraal-Europa was dit meestal hawerpap. In landboustreke, waar giers oorheers het – soos byvoorbeeld in die suidelike en oostelike dele van Sentraal-Europa –, het mense oorwegend gierspap geëet.

Teen die einde van die 18de eeu was oonde, brandstof en graanmeulens nog vir die meeste mense nie bekostig- of beskikbaar nie, sodat pap eers geleidelik gedurende die 19de eeu deur brood (en daarna veral ook aartappels) vervang is. 'n Aantal papdisse soos byvoorbeeld die Engelse "porridge", die Italiaanse "polenta", "grits" ('n pap van grofgemaalde mielies) in die suidelike Verenigde State en ander geregte is egter nog steeds gewild.



</doc>
<doc id="20659" url="https://af.wikipedia.org/wiki?curid=20659" title="Gliese 581">
Gliese 581

Gliese 581 is 'n klein planetêre son in die sterrebeeld Weegskaal, sowat 20,3 ligjare of 193 biljoen kilometer van ons Son af. Gliese 581 is 'n rooi dwerg, wat 500 keer swakker as ons Son straal, en oor drie planetêre satelliete (planemo's) beskik. Dit is een van die honderd mees nabygeleë sterre aan ons sonnestelsel.

Gliese 581 b se massa kom ooreen met dié van Neptunus in ons sonnestelsel (of 17 keer die massa van die Aarde) en bestaan hoofsaaklik uit swaarmetale. Die planeet wentel elke 5 366 dae op 'n afstand van 6 miljoen kilometer om sy son en is in 2005 deur 'n groep navorsers uit Switserland, Frankryk en Portugal onder leiding van Michel Mayor, Stéphane Udry en Xavier Delfosse ontdek. Weens die klein afstand van sy son word die temperatuur op sy oppervlak op sowat 150 °C beraam.

Dieselfde span navorsers in die Europese Suidelike Sterrewag (ESO) in La Silla (Chili) het in April 2007 'n tweede planeet ontdek: Gliese 581 c, die kleinste van alle bekendste eksoplanete. Dit is in 'n wentelbaan wat net dertien dae neem om te voltooi (gelykstaande aan een jaar op Gliese 581 c). 

Die planeet is ongeveer 1,5 keer so groot en vyf keer so swaar soos ons Aarde. Die temperatuur op sy oppervlak word ondanks die klein afstand van sy son op tussen 0 en 40 °C beraam, aangesien Gliese 581 'n swakker straling het. Indien daar water op die planeet se oppervlak voorkom, sou dit volgens die navorsers se eerste berekeninge vloeibaar wees.

Die planeet en sy son is moontlik in 'n gebonde omwenteling aan mekaar gekoppel - die planeet sou dus net soos die Aarde se maan 'n donker en 'n ligte kant hê. Die sonkant se temperatuur sou gevolglik te hoog wees vir vloeibare water, dié van die teenoorgestelde kant so laag dat water net in die vorm van ys sou voorkom.

Nogtans is Gliese 581 c 'n uiters geskikte voorwerp vir navorsing oor buiteaardse lewe. Die planeet is met behulp van die HARPS-spektrometer in La Silla ontdek nadat die navorsers rooi- en blouverskuiwings in verband met sy omwenteling van Giese 581 ondersoek het. Van die dertien planete met 'n massa van minder as 20 Aardes is elf met HARPS opgespoor. 

Altesaam 200 eksoplanete is sedert 1995 ontdek, waarvan die meeste as gasreuse soos Jupiter geklassifiseer is. Gliese 581 c is die kleinste van alle bekende eksoplanete en word as 'n belangrike bestemming vir toekomstige ruimtesendings en ondersoek in verband met buiteaardse lewensvorms beskou. 'n Wetenskaplike beskrywing van Gliese 581 c verskyn in die vakjoernaal "Astronomy & Astrophysics".

Die "Potsdam-Institut für Klimafolgenforschung" in Potsdam (Duitsland) het op 11 Junie 2007 die resultate van sy berekeninge aangaande die wentelbaan en klimaat van Gliese 581c bekend gestel. Die planeet word nou as baie warm en onbewoonbaar beskou.

'n Derde planeet, wat agt keer so swaar is soos ons Aarde, wentel in 'n omlooptyd van 84 dae om die dwergster. Hy is eweneens deur navorsers van die ESO in Chili ontdek.



</doc>
<doc id="20662" url="https://af.wikipedia.org/wiki?curid=20662" title="Man (eiland)">
Man (eiland)

Die eiland Man (Engels: "Isle of Man" of "Mann"; Manx-Gaelies: "Ellan Vannin", [ˈɛlʲən ˈvanɪn] of "Mannin", [ˈmanɪn]) is 'n selfregerende Britse kroonbesitting (Engels: "Crown dependency") in die Ierse See, digby die geografiese sentrum van die Britse Eilande. Naas die hoofeiland Man sluit die kroonbesitting ook die kleiner, net tydelik bewoonde eilande Calf of Man, Chicken Rock en St. Patrick's Isle in.
Die Britse koningin Elizabeth II fungeer as die staatshoof van die eiland en dra die historiese titel Lord of Mann. Sy word deur die destydse luitenant-generaal van Man verteenwoordig. Die regering van die Verenigde Koninkryk neem die eiland se buitelandse belange waar en is ook verantwoordelik vir sy verdediging.

Die amptelike tale van Man is Manx, 'n Goideliese Keltiese taal, en Engels. Net soos die Kanaaleilande Jersey en Guernsey maak Man nie deel uit van die Verenigde Koninkryk of die Europese Unie nie.

Die oorsprong van Man se naam is onduidelik. Die eiland staan in die plaaslike Kelties-Gaeliese taal, Manx, bekend as "Ellan Vannin", waarby die woord "ellan" "eiland" beteken. Die oudste historiese naam is "Manu" of "Mana", waarvan die genitief "Manann" en uiteindelik die naam "Mannin" (soos in "Ellan Mannin" – "Eiland Man") afgelei is.

Gedurende die ampstermyn van Julius Caesar as "proconsul" en die besoek, wat hy in die jare 55 en 54 v.C. aan Brittanje afgelê het, het hy in sy "Commentarii de Bello Gallico" na 'n eiland met die naam "Mona" verwys, wat halfpad in die see tussen Brittanje en Ierland lê. Alhoewel die ligging, soos deur Caesar beskryf, net op Man van toepassing kan wees, bly hierdie verwysing omstrede, aangesien die Romeine destyds ook na die Walliese eiland van Anglesey (Wallies: "Môn") as "Mona" verwys het.

Daar is geen bewyse dat die Romeine ooit 'n nedersetting op die eiland gestig het nie. Nogtans is daar twee ander Romeinse verwysings na die eiland deur Plinius ("Monapia", 77 n.C.) en Orosius ("Mevania", 416).

Ander historiese benamings van Man is "Mön" (in die Yslandse saga's) en die plaaslike Keltiese naam "Maun" (10de eeu).

Die eiland Man maak deel uit van die Britse Eilande, 'n eilandgroep noord-wes van die Europese vasteland. Man lê in die Ierse See, dieselfde afstand van Engeland, Skotland en Noord-Ierland af.

Met 'n lengte van sowat 48 kilometer en 'n wydte van tussen 13 en 24 kilometer beslaan die eiland 'n totale oppervlakte van 572 km (221 vierkante myl). Sy kuslyn het 'n totale lengte van 160 kilometer.

Ongeag sy klein oppervlakte behels die eiland 'n aantal verskillende landskapsvorme. Die heuwels in die noorde en suide van Man word deur 'n sentrale vallei, wat tussen Douglas en Peel geleë is, van mekaar geskei. Die verrenoorde word deur sy buitengewoon lae landskap gekenmerk, wat hoofsaaklik gedurende die Ystydperk uit afsettings van Wes-Skotland se gletsers gevorm is. Meer onlangse afsettings van ronde klippies het die strande van die eiland se mees noordelike punt, Point of Ayre, gevorm. Sulby is met 17 kilometer die langste rivier op die eiland. Sowat twee derdes van die eiland is landbougebiede, veral die vrugbare vlaktes in die noorde en suide. Langs die suidwestelike kus van Man en oorkant die see-engte van Calf Sound (Manx: "Yn Cholloo") lê die eiland Calf of Man, 'n voëlreservaat, met 'n oppervlakte van 2,6 km en 'n maksimumhoogte van 120 meter bo seevlak.

Net een van die eiland se bergpieke verrys tot 'n hoogte van meer as tweeduisend voet bo seevlak: Snaefell (621 meter of 2 036 voet). Volgens 'n ou gesegde kan 'n mens vanuit hierdie bergspits 'n uitsig oor ses koninkryke geniet: Mann, Skotland, Engeland, Ierland, Wallis en die Hemel.

Man se gematigde klimaat word deur koel somers en milde winters gekenmerk. Danksy die ligging wes van Groot-Brittanje en 'n relatief groot afstand van Ierland bring die oorheersende suidwestelike winde 'n bogemiddelde jaarlikse reënval na die eiland. Die bergspits Snaefell het met sowat 1 900 millimeter die hoogste jaarlikse neerslae. In laagliggende gebiede word jaarliks 'n gemiddelde reënval van sowat 800 millimeter aangeteken.

Temperature is oor die algemeen koel. Die hoogste temperatuur wat ooit op die eiland aangeteken is, was 28,9 °C in Ronaldsway, 'n streek in die suide. Bewolkte toestande met 'n relatief klein aantal sonskynure is 'n tipiese verskynsel van die plaaslike weer.

Die eerste menslike nedersettings op die eiland het reeds sowat 10 000 jaar gelede ontstaan. Navorsers neem aan dat die eerste Keltiese stamme op die eiland van Britoniese afkoms was, maar dat Man se vroeg-Middeleeuse bevolking veral Ierse setlaars of veroweraars was wat hulle omtrent 700 n.C. op die eiland gevestig het. Veranderings in die taal wat vir Ogham-inskrifte gebruik is, verwys na hierdie etniese invloede, en ook die plaaslike Keltiese taal is nou verwant aan dié van Ierland en Skotland.

Gedurende die Wiking-tydperk het die suidelike Britse eilande as "Súðreyjar" ("Suidelike Eilande") bekend gestaan (in tenstelling met die noordelike eilandgroepe van Orkney en Shetland of "Norðreyjar"), en sedert die laat 8ste eeu het Wikingskepe hier aangedoen. Vanweë sy strategiese ligging halfpad tussen die Keltiese Ierland en die Angel-Saksise Engeland was die eiland Man 'n geskikte basis vir rooftogte in die gebied.

Volgens 'n skeepsgraf wat naby Balladoole ontdek is dateer argeoloë en geskiedkundiges die vestiging van die eerste Wiking-setlaars op die laat 9de eeu. Die feit dat die eiland eers eenhonderd jaar ná sy ontdekking deur Wiking-seevaarders gekoloniseer is word deur navorsers met die algemene wettelose toestand op Man verklaar – net soos die Orkney- en ander eilande was Man aanvanklik veral 'n basis vir Wiking-seerowers wat liewer die plaaslike bevolkings beroof het as om hulle self as boere in die gebied te vestig.

Volgens die Nordiese "Heimskringla-Saga" het die Noorse koning Harald I in die laaste jare van die 9de eeu 'n besoek aan Man afgelê; ná die verdrywing van wettelose Wikings het die Skandinawiese immigrasie in hierdie periode 'n aanvang geneem.



</doc>
<doc id="20664" url="https://af.wikipedia.org/wiki?curid=20664" title="Ranger 4">
Ranger 4

Ranger 4 was 'n ruimtetuig van die Ranger-program wat ontwerp was om foto's van die maan se oppervlak na verskeie aardstasies terug te stuur vir 'n periode van 10 minute voordat dit teen die maan ten gronde sou gaan. Die ruimtetuig sou verder:

Daar was egter 'n probleem met een van die rekenaars aanboord die ruimtetuig. Dit het veroorsaak dat die sonkragpanele nie ontplooi het nie en dat die navigasiestelsels ophou werk het. Gevolglik het die ruimtetuig op die agterste halfronde van die maan neergestort sonder om enige wetenskaplike data na die aarde terug te stuur.


</doc>
<doc id="20666" url="https://af.wikipedia.org/wiki?curid=20666" title="Tanganjika">
Tanganjika

Tanganjika (Engels en Swahili: "Tanganyika") was 'n republiek in Oos-Afrika binne die Britse Statebond en was vernoem na die Tanganjika-meer wat die land se Westerse grens gevorm het. Op 26 April 1964 het dit saam met die eilande van Zanzibar saamgesmelt om die Verenigde Republiek van Tanzanië te vorm.

Die naam het vir die eerste keer verskyn as die "Mandaat Gebied van Tanganjika", wat van die kolonie Duits-Oos-Afrika gevorm is en is deur die Volkebond as 'n mandaat aan die Brittanje in 1922 toegeken na die Eerste Wêreldoorlog.

Die land het in 1946 'n "trougebied" van die Verenigde Nasies geword, alhoewel dit steeds deur die Verenigde Koninkryk regeer was. Tanganjika het egter op 9 Desember 1961 absolute onafhanklikheid verkry en die "Republiek van Tanganjika" (Engels: "Republic of Tanganyika", Swahili: "Jamhuri ya Tanganyika") is 'n halwe jaar later, op 9 Junie 1962, gestig.


</doc>
<doc id="20667" url="https://af.wikipedia.org/wiki?curid=20667" title="DAX">
DAX

Die DAX is 'n Duitse effektebeurs-indeks en die leidende indikator vir die effektebeurs Deutsche Börse in Frankfurt am Main. Die indeks verteenwoordig die veertig belangrikste aandele en is saamgestel uit maatskappye wat ten opsigte van hulle markkapitalisasie tot die eenhonderd grootstes in Duitsland behoort. 

'n Lys van die maatskappye in die DAX: 


</doc>
<doc id="20668" url="https://af.wikipedia.org/wiki?curid=20668" title="Masjienvertaling">
Masjienvertaling

Outomatiese vertaling of masjienvertaling, waarna soms verwys word deur gebruik van die afkorting MT, is ’n onderafdeling van rekenaarlinguistiek wat die gebruik van rekenaarsagteware ondersoek om teks of spraak uit een natuurlike taal na ’n ander te vertaal. Let wel dat daar ’n onderskeid gemaak word met rekenaargesteunde vertaling.

Op ’n basiese vlak verrig MT eenvoudige vervanging van woorde in een natuurlike taal met woorde in ’n ander. Dit is egter nie genoeg om ’n teks goed te vertaal nie, aangesien die herkenning van frases en hulle ekwivalente in die doeltaal ’n vereiste is. Die gebruik van korpus- en statistiese tegnieke om hierdie probleem op te los is ’n benadering wat vinnig besig is om te groei en lei tot beter vertalings, waar verskille in linguïstiese tipologie, vertalings van idiome, asook die afsondering van onreëlmatighede moontlik is.

Huidige masjienvertaalsisteme kan by ’n spesifieke domein of beroep (soos weerberigte) aangepas word, wat die uitvoer verbeter deur die omvang van die toegelate vervangings te beperk. Hierdie tegniek is veral effektief in omgewings waar formele of formulistiese taal gebruik word. Gevolglik produseer die outomatiese vertaling van regerings- of regsdokumente dikwels meer bruikbare uitvoer as gesprekstekste of minder gestandaardiseerde teks.

Verbeterde uitvoerkwaliteit kan ook bereik word deur menslike ingryping. Sommige stelsels kan byvoorbeeld beter vertaal indien die gebruiker op ’n ondubbelsinnige manier aangedui het watter woorde in die teks eiename is. Met behulp van hierdie tegnieke is daar aangetoon dat MT ’n nuttige instrument is om menslike vertalers te ondersteun en dat dit selfs in ’n baie beperkte aantal gevalle uitvoer kan produseer wat net so gebruik kan word (soos in die geval van weerberigte).

Deur die geskiedenis heen is daar al baie gedebatteer oor die vooruitgang en potensiaal van outomatiese vertaling. Sedert die 1950's het ’n aantal geleerdes die moontlikheid dat volledig outomatiese vertaling van ’n hoë kwaliteit bereik sou kon word, bevraagteken. Sommige kritici beweer dat daar in beginsel struikelblokke is tot die outomatisering van die vertaalproses.



</doc>
<doc id="20669" url="https://af.wikipedia.org/wiki?curid=20669" title="Zanzibar">
Zanzibar

Zanzibar (Arabies: زنجبار‎‎ "Zanjibār") is 'n semi-outonome deel van Tanzanië in Oos-Afrika. Dit bestaan uit talle eilandjies in die Indiese Oseaan, 25 tot 50 kilometers vanaf die kus. Die twee grootste eilande is Oengoeja en Pemba. Die hoofstad van Zanzibar, Zanzibarstad, is op die Oengoeja-eiland gesetel. Die ou deel van die stad staan as "Steenstad" bekend en is 'n wêrelderfenisgebied. Al geniet Zanzibar 'n hoë graad van selfstandigheid, bly dit steeds deel van Tanzanië. In 1964 het dit saam met Tanganjika saamgesmelt om die Verenigde Republiek Tanzanië te vorm.

Zanzibar se hoofindustrieë is speserye (waaronder naeltjies, neutmuskaat, kaneel en peper), raffia en toerisme. Zanzibar is ook die tuiste van die endemiese Zanzibar-rooikolobusaap en die moontlik uitgestorwe Zanzibar-luiperd.

Die woord "Zanzibar" is moontlik afkomstig van die Persiese زنگبار, "Zangi-bar" ("kus van die swartes") en staan bekend as Zanji-bar in Arabies. "Zanzibar" kan ook 'n verwysing na die "Zingiber"-genus van gemmer wees. Die term "Zanzibar" word ook gereeld gebruik om na Oenjoega-eiland te verwys en daar word soms na Zanzibar in sy geheel verwys as die "Spesery-eilande", alhoewel hierdie term meer algemeen met die Molukke-eilande in Indonesië verbind word.

Die teenwoordigheid van mikrolitiese gereedskap dui aan dat dit vir minstens 20 000 jaar die tuiste van mense was, wat die begin van die Later Steentydperk se mense geword het.

'n Grieks-Romeinse teks, wat dateer uit die 1ste tot die 3de eeu n.C. – die Periplus van die Eritrese See – verwys na die eiland van Menuthias (Antieke Grieks: Μενουθιάς), wat moontlik Unguja is. Daar is min bekend oor die geskiedenis van Zanzibar in die tydperk tussen die tydvak van die Periplus en die dood van Mohammed in 632 n.C. Van daardie tyd af verder, het die oorloë in Asië en die toenemende handel die Perse, Arabiere en Indiërs gemotiveer om Zanzibar te besoek of daarheen te migreer.
Persiese handelaars het Zanzibar gebruik as 'n basis vir hul reise tussen die Midde-Ooste, Indië en Afrika. Unguja, die groter eiland, het 'n beskermende en verdedigbare hawe gebied. So, hoewel die skiereiland min produkte van waarde gebied het, het die Perse hulle gevestig by wat bekend geword het as Zanzibarstad ("Steenstad"- Stone Town). Dit was gerieflik om daarvandaan handel te dryf met die Swahilikusgebiede. Hulle het wagposte op die eilande gevestig en die eerste Zoroastriese vuurtempels en moskees in die Suidelike Halfrond gebou.

Die impak van hierdie handelaars en immigrante op die Swahili-kultuur is nie bekend nie. In die Middeleeue was Zanzibar en ander nedersettings op die Swahili-kus reeds ontwikkel. Die kusgebied het 'n aantal onafhanklike handels-stede gehad. Hierdie stede het ryk geword namate die Bantoevolke (Swahili-volke) as tussenganger en fasiliteerder gedien het vir die plaaslike mense, die Arabiere, Perse, Indonesiërs, Maleisiërs, Indiërs en Sjinese handelaars. Dié interaksie het in 'n mate bygedra tot die evolusie van die Swahili-kultuur, wat sy geskrewe taal ontwikkel het. Hoewel dit 'n Bantoetaal is, bevat Swahili sekere elemente wat geleen is van ander beskawings, in besonder Arabiese leenwoorde. Met die weelde wat hulle deur hul handel opgebou het, het sommige Arabiese handelaars ook heersers van die kusstede geword.

Vasco da Gama se besoek in 1498 was die begin van die Europese invloed. Zanzibar het in 1503 of 1504 deel van die Portugese Ryk geword toe Kaptein Ruy Lourenço Ravasco Marques daar aan wal gestap en respek en onderdanigheid van die sultan geëis het, in ruil vir vrede. Zanzibar was vir byna twee eeue die eiendom van Portugal. Die eerste Engelse skip wat Unguja besoek het, die "Edward Bonaventure" in 1591, het ontdek dat daar geen Portugese wagposte of forte was nie. Die omvang van hul okkupasie was 'n handelsdepot waar produkte aangekoop en versamel was vir die verskeping na Mosambiek. Die omvang van hul besetting was beperk tot 'n handelspos om produkte aan te koop en te versamel vir die verskeping na Mosambiek. Hierdie onbetrokke benadering het in 1635 verander toe die Portugese 'n fort by Pemba gebou het nadat die Sultan van Mombasa 'n paar jaar vantevore Portugese burgers uitgemoor het.

Die ouer nedersettings is baie opmerklik verskillend van die heerskappy van Oman en Maskat. Toe die Portugese in 1498 aangekom het was daar aan die kus 'n aantal onafhanklike dorpe waar Arabiere gebly het wat geen bande met Arabië gehandhaaf het nie. Die verhoudinge met die Arabiere was oor die algemeen vyandelik, maar gedurende die 16de eeu het die Portugese hul mag behoorlik gevestig en met die hulp van die Arabiese sultans geheers. Die stelsels het tot 1631 gehou toe die Sultan van Mombasa die Europeërs uitgemoor het. In die laaste tydperk van die Portugese oorheersing is Europese goewerneurs aangestel wat die plaaslike bevolking swak behandel het. Die Arabiere van Oman se hulp is deur die boorlinge ingeroep om die buitelanders uit hul land te verdryf.

In 1698 val Zanzibar en word deur Oman oorgeneem.

Die sultans van Zanzibar het omstreeks 1890 'n aansienlike deel van die Swahilikus, wat bekend gestaan het as die Zanj, wat Mombasa en Dar-es-Salaam, ingesluit het, beheer. Aan die begin van 1886, span die Verenigde Koninkryk en die Duitse Keiserryk saam om dele van die Zanzibar-sultanaat vir hul eie ryke in te palm.

Zanzibar het uiteindelik onder die beheer van die Britse Ryk geval; gedeeltelik vir die politieke inisiatief van die 19de eeu om die Britse slawehandel afgeskaf te kry. Zanzibar was die die sentrale punt van die Arabiese slawehandel en in 1822 plaas die Britse raad in Maskat druk op Sultan Said om die slawehandel te staak. Die eerste van 'n reeks van anti-slawerny ooreenkomste is deur Said onderteken om die vervoer van slawe suid en oos van die Moresby-lyn, vanaf Kaap Delgado in Afrika tot by die Diu-gebied aan die kus van Indië stop te sit. Said het onder toenemende druk van die Britte gekom en in 1842 lig die Britse regering die Zanzibar-heerser in dat hulle slawehandel na Arabië, Oman, Persië en die Rooisee wil afskaf.

In 1890 word Zanzibar 'n Britse protektoraat (nie 'n kolonie) van Brittanje. Dit het beteken dat die land nog 'n soewereine staat van die Sultan van Zanzibar gebly het.

Van 1890 tot 1920 was tradisionele visierskappe in beheer. Hulle het onder die wakende oog van raadgewers van die koloniale kantoor regeer. In 1913 het daar egter 'n verandering gekom na 'n stelsel van regstreekse heerskappy waar die inwoners seggenskappy gekry het in die aanstel van goewerneurs. Die dood van die pro-Britse Sultan Hamad bin Thuwaini op 25 Augustus 1896 en met sy opvolger, Sultan Khalid bin Barghash, wat nie die Britte aangestaan het nie, het dit uiteindelik gelei tot die Anglo-Zanzibar-oorlog. Die oggend van 27 Augustus 1896 verwoes die Britse Vloot die Beit al Hukum-paleis. 'n Skietstilstand is 38 minute later gesluit, en tot vandag toe staan die bombardering bekend as die kortste oorlog in die geskiedenis.

Op 10 Desember 1963 word die protektoraat, wat sedert 1890 in Zanzibar regeer het, deur Brittanje afgeskaf. Die Verenigde Koninkryk het nie onafhanklikheid, as sulks, aan Zanzibar toegestaan nie, aangesien die Britse regering nooit soewereine beheer oor die gebied gehad het nie. Met die afskaffing van die protektoraat het Zanzibar 'n grondwetlike monargie onder beheer van die sultan geword. 'n Maand later, op 12 Januarie 1964, is Sultan Jamshid bin Abdullah egter met die Zanzibar-rewolusie omver gewerp. Die sultan vlug na ballingskap en die sultanaat word vervang met die Volksrepubliek Zanzibar en Pemba. In April 1964 smelt die republiek saam met die vasteland van Tanganjika. Hierdie Verenigde Republiek Tanganjika word herdoop na 'n vermenging van die twee lande se name om die Verenigde Republiek Tanzanië - 'n semi-onafhanklike land te word.

Die 2002-sensus is die jongste syfers wat aandui dat Zanzibar se totale bevolking toe 984 625 mense was – met 'n jaarlikse groeikoers van 3,1%. Die bevolking van die stad Zanzibar, die grootste stad, was 205 870.

Die mense van Zanzibar is van 'n diverse etniese oorsprong. Dit blyk of die eerste permanente inwoners van Zanzibar die voorvaders was van die Bantoe Hadimoe en Tumbatoe mense wat omstreeks 1000 n.C uit die Groot Mere-gebied daar begin aankom het.

Zanzibar bestaan deesdae merendeels uit etniese Swahilis, wat een van die Bantoevolke is. Daar is ook Arabiere en Indiërs wat ook deel uitmaak van die bevolking.

Die mense van Zanzibar praat Swahili (Kiswahili), 'n Bantoetaal wat wyd gepraat word in die Groot Mere-streek. Saam met Engels is Swahili die twee amptelike tale in Tazanië. Baie van die plaaslike bevolking praat ook Frans en/of Italiaans.

As 'n semi-onafhanklike deel van Tanzanië, beskik Zanzibar oor sy eie regering.

Zanzibar het 'n regering van nasionale eenheid, met die huidige president, Ali Mohamed Shein, wat op 1 November 2010 verkies is.

Zanzibar is een van die Indiese Oseaan-eilande. Dit lê aan die Swahili-kus, langs Tanganjika (die vasteland van Tanzanië).

Antieke pottebakkery dui aan dat die handelsroetes na Zanzibar terugdateer na die antieke Assirië. Handelaars uit die Arabiese Skiereiland, die Persiese Golf-streek van die hedendaagse Iran (in besonder Sjiraz) en Wes-Indië het Zanzibar so ver terug as in die eerste eeu besoek. Hulle het die moesonwinde gebruik om oor die Indiese Oseaan te vaar om in die beskermende hawe van die hedendaagse Zanzibarstad te land.

Zanzibar se bekendste gebeurtenis is die Zanzibar Internasionale Filmfees. Elke jaar in Julie word die beste van die Swahili-kusgebied se kunste ten toon gestel. Dit sluit in Zanzibar se gewilde musiek, Taarab.

In 2000 was daar 207 regeringskole en 118 privaatskole in Zanzibar. Daar was toe ook al twee universiteite en een kollege.

In die 1970's, 1980's en 1990's moes almal na skool diensplig doen, maar dit is deesdae vrywillig en min studente sluit aan. Die meeste gaan soek werk of gaan onderwyskollege toe.




</doc>
<doc id="20670" url="https://af.wikipedia.org/wiki?curid=20670" title="SV Arminia Hannover">
SV Arminia Hannover

SV Arminia Hannover is 'n Duitse sokkerklub uit Hannover in die deelstaat Neder-Sakse.
Die klub is in 1910 gestig as "FC Arminia Hannover". In 1918 het die klub met "Rugby-Verein Merkur" saamgesmelt om "SV Arminia-Merkur" te vorm en twee jaar later het die klub sy huidige naam aangeneem.

In die 1932/33-seisoen het die klub die kwarteindstryd in die uitspeelwedstryde om die Duitse titel gehaal. Na die Tweede Wêreldoorlog het die klub 'n paar seisoene in die Oberliga deurgebring, destyds die hoogste klas.

Benewens sokker, het die klub ook afdelings vir Amerikaanse voetbal, handbal, tennis en tafeltennis.



</doc>
<doc id="20676" url="https://af.wikipedia.org/wiki?curid=20676" title="SC Verl">
SC Verl

SC Verl is 'n Duitse sokkerklub uit Verl in die deelstaat Noord-Rynland-Wesfale, gestig op 6 September 1924.

Die klub se grootste prestasie was toe dit die derde rondte van die DFB-Pokal bereik het in die 1979/80-seisoen. Die klub het ook al by drie ander geleenthede die hoofrondte van die kompetisie bereik.

In 1991 het Verl aan die uitspeelrondte om promosie na die 2. Bundesliga deelgeneem, maar was onsuksesvol. Indien die klub sou kwalifiseer, sou Verl die kleinste dorp nóg wees om 'n span vir die 2. Bundesliga te lewer.



</doc>
<doc id="20679" url="https://af.wikipedia.org/wiki?curid=20679" title="Ferdinand Magellaan">
Ferdinand Magellaan

Ferdinand Magellaan (Portugees: Fernão de Magalhães; Spaans: Fernando of Hernando de Magallanes; Lente 1480–27 April 1521) was 'n Portugese ontdekkingsreisiger wat, in diens van Spanje, probeer het om 'n Weswaartse roete na die Spesery-eilande van Indonesië te vind. Die soektog was die eerste suksesvolle probeerslag om rondom die wêreld te seil. Magellaan het nie sy finale, Weswaartste reistog voltooi nie; hy was doodgemaak tydens die Slag van Maktan in die Filippyne. Hy het egter verder wes as die Spesery-eilande gesterf en het dié eilande wel op vroeë togte besoek. Hy was een van die eerste persone wat al die meridiane van die aardbol oorgesteek het. Hy was ook die eerste persoon wat 'n ontdekkingstog gelei het deur Asië vanaf Europa te bereik deur weswaarts te seil en ook die eerste persoon om die Stille Oseaan oor te steek.

Van die 270 bemanningslede wat die ekspedisie saam met Magellaan begin het, kon slegs 18 daarin slaag om terug te keer na Spanje en dus die reis om die aardbol te voltooi. Hulle was deur die Spanjaard Juan Sebastián Elcano gelei, wat die leisels oorgeneem het na Magellaan se dood.


</doc>
<doc id="20681" url="https://af.wikipedia.org/wiki?curid=20681" title="Ansan">
Ansan

Ansan (Koreaans: 안산시) is 'n stad in Gyeonggi- provinsie, Suid-Korea. Dit lê suid van die hoofstad Seoel, en is 'n deel van die Seoelse Nasionale Hoofstadgebied. Die bevolking in 2004 was 686 873, met 56 mense per vierkante kilometer. Ansan begrens die see aan die weste, en die stad bevat baie eilande. Ansan word deur middel van spoorweg met Seoel verbind, via Seoel Subway Line 4. Die naam "Ansan" beteken "rustige berg" in Koreaans.




</doc>
<doc id="20683" url="https://af.wikipedia.org/wiki?curid=20683" title="Groente">
Groente

Net soos vrugte is groente 'n onmisbare bron van vitamiene en minerale in die menslike dieet. In baie nie-Westerse lande voorsien groente in die groot behoefte aan eiwitte. Aangesien nie alle groentes dieselfde voedingstowwe bevat nie, is dit belangrik om groentes af te wissel vir 'n gebalanseerde dieet. In welvarende lande neem die gebruik en verskeidenheid van groente steeds toe. Grootskaalse groenteboerdery kom oor die hele Suid-Afrika voor. Die Laeveld is die belangrikste somer- groentegebied omdat groente deur die jaar daar gekweek kan word.

Die algemeenste indeling van groente is om dit te groepeer volgens die deel van die plant wat geëet word: wortelgroentes of knolgroentes (geelwortels, aartappels, skorsenier), blaargroentes (blaarslaai, spinasie, andyvie), stingelgroentes (rubarber, aspersies, seldery), peulgroentes (ertjies, boontjies), koolgroentes (blomkool ingesluit) en vruggroentes (eiervrug, komkommer, tamaties). 

Dit is moeilik om 'n juiste definisie van groente te gee omdat sommige gewasse as groente en as stysel- of eiwitbron dien. Die onderskeid tussen groente en vrugte is ook nie altyd duidelik nie. Soos uit bogenoemde indeling afgelei kan word, gaan dit by die verskillende groentesoorte am verskillende dele van die plant wat geëet word. Groente kan nietemin gedefinieer word as 'n gewas waarvan die vegetatiewe dele, vrugte of onvolwasse sade as menslike voedsel gebruik word. Groente is onmisbaar vir ŉ gesonde, gebalanseerde dieet. 

Ondanks die hoë waterinhoud van groente (tussen 70 en 90 %) bevat dit 'n groot verskeidenheid vitamiene. Vitamiene A, 8-kompleks en C en karoteen word algemeen aangetref. Ander vitamiene in groente is vitamiene K en E. Vitamiene A, 82, B12, C en K kom in alle groen groentes voor. Blaarslaai en ertjies bevat vitamien E; vitamien A kom in donkergroen en in geel groentes soos wortels en pampoen voor. Vitamien C kom in feitlik alle groentes voer, maar gaan maklik verlore wanneer die groente gekook word. 

Groentes soos patats en aartappels bevat 'n groot hoeveelheid koolhidrate, terwyl ertjies en boontjies ryk is aan proteïen. Net soos by vrugte bevat groentes ook onverteerbare ruvesel, dit is sellulose, wat die spysverteringskanaal stimuleer. Afgesien van 'n toename in die verbruik van groente het daar in die laaste paar jaar ook 'n klemverskuiwing in die keuse van groentesoorte plaasgevind. Growwe en kilojouleryke groente soos kool, wortels en beet, het plek gemaak vir fyner groentes soos blaarslaai, komkommers, tamaties en ander roukosgroentes. 

Die verskynsel kom veral in Europa voer weens die ontwikkeling van binnenshuise kwekerye, wat die sogenaamde somergroentes deur die jaar beskikbaar maak. Met die metode kan subtropiese gewasse soos groenrissies en eiervrug ook in kouer streke gekweek word. Ander omstandighede wat die verbruik van groente bevorder, is toenemende welvaart en beter insig in en kennis van voeding. Die groot aantal buitelanders wat hulle in veral Wes-Europa gevestig het, het ongetwyfeld ook 'n invloed op die groter verskeidenheid van groentes gehad. Meer aandag word ook aan die voorkoms van markgroentes bestee. Met verbeterde kweekmetodes en die veredeling van gewasse kom groentes van 'n beter gehalte op die mark wat langer vars bly en minder vatbaar is vir siektes.

Groente word oor die hele Suid-Afrika verbou. Sommige streke is egter weens klimaatstoestande beter geskik vir grootskaalse groenteboerdery. Die belangrikste produksiegebiede is Upington, Douglas en Oudtshoorn in die Kaapprovinsie, terwyl die Laeveld die belangrikste winterproduserende gebied van somergroente is weens sy ryplose winter. 

Na raming was sowat 80000 ha aan die begin van die tagtigerjare onder groente. Groente maak 5 % van alle landbouprodukte uit, waarvan aartappels verreweg die belangrikste is met 'n aandeel van 2 %. Ander belangrike produkte is tamaties, uie, kopkool, pampoen, bone, geelwortels, patats, blomkool en beet. Aartappels word veral in die Oostelike Hoëveld in Gauteng, Limpopo, die sentrale Vrystaat (Bothaville) en in Wes-Kaapland (Clanwilliam en Ceres) verbou. 

Die belangrikste produksiegebiede vir tamaties is die Laeveld, Wes-Kaapland en die streke om Pretoria en Krugersdorp. Uie word veral in Wes-Kaapland en Limpopo verbou. Ander belangrike produksiegebiede is die gebiede rondom besproeiingskemas soos Vaalharts, die Visrivier, die Rietrivier en die Loskopdam, en in Wes-, Suid- en Oos-Kaapland. Suid-Afrika verbou 58 groentesoorte, waarvan 'n groot verskeidenheid in verskillende vorme uitgevoer word. Vars produkte wat uitgevoer word, is soetrissies, knoffel, olywe, uie, aartappels, aartappelmoere, tamaties, kopkool, blomkool, geelwortels, blaarslaai, aspersies, preie, komkommers, rape, murgpampoen, jong murgpampoentjies, beet, artisjokke, seldery en pietersielie. Kool, komkommers, sampioene en tamaties groente\ word bevrore uitgevoer, terwyl kool, komkommer, uie en tamaties ook in tydelike gepreserveerde toestande uitgevoer word. 'n Groot aantal gedroogde of ontwaterde groentes word ook uitgevoer. Dit is soetrissies, kruie, kool, komkommers, olywe, tamaties, groenbone, ertjies, blomkool, geelwortels, koolrape, gemengde groentes, aartappels en lensies. Dieselfde produkte word egter ook ingevoer. Daar word nie op groot skaal uitgevoer nie omdat die plaaslike vraag so groot is. Aan die begin van die tagtigerjare is groente ter waarde van meer as R300 miljoen per jaar op Suid-Afrikaanse markte verkoop. 

Ofskoon dit nie op groot skaal in Suid-Afrika beoefen word nie, speel tonnelverbouing van groente ook ŉ rol om alle groentes deur die jaar geredelik beskikbaar te maak. Tonnelverbouing van groentes of die kweek van groentes onder kunsmatige omstandighede word grootskaals in Europa toegepas. Suid-Afrika het egter genoeg beskikbare grond om groentes op landerye te verbou. Die verbouing van groente in tonnels is ook 'n duur proses. Die tonnels word gewoonlik van veselglas gemaak. Veselglas laat voldoende sonlig in vir fotosintese en groei en verwarm die lug in die tonnel. 

Omdat ander weerstoestande so uitgeskakel word, word die voggehalte en die temperatuur kunsmatig deur waaiers beheer. Die gewasse kan in 'n neutrale, gesteriliseerde groeimedium soos sand geplant en kunsmatig met opgeloste plantkos gevoed word. Die kweekmetode word hidroponika genoem. Groente is een van die baie min onbeheerde landbouprodukte in Suid-Afrika: die pryse word deur die vraag en aanbod bepaal. Groente word op die varsproduktemark uit die hand verkoop. 

Daar was aan die begin van die jare tagtig 14 nasionale varsproduktemarkte in Suid-Afrika. Hulle is in Johannesburg, Kaapstad, Pretoria, Durban, Pietermaritzburg, Port Elizabeth, Bloemfontein, Klerksdorp, Oos-Londen, Vereeniging, Springs, Uitenhage, Kimberley en Welkom. Daar is ook nie nasionale markte op Witbank, Brakpan, King William's Town, Kroonstad, Queenstown en De Aar. Vroeër is groente volgens die veilingstelsel verkoop waar kopers teen mekaar gebie het vir ŉ produk. Die stelsel is egter weens die hoë koste daaraan verbonde en weens wanpraktyke afgeskaf. Dit word vandag net gebruik in uitsonderlike gevalle waar die vraag baie hoër as die aanbod is. 

Sekere markte verkoop waatlemoene nog volgens die stelsel. By elke nasionale varsproduktemark is 'n advieskomitee wat die toestande van elke mark bestudeer en daaroor verslag doen aan die Kommissie vir Varsproduktemarkte of aan die Minister van Landbou en Visserye. Die lede van die komitee moet die Minister van raad dien oor die plek, oprigting, uitbreiding, verandering, gebruik, bestuur en beheer van die varsproduktemarkte.

In teenstelling met Suid-Afrika lê die Europese lande sterk klem op die kunsmatige verbouing van groentes. Die winters is langer en kouer in Europa en die landbougrond beperk. Omdat elke gewas in 'n bepaalde klimaat gekweek moet word, is daar groentesoorte wat in sekere Europese lande nie in die buitelug verbou kan word nie. Om die probleem op te los, is nuwe kweekmetodes, waaronder verbouing in glashuise, ontwikkel. 

Deur die toepassing van spesiale kweekmetodes (vroeër of later saai), die gebruik van geselekteerde rasse (soos die somerprei en die winterprei) en deur dele van 'n oes te berg, het Europa ook die probleem van 'n bepaalde saai-, oes- en bemarkingsperiode uitgeskakel. Die belangrikste produkte wat onder glas verbou word, is tamaties komkommers, blaarslaai en groenrissies. Daar word toenemend na die kweekmetode oorgeskakel omdat groentes wat in kweekhuise verbou is, hoër pryse behaal. 

Die opkoms van verbouing onder glas bring egter mee dat die Europese mark soms 'n oorvloed van veral komkommers, tamaties en blaarslaai het. In Wes-Europa word die verbouing van groente onder glas hoofsaaklik op klein skaal beoefen op oppervlaktes van tussen 0,7 en 1,5 ha. Vanweë die gunstige klimaat kan groentekwekers 2 tot 3 oeste per jaar kry. In die Mediterreense streke en lande kan hoogstens een oes behaal word omdat die temperatuur in die kweekhuise te hoog word. 

Die keuse van plante wat onder glas gekweek word, word deur hul behoefte aan lig eerder as deur die temperatuur bepaal. Blaargroentes soos andyvie kry op die kort winterdae heeltemal genoeg lig om 'n volwasse plant te word. Groentes wat blomme of saad vorm het baie lig nodig. Daarom is die periode tussen 15 Desember en 15 Januarie in Wes-Europa ongeskik om groentes soos tamaties en groenrissies te kweek. Om so doeltreffend en ekonomies moontlik onder glas te kan kweek, moet 'n bepaalde kweekskema gevolg word. Vir so 'n skema is die verwarmingskapasiteit (die hoeveelheid hitte per uur per m² in die kweekhuis) 'n belangrike faktor.

Groente is in baie tropiese Ian de onmisbaar as eiwitbron. Dit geld veral in streke waar knolgroentes die stapelvoedsel is en waar geen vleis is of vis geëet word nie. Die tropiese temperatuur, reënval, daglengte en die bodem is goed geskik vir die kweek van groentes. Buite die reënseisoen moet groentes egter besproei word omdat die vog vinnig uit die grond verdamp. 

Daar is 'n aansienlike temperatuurverskil tussen die hoër en laer tropiese dele. In die laer dele groei hoofsaaklik net tropiese groentes wat by die hoë temperatuur en kort dae aangepas is. Groentes soos boontjies, blaarslaai en blomkool kan slegs in streke wat tussen 600 en 1 800 m bo seespieël lê, gekweek word. Aartappels kan ook in die streke verbou word, maar in die laer dele vorm die plante geen knolle nie. Spinasie kan in die hoër dele gekweek word, maar die saad moet ingevoer word omdat 'n minimum van 13 uur sonlig per dag nodig is om die plante te laat blom. 

'n Duidelike onderskeid tussen kweek vir handelsdoeleindes en kweek vir eie gebruik kan in die trope gemaak word. Die groentes wat vir eie gebruik gekweek word, is meestal soorte wat by die klimaat aangepas is en wat min versorging vereis, soos spinasie, eiervrug, postelein, rooi skerprissies en kassawe. Groentes wat vir handelsdoeleindes gekweek word, is kopkool, blaarslaai, boontjies en radyse. Tropiese groente word nie juis vir markdoeleindes gekweek nie, behalwe in Indië en Suidoos-Asië. Verbouing van groentes vind hoofsaaklik op baie klein skaal of in wisselbou met akkerbougewasse plaas.

Belangrike blaargroente is die tropiese spinasiesoorte (genus Amaranthus). Kangkong (Ipomoea aquatica), waarvan die blare soos spinasie lyk en gebak of gestowe kan word, groei in water. In groot dele van Suidoos-Asië word jong bamboesspruite as groente geëet. Dit word geblik en na ander lande, waaronder Suid-Afrika, uitgevoer. Peulgroentes soos keker-ertjies of Spaanse ertjies (Cicer arietinum) is 'n belangrike bron van eiwitte en vitamien B-kompleks vir die inheemse bevolking. 

In die nat tropiese dele word limaboontjies (Phaseolus lunatus) ook gekweek. Belangrike vruggroentes is die okra of gombo (Hibiscus esculentus), die chayote (Sechium edule: in Suid-Afrika bekend as die sjoe-sjoe), die broodvrug (Artocarpus altilis) en eiervrug (Solanum mefongena). Daar word verskeie soorte eiervrugte gekweek. Rooi skerprissie (genus Capsicum) is ŉ belangrike groentesoort in al die tropiese gebiede. Die meeste soorte is eenjarig. 

Die langwerpige vrugte word ryp (rooi) sowel as halfryp (groen) gepluk en as groente geëet of verwerk in verskillende soorte sambal, 'n pikante kruiesous, wat saam met rysgeregte voorgesit word. Die knolgroente bevat naas vitamiene en minerale heelwat stysel. Waar aartappels in Suid-Afrika, Europa en ander Westerse lande die belangrikste styselvoedsel is, is ander knolgroentes in die meeste dele van die trope die belangrikste bron van stysel. Patats bevat stysel en baie suiker. Die knol word geoes en geëet, asook die blare en die jong rankplante. Taro (Colocasia escufenta) is die hoofvoedsel van die eilande in die Stille Oseaan. Die meerjarige groente het knolle wat halfbo die grond groei.

Dit word in die reënseisoen gekweek. In droë tye groei dit net op vogtige, skaduryke plekke. Die jam (Dioscorea alata), ŉ knolvormige wortelstuk, word in die lae sowel as hoe streke gekweek. In teenstelling met die patat kan die jam se knolle onbeperk geberg word. Dit word gekook, gebak, gerooster of gemaal en dan as pap geëet. Maniok of kassawe (Manihot esculenta) is oorspronklik 'n Suid-Amerikaanse plant wat nou oral in die trope verbou word. Die plant se jong blare is baie voedsaam (ongeveer 8 % eiwit), maar bevat ŉ gifstof, blousuur, wat egter verdwyn nadat die blare fyngedruk en 'n paar minute gekook is. Die knolle van die maniokplant bevat baie stysel en is ook die belangrikste tropiese styselkos.

Groen blaargroentes verlep vinnig. Ander groentes begin eers na ŉ paar dae skimmel en verrot daarna. Groen groentes moet koel bewaar word. Knol-, wortel-, bol- en koolgroentes kan langer geberg word, danksy hul reserwestowwe (koolhidrate). Onder gunstige omstandighede kan die groentes vir ŉ paar maande geberg word. Die sogenaamde inkuiling van groentes, onder meer knolle, beet en skorseniere, word algemeen toegepas. Die opgaarplek word met strooi of lug deurlaatbare plastiek uitgevoer. 

Soms word 'n lagie grond bo-oor die strooi of plastiek gegooi. Winterkoolsoorte word vir lang tydperke bewaar in koolskure, waarin die ventilasie, temperatuur en vogtigheidsgraad noukeurig beheer word. Fyner groentes word in koelkamers of ander lugversorgde opslagplekke bewaar. Die meeste groente kan op verskillende maniere houbaar gemaak word. Die industriële bewerking van groente sluit in sterilisasie, insouting, droging en bevriesing. 

Groentes soos agurkies, blomkool, witkool, uie, seldery en sampioene word ook gepekel. Tensy 'n preserveermiddel bygevoeg word, moet gepekelde groentes ook gesteriliseer word. Met uitsondering van sommige blaargroentes kan alle groentes gedroog word. Baie gemengde, gedroogde groentes word tot gedroogde sopmengsels of gedroogde gemengde geregte verwerk. Feitlik alle groentesoorte kan bevries word. Gepreserveerde groente is oor die algemeen duurder as vars groente. Dit moet egter in gedagte gehou word dat voorafbewerkte en gepreserveerde groentes gouer voorberei kan word, Vitamien C kan in die industriële verwerking heeltemal verlore gaan. Daarom word mense afgeraai om net van sulke groentes gebruik te maak.

Die klassifisering van tamaties word al dekades lank betwis: die hooggeregshof van die Verenigde State het in 1883 (in die saak "Nix v. Hedden") verklaar dat tamaties 'n groente is. Botaniesgesproke bestaan daar egter nie 'n klassifisering soos "groente" nie en is 'n tamatie eintlik 'n vrug, aangesien dit die bessie van die tamatieplant is.



</doc>
<doc id="20684" url="https://af.wikipedia.org/wiki?curid=20684" title="Cebu Stad">
Cebu Stad

Cebu Stad (Engels: "Cebu City", Cebuano: "Dakbayan sa Sugbo") is die hoofstad van die provinsie Cebu in die Filippyne en die tweede belangrikste metropolitaanse sentrum in die land. Die stad lê op die ooskus van Cebu-eiland en is die eerste Spaanse nedersetting in die land. Buiten die Filippynse hoofstad, Manila, is Cebu Stad ook die stad wat die meeste internasionale vlugte ontvang en is die belangrikste sentrum vir handel en industrie in die Visayas en Mindanao, die suidelike dele van die land. Danksy die belangrikheid van die stad word daar soms na die stad verwys as die "Koninginstad van die Suide". Volgens 'n amptelike 2009-sensus het die stad 'n bevolking van 822 628 mense in 147 600 huishoudings.

Cebu Stad is ook die middelpunt van 'n metropolitaanse gebied genaamd Metro-Cebu, wat ook die stede Mandaue Stad, Lapu-Lapu Stad en Talisay Stad insluit. 


</doc>
<doc id="20693" url="https://af.wikipedia.org/wiki?curid=20693" title="Tribune Tower">
Tribune Tower

Tribune Tower is 'n wolkekrabber in 425 North Michigan Avenue in Chicago (Illinois, Verenigde State). Die gebou in die Neogotiese styl is in die tydperk tussen 1923 en 1925 opgerig en huisves onder meer die hoofkwartier van die invloedryke dagblad "Chicago Tribune" en die ateljee van die radiostasie "WGN Radio". Die wolkekrabber, wat deur Raymond Hood en John Mead Howell ontwerp is, het 'n hoogte van 141 meter en toon sekere ooreenkomste met die katedraal van Rouen se "Tour de Beurre" ("botter-toring") in Normandië (Frankryk) en die toring van die katedraal in Mechelen (Vlaandere, België).

Die dagblad "Chicago Tribune" het in 1922 'n internasionale ontwerpkompetisie vir sy nuwe hoofkwartier met 'n prysgeld van VSA-$ 50 000 vir die "pragtigste en mees opvallende gebou ter wêreld" aangebied. Die kompetisie het groot publisiteit in die media verkry, en die meer as 260 inskrywings, wat ontvang is, word as 'n unieke wentelpunt in die geskiedenis van die Amerikaanse argitektuur beskou.

Die Neo-Gotiese ontwerp van die New Yorkse argitekte Howells & Hood (John Mead Howells en Raymond Hood) met steunbere bo-op was die wenner. Soos by Hood se ander projekte is die beeldhouwerk en versierings deur die Amerikaanse kunstenaar Rene Paul Chambellan uitgevoer.

Op 11 April 2006 is die "McCormick Tribune Freedom Museum", wat twee verdiepings beslaan, in die gebou geopen.

Die Tribune Tower is 'n beton-staalraamwerk-ontwerp, met fasades wat van Indiana-kalksteen in verskillende skakerings van grys gemaak is, en die totale boukoste het VSA-$ 8 miljoen beloop. Vertikale steunbere, wat van die massiewe blok van laer verdiepings na bowe loop, skep die optiese indruk dat die wolkekrabber hoër sou verrys as oor 36 verdiepings. Die argitektoniese besonderhede van die wolkekrabber word snags deur vloedligte verlig.

Die gebou pronk met grappige verwysings na die twee argitekte – reliëfs naby die hoofingang wat Robin Hood (Raymond Hood) en 'n huilende hond (John Mead Howells) uitbeeld.

Nog voor die oprigting van die wolkekrabber het die Chicago Tribune se korrespondente op versoek van die uitgewer, kolonel Robert R. McCormick, rotse en bakstene van historiese besienswaardighede van dwarsoor die wêreld saamgebring. Baie van hierdie stene is by die bou van die laer verdiepings gebruik en van 'n inskrif voorsien wat na hulle geografiese oorspronge verwys.

Die 136 fragmente sluit stene van die katedrale van Trondheim (Noorweë) en Parys (Notre-Dame), Taj Mahal (Indië), die Groot Muur van China, Abraham Lincoln se graf, die Groot Piramide, Alamo, die Berlynse Muur en ander in. Een van die laaste byvoegings was 'n stukkie staal van die New Yorkse Wêreldhandelsentrum se bouvalle.

Rene Paul Chambellan se bydraes sluit 'n aantal geutspuite en die beroemde Aesopus-reliëf oor die hoofingang in. Een van die geutspuite, 'n padda, is 'n grappige verwysing na Chambellan en sy Franse afkoms.



</doc>
<doc id="20697" url="https://af.wikipedia.org/wiki?curid=20697" title="Lys van kommandeurs en goewerneurs van die Kaapkolonie">
Lys van kommandeurs en goewerneurs van die Kaapkolonie

Onderstaande is 'n lys van kommandeurs en goewerneurs van die Kaapkolonie (Kaap die Goeie Hoop en omgewing).

Tydens die bewind van die Verenigde Oos-Indiese Kompanjie aan die Kaap is die rang van Kommandeur vanaf 1691 tot Goewerneur verhoog. 







Bronne



</doc>
<doc id="20700" url="https://af.wikipedia.org/wiki?curid=20700" title="Frederick Hugh Page Cresswell">
Frederick Hugh Page Cresswell

Kolonel Frederick Hugh Page Cresswell, ook wel "F.H.P. Cresswell", (gebore 13 November 1866 in Gibraltar, gestorwe 25 Augustus 1948 in Kaapstad) was met kort tussenposes Parlementslid van 1910 tot 1938 en leier van die Arbeidersparty.

Cresswell ontvang sy naskoolse opleiding aan die Royal School of Mines in Engeland en bekwaam hom as myningenieur. In dié hoedanigheid kom hy in 1893 na Suid-Afrika.

Hy het in Rhodesië en aan die Rand gewerk en in die Tweede Vryheidsoorlog in die eenheid Imperial Light Horse. Hy het die eerste keer aansien verwerf as algemene bestuurder van die Village Main Reef Mine in Johannesburg, toe hy die mynwerkerstaking in 1907 ondersteun en voorspraak doen vir die vervanging van Chinese arbeid met blanke arbeid.

In die eerste algemene verkiesing ná Uniewording op 15 September 1910 word hy tot die parlement verkies as een van drie suksesvolle kandidate van die Arbeidersparty. Hy wen in die kiesafdeling Jeppes teen die Unionisteparty se R. Feetham met 'n meerderheid van net 97 stemme. Hy dien ook van daardie jaar, toe hy in Januarie een van die stigters van die party was, tot in 1938 as partyleier. In 1915 verslaan die Unionis L. Blackwell vir Cresswell in Bezuidenhout met 'n meerderheid van net 13 stemme. Cresswell wen Troyeville in 'n tussenverkiesing op 26 Januarie 1917 onbestrede. In 1920 behaal hy weer sukses in Troyeville toe hy die Unionis O.A. Reid oortuigend klop, maar in 1921 verloor hy in dieselfde kiesafdeling teen die Suid-Afrikaanse Party se W.S. Webber met 216 stemme. In 1924 en 1929 wen hy in Denver en in 1933 in die Kaapse kiesafdeling Bellville.

Cresswell is tydens die staking van 1914 in hegtenis geneem vir sy bedrywighede, maar dien nietemin in die Eerste Wêreldoorlog in Suidwes-Afrika en Oos-Afrika. In 1923 sluit hy aan by die koalisie met die Nasionale Party van genl. J.B.M. Hertzog. Toe die partye as die Pakt-regering in 1924 aan bewind kom, word hy minister van verdediging en van arbeid. Die Arbeidersparty is nie betrek by die stigting van die Verenigde Party nie en word saam met die Nasionale Party en Dominiumparty die opposisie in die Volksraad.

Cresswell het teen omstreeks 1938 uit die amp as partyleier bedank, is opgevolg deur Walter Madeley en hom in Kaapstad gaan vestig, waar hy in 1948 oorlede is.



</doc>
<doc id="20701" url="https://af.wikipedia.org/wiki?curid=20701" title="Arbeidersparty (Suid-Afrika, 1910)">
Arbeidersparty (Suid-Afrika, 1910)

Die Arbeidersparty was 'n politieke party in Suid-Afrika van 1910 tot ongeveer 1958, hoewel die party nooit amptelik ontbind het nie.

Die Arbeidersparty is in Januarie 1910, enkele maande voor Uniewording gestig uit die samesmelting van twee kleiner Arbeiderspartye in die Kaapkolonie en Transvaal. Die eerste leier was kol. F.H.P. Cresswell en die eerste voorsitter Henry Sampson. Die party het hom daarop toegespits om wit werkers se regte teen dié van gekleurde werkers (swart, bruin, Indiër en Chinees) te beskerm. Die party was dus uit die staanspoor 'n voorstander van rasseskeiding en -diskriminasie.

Teen die einde van die 1923, toe die regerende Suid-Afrikaanse Party in die knyp was oor sy hantering van swart onrus en die Randse opstand, het die Arbeidersparty 'n koalisie-ooreenkoms met die Nasionale Party van genl. J.B.M. Hertzog gesluit. In die verkiesing op 17 Junie 1924 verower die party 18 setels en 13,4% van die stemme. Cresswell en Thomas Boydell is in die kabinet ingesluit.

Die party skeur in 1928 in die sogenaamde Hoofbestuursgroep en die Cresswelliete. Dit was oor 'n verskil in die vertolking van die party se beginselprogram, maar het in werklikheid op persoonlikhede neergekom. Walter Madeley weier om uit die kabinet te bedank toe genl. Hertzog ontevrede is omdat hy 'n afvaardiging ontvang het wat hom kom spreek het oor die werksomstandighede van swartes in sy departemente. In die verkiesing op 18 Junie 1929 word 3 Hoofbestuurslede en 5 Cresswelliete verkies. Hoewel die Nasionale Party toe 'n volstrekte meerderheid geniet het, is twee Cresswelliete nietemin weer in die kabinet ingesluit.

Die verdeeldheid duur voort in die sogenaamde Koalisie-verkiesing op 17 Mei 1933, maar na die samesmelting van die Nasionale Party en Suid-Afrikaanse Party op 5 Desember 1934 in die Verenigde Party, verloor die Arbeidersparty sy relevansie. Twee kandidate van elke groep was in die verkiesing suksesvol, maar in 1938 se verkiesing haal slegs drie van die weer verenigde party se kandidate die paal. Toe genl. Hertzog se mosie van neutraliteit in die Tweede Wêreldoorlog verslaan word, bedank hy as eerste minister en word opgevolg deur genl. Jan Smuts, wat Walter Madeley as minister van arbeid aanstel. Hy beklee die amp tot sy aftrede in 1945.

Die party vaar aansienlik beter in die verkiesing op 7 Julie 1943 toe nege kandidate slaag. Kandidate wen in die kiesafdelings Oos-Londen-Stad, Durban-Umbilo, Durban-Noord, Benoni, Germiston, Fordsburg, Krugersdorp, Suid-Rand en Mayfair. In 1948 wen die party ses setels en in 1953 vyf, maar trek in 1958 met net twee kandidate slegs 0,24% van die totale stemme en verdwyn kort daarna van die toneel sonder om formeel te ontbind.

Die Arbeidersparty se sukses by die stembus van 1910 tot 1958:



</doc>
<doc id="20702" url="https://af.wikipedia.org/wiki?curid=20702" title="Thomas Boydell">
Thomas Boydell

Thomas Boydell was 'n Suid-Afrikaanse kabinetsminister en leier in die Arbeidersparty.

Boydell is in 1882 in Newcastle upon Tyne in Engeland gebore en word opgelei as 'n passer, waarna hy in 1903 na Natal kom. Hy het gou opgang in die Arbeidersparty daar gemaak.

Hy is die eerste keer in 1902 tot die kolonie se Parlement verkies en word na die oorwinning van die Pakt-regering in 1924 minister van pos en telegraafwese, waarna hy van 1925 tot 1929 minister van arbeid was. Sy party het hom beywer vir blanke werkers se regte, ten koste van swartes, bruines, Indiërs en Sjinese. Hy het later jare senator geword.

Na sy uittrede uit die politiek, het hy verskeie boeke geskryf en die wêreld deurreis waar hy Suid-Afrika deur middel van lesings verdedig het. Boydell sterf op 5 Julie 1966.



</doc>
<doc id="20703" url="https://af.wikipedia.org/wiki?curid=20703" title="Konserwatiewe Party">
Konserwatiewe Party

Die Konserwatiewe Party was die amptelike opposisie in die Suid-Afrikaanse Parlement van 6 Mei 1987 tot en met die eerste demokratiese verkiesing in die land op 27 April 1994, toe die party geweier het om aan die nierassige verkiesing deel te neem en daarmee irrelevant geword het.

In die laat 1970's en vroeë 1980's het daar toenemend spanning ontstaan binne die Nasionale Party tussen die voorstanders van beperkte hervorming en dié wat daarteen gekant was. Die behoudendes (sg. "verkramptes") onder leiding van dr. Andries Treurnicht het hoofsaaklik gehandel oor veelrassige sport, die politieke lotgeval van die bruin mense en Indiërs, veral hulle plek in die Suid-Afrikaanse samelewing in die algemeen.

Die spanning is in Februarie 1982 op die spits gedryf toe eerste minister P.W. Botha die grondslag vir magsdeling tussen die wit, bruin en Indiërbevolking hergedefinieer het. Dr. Treurnicht en sy volgelinge het volgehou die grondwetlike voorstelle, soos in 1977 deur die kiesers gesteun, het neergekom op aparte parlemente vir elke groep. Hulle sou geen inperking van wit politieke mag duld nie. Botha weer, het aangedring elke soewereine staat kan net een soewereine parlement hê en dat die drie groepe dus konsensusbesluite oor alle sake wat van algemene belang was, sou moes bereik.

Tydens ’n parlementêre koukus van die Nasionale Party het 22 lede buite stemming gebly of teen ’n mosie van vertroue in die eerste minister gestem. In die daaropvolgende dae het ses van hierdie lede hulle vertroue in die eerste minister herbevestig, maar die oorblywende 16 het later bedank of is uit die N.P. geskop. Buiten Treurnicht, wat minister van staatsadministrasie was, het die groep nog ’n minister, dr. Ferdie Hartzenberg, minister van onderwys en opleiding, ingesluit. Albei het uit die kabinet bedank.

Op 20 Maart 1982 kom 8 000 mense in Pretoria se Skilpadsaal byeen vir die stigtingsvergadering van die Konserwatiewe Party. Treurnicht is eenparing tot leier verkies en talle kleiner regse organisasies, soos die Nasionale Konserwatiewe Party, het hulle steun aan die K.P. toegesê. Die party, met 17 setels, word die derde grootste in die parlement naas die N.P. en die Progressiewe Federale Party, wat 26 setels gehad het. Die Nuwe Republiek Party het toe 8 setels gehad.

Die K.P. het sy eerste tussenverkiesing in Mei 1983 gewen, maar twee tussenverkiesings op 29 November 1984 verloor. In November 1985 is die N.P.-meerderheid in drie tussenverkiesings kwaai deur die K.P. verminder, hoewel die N.P. gelyktydig in al vier tussenverkiesings gewen het. In die eerste algemene verkiesing (1987) waaraan die K.P. deelgeneem het, het die party 547 559 (of 26,62%) van die stemme op hom verenig en die Progressiewe Federale Party (met 288 574 of 14,03% van die stemme) as die amptelike opposisie onttroon. Die N.P. was as gevolg van die K.P. se 22 setels en die 19 van die P.F.P. vir die eerste keer sedert 1948 links van die amptelike opposisie, nadat N.P.-propaganda oor die K.P.-gevaar baie verligte kiesers terug in die N.P.-laer gedryf het.

Voor die algemene verkiesing van 6 September 1989 is groot gewag gemaak van die moontlikheid van ’n uitslag waarin geen party ’n volstrekte meerderheid sou kon behaal nie. Uiteindelik het daar niks van gekom nie met die N.P. wat 93 setels gewen het, die K.P. 39 en die Demokratiese Party 33. In een Vrystaatse kiesafdeling was die N.P. en K.P. gelykop, vir ’n totaal van 166 setels. 

Tydens die onderhandelings wat aanleiding gegee het tot die eerste veelrassige verkiesing van 27 April 1994 het die K.P. toenemend ’n toeskouer van die hoofstroom-politiek geword en uiteindelik nie aan die verkiesing deelgeneem nie. Baie van sy ondersteuners het uiteindelik ’n tuiste in die Vryheidsfront gevind, of bloot nie meer gaan stem nie.



</doc>
<doc id="20704" url="https://af.wikipedia.org/wiki?curid=20704" title="Stille Oseaan">
Stille Oseaan

Die Stille Oseaan is die grootste oseaan ter wêreld. Dit is ongeveer 165 250 000 vierkante kilometer in oppervlak en strek van die Noordpool tot die Suidpool tussen Noord- en Suid-Amerika in die ooste, en Asië en Oseanië in die weste.

Die oseaan beslaan ongeveer 'n derde van die aarde se oppervlak en byna die helfte van die wateroppervlak. In die suide staan dit as die Suidsee bekend. Vanweë die enorme uitgestrektheid van die oseaan word oppervlakstrominge beïnvloed deur winde wat dwarsdeur die jaar in 'n bestendige rigting waai, byvoorbeeld die noord- en die suidoospassaat tussen die twee keerkringe en die westewinde by hoër breedtegrade.

Sowel die temperatuursverandering van die oppervlakwater as die vertikale verandering van temperatuur en soutgehalte van die dieptewater verloop reëlmatig. Hoewel die meeste van die handelsroetes oor die oseaan teenswoordig in die Noordelike Halfrond lê, behoort die swaartepunt mettertyd na die Suidelike Halfrond te verskuif namate die lande in Suidoos-Asië en Suid-Amerika ontwikkel en die verkeer daarheen toeneem. 

Die noordelike grens van die Stille Oseaan (of Groot Oseaan) word deur die noordoostelikste en noordwestelikste kuste van die Asiatiese en die Noord-Amerikaanse vasteland gevorm - die kontinente word deur die Bering-straat en die Tsjoektsji-see geskei. Die oostelike grens van die oseaan bestaan uit die weskuste van Noord - en Suid- Amerika en 'n lyn oor die kortste afstand tussen Vuurland (die suidelikste punt van Suid-Amerika) en die Suid-Shetland-eilande van Antarktika oor die Straat van Drake (Estrecho de Drake). Antarktika vorm die suidelike grens van die oseaan, terwyl die westelike grens met die Indiese Oseaan gevorm word deur die Indonesiese argipel, Australië en die meridiaan by 147° O, wat oor die Bass-straat van Australië na Tasmanië strek. 

Die ooskus van Asië vorm die noordwestelike grens. Oor die suidwestelike grens bestaan daar egter meningsverskil – sommige navorsers beskou die Timor-see, die Alfoere-see, die Straat van Malakka en die Bass-straat as deel van die Stille Oseaan, en ander nie. Met uitsondering van die fjords van Vuurland en Alaska is die kuste van die Stille Oseaan reëlmatig. Die berge loop ewewydig aan die kus en rand- en binnesee kom slegs in die weste voor. 

Laasgenoemde is van noord na suid die Bering-see, die See van Ochotsk, die Japanse See, die Geel See, die Oos-Chinese See en die Suid-Chinese See. Eilandgroepe skei die watermassas van die res van die Stille Oseaan. Sonder sy rand- en binnesee het die Stille Oseaan 'n oppervlakte van 166 miljoen km en met inbegrip daarvan beslaan dit 180 miljoen km - meer as die totale landoppervlakte van die aarde.

Vanweë verskille in die samestelling en reliëf van die oseaanbodem word die Stille Oseaan in 'n westelike, sentrale en oostelike deel verdeel. Die westelike en die sentrale deel word deur die Andesietlyn geskei: wes daarvan is die oseaanbodem uit stollingsgesteentes opgebou, onder meer andesiet, wat deur gestolde lawa of magma aan die oppervlak gevorm is. 

Die gesteentes is verwant aan die Asiatiese vasteland se vulkaniese bodems, wat 'n relatief hoë silikongehalte (Si-gehalte) het en tussen die suur- en basiese gesteentes voorkom. Oos van die Andesietlyn is die silikongehalte aansienlik laer - daar begin die ware oseaanbodem, wat uit basiese stollingsgesteente (basalt) opgebou is. Voor die Asiatiese kus sluit die Andesietlyn by 'n reeks trôe aan, naamlik die Aleoetiese Trog (8100 m), die Koerile-trog (10 542 m), die Japanse Trog (10 535 m), die Bonin-trog (9 810 m) en die Mariane-trog (11 034 m). 

Nadat die ketting deur 'n aantal eilandgroepe (onder andere die Fidji-eilande) onderbreek word, loop die Andesietlyn via die Tonga-trog (10 882 m) en die Kermadec-trog (10 047 km) verder suidwaarts in die rigting van Nieu-Seeland. In die noorde en die ooste van die Stille Oseaan volg dit die kuslyn. Die skeidingslyn is deur die konvergensie (sameloop) van landmassas tydens die kontinentskuiwing gevorm: omdat die landmassas teen mekaar geskuur het, is of diep trôe, of gebergtes (die Rotsgebergte en die Andesgebergte) gevorm. 

Die eilande wat in die westelike deel van die Stille Oseaan van die kontinentale plat oprys, word kontinentale eilande genoem, byvoorbeeld die Japanse, die Indoniesiese en die Filippynse eilandgroep. Die sentrale gedeelte van die oseaan strek van die Andesietlyn tot by die meridiaan by 120° 0, waar die landmassas geskei het en ondersese berge gevorm is. 

Laasgenoemde loop van Kalifornië via die Galapagos-eilande, Paaseiland en die Albatros Cordillera ('n ondersese bergreeks) tot by Antarktika. Benewens ondersese berge kom ondersese rûens, bekkens en ŉ groot aantal eilandgroepe wat van die oseaanbodem oprys (oseaniese eilande), ook algemeen in die sentrale deel van die oseaan voor. Aan weerskante van die Sentraal-Pasifiese Bekken is 2 uitgestrekte eilandgroepe, Mikronesië en Polinesië. In die noordooste, by die Hawaii-eilande, lê die Oos-Pasifiese Bekken en suid daarvan die Emerald-bekken. 

'n Opvallende kenmerk van die oostelike gedeelte van die Stille Oseaan is die breuksones wat loodreg op die kus van die Amerikaanse vasteland aanloop. Van die breuksones wat deur die kontinentskuiwing op die oseaanbodem agter gelaat is, is onder andere (van noord na suid): die Murray-breuksone, die Clarion-breuksone en die Clipperton-breuksone.

Aangesien daar geen groot landmassas in 'n groot gedeelte van die Stille Oseaan is nie, kom daar ook geen moesonwinde oor die see voor nie. Die stroompatrone ontstaan onder invloed van winde wat dwarsdeur die jaar in ŉ bestendige rigting waai. Die krag van die aarde se draaiing (coriolis-krag) dwing die strome om in die Noordelike Halfrond regsom en in die Suidelike Halfrond linksom te vloei. 

Onder invloed van die noord en die suidoospassaat vloei die Noord-Ekwatoriale Stroom en die Suid-Ekwatoriale Stroom tussen onderskeidelik 10° NB en SB en 20° NB en SB; omdat hulle van laer na hoër breedtegrade beweeg, is hulle relatief warm. Tussen die strome ontstaan die sogenaamde kompensasiestroom, die Ekwatoriale Teenstroom, wat van wes na oos vloei. 

By ongeveer 40° NB en SB ontstaan seestrome onder invloed van westewinde wat dwarsdeur die jaar waai. In die Noordelike Halfrond vloei die Koero Sjio-stroom van Japan af in 'n oostelike rigting tot by die Hawaii-eilande, waar die coriolis-krag dit suidwaarts dwing. 'n Klein vertakking van die stroom vloei noord van die eilande na Alaska. Van waar dit in die rigting van die Aleoete-eiland begin vloei, staan dit as die Alaskastroom ('n relatief warm stroom) bekend. 

Vanuit die Bering-see vloei die relatief koue Oja Sjio- of Koerilestroom naby die Asiatiese kus langs die Kamtsjatkaskiereiland en die Koerile-argipel verby. In die Suidelike Halfrond kom die westewindstroming reg rondom Antarktika voor. By die Suid-Amerikaanse vasteland vertak ŉ gedeelte daarvan as die Perustroom (of Humboldtstroom) na die noorde. Omdat laasgenoemde van hoër na laer breedtegrade beweeg, is dit relatief koud. 

Naby die kus kom die stroom in aanraking met die koue, voedselryke waters wat van die bodemlaag van die oseaan na die bolaag gestyg het. Die verskynsel kom ook in die relatief koue Kaliforniese kus voor. In die Suidelike Halfrond is die Oos-Australiese Stroom 'n relatief warm vertakking van die Suid-Ekwatoriale Stroom.

In sowel die Noordelike as die Suidelike Halfrond daal die temperature van die oppervlakwater geleidelik namate die afstand van die ewenaar toeneem. Die temperature word egter ook beïnvloed deur die oppervlskstrome. Die noordelike deel van die Stille Oseaan is relatief warmer vanweë die invloed van die Koero Sjio-stroom en omdat dit nie regstreeks met die koue water van die Noordelike Yssee in aanraking kom nie, maar by 55° SB, waar die westewindstrome met die subantarktiese water in aanraking kom, is die temperature tussen 1 en 2 °C. 

Die vertikale temperatuursveranderinge verloop ook baie reëlmatig. By Antarktika bly die temperatuur van die dieptewater naastenby 0 °C; die temperatuur van die water die per as 2 000 m wissel tussen 1 en 2 °C; en tussen 1 000 en 2 000 m diep is daar 'n koue waterlaag met temperature van tussen 2 en 3 °C, wat by 55° SB na die oppervlak beweeg. By Antarktika is die water se soutgehalte ongeveer 35 %0 en laer. By ongeveer 60° SB beweeg die soutwater na onder, en in die noordelike deel van die oseaan bereik dit ŉ diepte van ongeveer 2 500 m. 

'n Dergelike verskynsel kom in die Noordelike Halfrond voor, waar die water met 'n relatief lae soutgehalte in die Bering-see (34-35,5 %0) op ŉ diepte van 1 000 m onder die relatief souter subtropiese en tropiese water invloei, en tussen 55° en 66° SB weer die oppervlak bereik. Effens suid van die ewenaar (dus in die trope), waar die verdamping aansienlik hoër as die neerslag is, is die water se soutgehalte 36 %0 en hoër, terwyl dit by 25° NB en by 20° SB, waar die reënval die verdamping oortref, laer is. 

Aan die kuste van Peru en Kalifornië is die soutgehalte ook relatief laag, maar in die geval vanweë die opwelling vanaf die bodemlaag. Die betekenis vir die mens aardolie en aardgas word veral aan die randgebied van die Stille Oseaan aangetref, byvoorbeeld aan die Kaliforniese, die Suid-Amerikaanse en die Alaska-kus, asook in die waters rondom Indonesië. Die afsettings waarin die grondstowwe voorkom, is egter van die vastelande afkomstig, aangesien die tekort aan sediment op die oseaanbodem olieafsettings verhoed. 

Hoewel enorme mangaanafsettings in die vorm van sogenaamde mangaanknolle verspreid voorkom, sal tegniese en ekonomiese probleme eers uit die weg geruim moet word voordat dit winsgewend ontgin kan word. Aangesien die relatief vooruitstrewende lande in die Noordelike Halfrond lê, is die belangrikste handelsroetes oor die oseaan hoofsaaklik die tussen die VSA en Japan via die Hawaii-eilande. Die swaartepunt sal egter na verwagting uiteindelik na die Suidelike Halfrond verskuif, waar die lande in Suid-Amerika en Suid-Asië toenemend goedere- en passasiersvrag trek. 

Die Stille Oseaan speel 'n uiters belangrike rol in die internasionale visserybedryf, aangesien die grootste visserylande rondom die oseaan lê. Die beste visserygebiede is geleë in gebiede waar relatief koue, suurstofryk water van die bodemlaag af met baie dooie organiese materiaal na die oppervlak opwel. Veral Peru het baie voordeel uit die seetoestande geput: die land het aan die begin van die sewentigerjare die grootste vangste ter wêreld gehad. 

Indien dit egter gebeur dat 'n vertakking van die relatief warm Ekwatoriale Teenstroom Peru bereik, sal dit rampspoedig vir die bedryf wees. Die relatief voedsel- en suurstofarm water sal naamlik veroorsaak dat baie vis, asook die voëls wat van vis leef, sterf. Die Peruane noem die gevreesde stroom "El Nino" (Die kind).

" Die status van Taiwan en China is omstrede."




</doc>
<doc id="20705" url="https://af.wikipedia.org/wiki?curid=20705" title="Eerste minister">
Eerste minister

Die eerste minister is gewoonlik die politieke leier van 'n land en in die meeste gevalle ook die regeringshoof. In monargieë is die staatshoof die koning of 'n derglike leier wat deur oorerwing die pos bekleë, terwyl die eerste minister aan die hoof van die regering staan. Ingevolge die republikeinse regeringsvorm is die staatshoof dikwels 'n president, terwyl die eerste minister die regeringshoof is. 

'n Eerste minister moet besluite ingevolge kollektiewe bedinging binne die kabinet neem, hoewel hy of sy ook afsonderlike magte kan besit. In 'n demokrasie is die eerste minister dikwels die leier van die grootste politieke party, maar in gevalle waar 'n koalisie regeer, hoef dit nie noodwendig die geval te wees nie.

Waar 'n president, veral wanneer hy of sy direk deur die kiesers verkies word, gewoonlik op sy persoonlikheid moet staat maak om verkies te word, is 'n eerste minister nie uitgelewer aan die wil van die volk nie en hoef hy nie die gewildste leier te wees nie.


</doc>
<doc id="20706" url="https://af.wikipedia.org/wiki?curid=20706" title="Ceuta">
Ceuta

Ceuta (Spaans: "Ciudad Autónoma de Ceuta") is 'n vrye hawe en militêre pos aan die oostelike kant van Gibraltar op die kus van Noord-Afrika met 'n bevolking van sowat 80 570.
Dit word deur Spanje saam met Melilla as deel van die provinsie Cádiz geadministreer. Motorveerboete verbind Cueta met Algeciras. Die gebied is in 1580 deur Spanje in besit geneem. Van hier word handel gedryf in tabak en olieprodukte. 

Van die besienswaardighede sluit onder meer die ou fort Monte Hacho, die 15de-eeuse katedraal en "Nuestra Señora de África" (uit die 18de eeu) in.



</doc>
<doc id="20707" url="https://af.wikipedia.org/wiki?curid=20707" title="Melilla">
Melilla

Melilla (Spaans: "Ciudad Autónoma de Melilla") is 'n vrye hawe en moderne handelstad aan die kus van Noord-Afrika en word geheel en al deur Marokko omring, hoewel dit deur Spanje saam met Ceuta as deel van die provinsie Cádiz geadministreer word. Die bevolking is 73 460.
Die stad is as 'n hawe deur die Fenisiërs gestig en het in 1863 'n vrye hawe geword. Spanje het dit in 1926 weer in besit geneem. Daar is 'n lughawe en veerbote wat dit met Málaga in Spanje verbind.

Melilla dryf hoofsaaklik handel in ystererts. Daar is ook 'n vlootskeepswerf. Die besienswaardighede is onder meer die ou stadswyk en die 16de eeuse Kerk van die Purisíma Concepción.



</doc>
<doc id="20708" url="https://af.wikipedia.org/wiki?curid=20708" title="Cederberg Plaaslike Munisipaliteit">
Cederberg Plaaslike Munisipaliteit

Cederberg is 'n munisipaliteit in die Wes-Kaap binne die distriksgebied van die Weskus. Dit word begrens deur Matzikama in die Noorde en Bergrivier-munisipaliteit in die Suide. Die naam "Cederberg", 'n samesmelting van die oorspronklike Afrikaanse naam "Sederberg" en die Engelse "Cedarberg", is tans die amptelike en algemeen aanvaarde spelling .

Van die vernaamste dorpe in die munisipale gebied, is Citrusdal en Clanwilliam in die Olifantsriviervallei, Elandsbaai en Lambertsbaai aan die Weskus, asook Graafwater. Elk van die dorpe het 'n polisiestasie, die enigste vyf in die munisipale gebied wat sowat 72 338 km² beslaan, ietwat kleiner as Puerto Rico, maar groter as Brunei.

Volgens die sensus van 2011 was die bevolking van Cederberg 49,768. Die aandeel van die vier rassegroepe was bruin: 372 651, wit: 52  swart: 62 308 en Indiër: 171. Mense van elders kom vestig hulle veral op Clanwilliam en Citrusdal; die swart bevolking neem redelik vinnig toe, iets wat in die onlangse verlede tot spanning tussen bruin en swart inwoners gelei het.

Die meeste mense praat Afrikaans (42 491), gevolg deur Xhosa (22 385), Sotho (12 200) en Engels (888), hoewel die Xhosasprekendes vinnig toeneem.

Daar is 24 skole in die munisipale gebied. Clanwilliam en Citrusdal het elk twee hoërskole, terwyl daar ook 'n hoërskool op Graafwater is. Daar is ook heelwat klein, landelike laerskole wat hoofsaaklik deur die kerke bedryf word, of vroeër bedryf is.

Die gebied word deur twee gemeenskapskoerante bedien, "Ons Kontrei" van Vredendal en die "Swartland en Weskus Herald", wat 'n spesiale Olifantsrivier-uitgawe publiseer vir die munisipale gebiede Matzikama en Cederberg en 'n kantoor het op Vredendal. Radio Namakwaland saai vanaf Vredendal ook na dié gebied uit.


</doc>
<doc id="20711" url="https://af.wikipedia.org/wiki?curid=20711" title="Koopkragpariteit">
Koopkragpariteit

Koopkragpariteit is 'n ekonomiese teorie wat op die beginsel berus dat die ware wisselkoers tussen twee geldeenhede bepaal kan word deur wat met 'n eenheid van elk van die geldeenhede gekoop kan word.

Pariteit bestaan wanneer dieselfde met elke eenheid gekoop kan word. Die ware koopkrag van 'n geldeenheid kan aan baie kommoditeite of produkte gemeet word. 'n Gewilde manier is om te kyk hoeveel MacDonalds se Big Mac-burger in verskeie lande in die inheemse geldeenheid kos. As die burger byvoordeeld twee Amerikaanse dollar kos en 14 Suid-Afrikaanse rand, en die wisselkoers is R7 vir $1, beteken dit daar bestaan koopkragpariteit tussen die Amerikaanse dollar en Suid-Afrikaanse rand volgens die sogenaamde Big Mac-indeks, wat deur die Britse saketydskrif "The Economist" uitgedink is.

Die teorie wil dit hê dat wisselkoerse moet aanpas om koopkragpariteit te bereik. As 'n burger in Suid-Afrika dus minder as $2 kos, beteken dit die Suid-Afrikaanse rand is te swak en sal vroeër of later moet versterk om nader aan die dollar se waarde te beweeg.


</doc>
<doc id="20712" url="https://af.wikipedia.org/wiki?curid=20712" title="Albert Luthuli">
Albert Luthuli

Inkosi Albert Luthuli was 'n Zoeloehoofman, onderwyser, en president van die African National Congress en wenner van die Nobelprys vir Vrede in 1960.

Luthuli is omstreeks 1898 in Bulawayo, Suid-Rhodesië, gebore. Hy ontvang opleiding as onderwyser aan die Adamskollege. Hy dien in die Naturelleverteenwoordigersraad totdat dit in 1946 afgeskaf word. Hy word president van die ANC in 1952, waarna sy verset teen die regering en sy aandeel in die openbare vernietiging van passe na die oproerigheid by Sharpeville daartoe lei dat hy in sy huis op Stanger ingeperk word.

Albert Luthuli was die eerste Afrikaan wat die Nobelprys vir Vrede ontvang het. Luthuli het internasionale erkenning gekry vir sy pogings om nie-gewelddadige metodes te gebruik om die rassediskriminasie in Suid-Afrika te beëindig.

Luthuli se leierskap het vroeg in sy lewe reeds begin. In 1936 is hy verkies tot hoofman van Groutville se Umvoti Mission Reserve. Hier het hy al die gebruike en tradisies van die Zoeloes aangeleer.

In 1945 het hy hom by die African National Congress (ANC) aangesluit en is in 1952 verkies tot president-generaal van die ANC. In dieselfde jaar het Luthuli 'n nie-gewelddadige optog teen die onregverdige wette van die land gelei. Die eerste van 'n aantal beperkings op Luthuli se bewegings is daarna ingestel, maar hy het voortgegaan om byeenkomste by te woon, dorpe te besoek en deur die land te toer om groot byeenkomste toe te spreek.

In Desember 1956 is Luthuli en 155 ander politieke aktiviste aangekla van hoogverraad. Ná 'n uitgerekte verhoor kon daar nog geen bewyse vir die aanklag gevind word nie en in 1957 is hulle vrygespreek. In Desember 1961 is Luthuli die eerste keer toegelaat om Groutville te verlaat vir sy vlug na Oslo om die Nobel-prys vir Vrede te ontvang.

Albert John Mvumbi Luthuli is 1898 (die presiese datum is onbekend) in Bulawayo, Zimbabwe, gebore. Hy was die derde seun van John Bunyan Luthuli, wat 'n Christelike sendeling en evangelis by die Sewedaagse Adventistekerk was, en Mtonya Gumede. Ná sy pa se dood het die tienjarige Albert na Suid-Afrika verhuis om onderrig te ontvang. Hy het by sy oom, wat die hoofman in Groutville was, gebly. Hier het hy ook die Zoeloe-tradisies en -pligte in die huishouding van sy oom aangeleer.

Hy het sy eerste skooljare by die American Board Mission School deurgebring. Daarna het hy twee termyne lank by die Ohlanga-kollege gestudeer voordat hy oorgegaan het na 'n Metodiste-institusie in Edendale. In 1917 het hy sy onderwyskursus by dié institusie voltooi. Hy is toe aangestel as hoof by 'n oorgangskool (Engels: "intermediate school"), waar hy twee jaar lank gewerk het.

In 1920 het Luthuli 'n beurs by die Adams-kollege naby Durban gekry. Hy het sy opleidingskursus in hoër onderwys in 1922 voltooi en is daarop as 'n lektor aangestel. In 1928 is hy tot sekretaris van die African Teacher Association verkies en het hy ook die Zulu Language and Culture Society gestig. Luthuli is in 1927 met 'n mede-opvoedkundige, Nokukhanya Bhengu, getroud. Hulle het hulle in Groutville gevestig, waar hul eerste seun in 1929 gebore is.

In 1933 het van die lede van die stam Luthuli genader om sy oom as hoofman op te volg. Op 1 Januarie 1936 is hy dan ook ingehuldig as hoofman van Groutville. Om dié gemeenskap van 5 000 te lei het baie inspanning geverg en Luthuli is verplig om sy onderwysloopbaan te laat vaar. Vir die volgende sewentien jaar het hy hom toegewy aan die lede van hierdie stam. Van sy vele pligte was om die funksie van 'n magistraat te vervul, as 'n verteenwoordiger van sy mense en terselfdertyd as 'n verteenwoordiger van die plaaslike regering op te tree, asook om die stamfunksies en tradisionele feeste te lei.

In 'n poging om die ekonomie van Groutville te verbeter het hy gehelp om die Groutville Cane Growers Association te laat herlewe. Aan die begin van die Tweede Wêreldoorlog het die regering die regte van swart mense nog meer beperk. Hierdie stelsel het later bekend geword as apartheid.

Onder die apartheidsbestel het die Regering beleide ingestel wat letterlik elke aspek van die lewens van die swart mense geraak het. Luthuli het hom in 1945 by die ANC, die land se grootste opposisiegroep aangesluit om te protesteer teen die Regering se onderdrukking van swart mense.

In 1951 is hy aangestel as leier van die ANC-groep in KwaZulu-Natal. Op 16 Desember 1952 is hy verkies tot president-generaal van die ANC - 'n posisie wat hy behou het tot en met die verbanning van dié organisasie in Maart 1960. In 1952 was hy leier van die Defiance Campaign - 'n veldtog van nie-gewelddadige optogte wat die begin van massa-weerstand teen die apartheidstelsel gekenmerk het.

As gevolg van Luthuli se prominente posisie in die optog het die regering hom gedwing om te bedank in sy pos as president-generaal van die ANC of sy posisie as hoofman van Groutville op te gee. Luthuli het hom nie daaraan gesteur nie en nog steeds met albei voortgegaan. In reaksie het die Regering in 1952 die eerste van 'n aantal beperkings uitgereik wat Luthuli verbied het om vir die volgende vyftien jaar te toer of lesings te gee.

Albert Luthuli het egter nog steeds voortgegaan met sy politieke werk en in Oktober 1961 is die Nobel-prys vir Vrede aan hom toegeken. Twee jaar later het hy sy outobiografie, Let my People Go, wat deur die Suid-Afrikaanse regering verban is, uitgegee.
Op 21 Julie 1967 het hy gesterf toe hy op 'n treinbrug naby sy huis onder 'n trein beland het.

In 1960 nomineer die Sweedse regering hom vir die Nobel-vredesprys, wat hy dan ook in dieselfde jaar ontvang vir sy niegeweldadige stryd teen apartheid. Hy is twee jaar later verkies tot die rektor van die Universiteit van Glasgow.

Luthuli het sy lewensverhaal opgeteken in sy aangrypende outobiografie, "Let my people go". Hy sterf in 1967 toe hy onder verdagte omstandighede deur 'n trein omgery is.


</doc>
<doc id="20713" url="https://af.wikipedia.org/wiki?curid=20713" title="Land en Volk">
Land en Volk

Land en Volk was 'n Pretoriaanse koerant wat deur Eugène Marais gestig is, en waarvan hy ook die redakteur was. Hy het die koerant gebruik om aanvalle, wat dikwels persoonlik en neerhalend van aard was, teen president Paul Kruger te loods. Gevolglik is Marais telkens voor die hof gedaag op aanklagte van laster. Deur die hoofartikels wat Marais in "Land en Volk" geskryf het, asook sy prosa en digkuns, het hy 'n vername figuur in die ontwikkeling van die Afrikaanse taal en letterkunde geword.
Marais en Jacob Roos was sedert 1891 die eienaars, toe hulle dit vir £500 gekoop het. Marais het sy redakteurskap in 1896 beëindig. 


</doc>
<doc id="20714" url="https://af.wikipedia.org/wiki?curid=20714" title="Vereeniging">
Vereeniging

Vereeniging is 'n stad in die suide van die provinsie Gauteng, Suid-Afrika, aan die Vaalrivier.

Die dorp is in 1892 gestig en vernoem na die oorspronklike eienaar, die "Suid-Afrikaanse en Oranje Vrijstaatse Kolen en Mineralen Myn Vereeniging". Die naam dui nie op die politieke pogings om eenheid tussen die Zuid-Afrikaansche Republiek en die Vrystaat te weeg te bring of tussen die vier kolonies in 1910 nie.

Die maatskappy het reeds in 1882 aansoek gedoen om die aanlê van 'n dorpsgebied op die plaas Leeuwkuil, maar dit is eers in 1889 deur pres. Paul Kruger toegestaan. Die dorp het in 1912 munisipale status verkry. Daar is met steenkoolmyne, danksy die ondersteuning van Samuel Marks begin en die dorp se belangrikheid het toegeneem weens sy ligging op die grens van die destydse Transvaal. Die ontwikkeling van Vereeniging is verder aangewakker deur die voltooiing van die spoorlyn van die Kaap.

In Mei 1902 het die dorp wêreldberoemd beword met die vredesonderhandelings wat daar plaasgevind het en tot die einde van die Tweede Vryheidsoorlog sou lei, hoewel die Vrede van Vereeniging eintlik in Melrose-huis, die huis van George Heys in Pretoria onderteken is. 

In die 20ste eeu het Vereeniging ontwikkel as nywerheidsentrum vir steenkool, meulbedrywighede, teëlvervaardiging en algemene boerdery. Die boerderybedrywighede is veral aangehelp deur Marks se groot Maccauvlei-landgoed daar naby. 

Die oprigting van die groot kragsentrale van die Victoria and Transvaal Power Company in 1909 is gevolg deur die opening van die eerste groot staalfabriek in Suid-Afrika in 1913, naamlik die Unie-staalkorporasie. Dit was die begin van Vereeniging as 'n sentrum van swaarnywerhede.

Die geskatte bevolking van die groter stedelike gebied in 2007 was 505 198.

Die NG gemeente Vereeniging is op 16 Maart 1912 uit dele van Potchefstroom en Heidelberg afgestig. Die gemeente het vinnig gegroei weens die ontwikkeling van Vereeniging as nywerheidsdorp sodat daar in 1943 3 006 belydende (volwasse) lidmate was en 5 721 siele. Die gemeente het toe te groot geraak vir twee leraars en Vereeniging-Wes stig eerste af (1944). Meyerton volg in 1947 en Herman Steyn in dieselfde jaar. Deur die jare het die getal gemeentes in die stad aangegroei net om sedert omstreeks 2000 weer af te neem met die inlywing van Vereeniging-Suid by die moedergemeente en Voorwaarts by Arconpark.

Afgesien daarvan dat die Vaalrivier voorsien in die waterbehoeftes van 'n groot deel van Gauteng, is daar ook 'n plesieroord op die oewer van die rivier ontwikkel.





</doc>
<doc id="20715" url="https://af.wikipedia.org/wiki?curid=20715" title="1. FC Kleef">
1. FC Kleef

1. FC Kleef is 'n Duitse sportklub uit Kleef in die deelstaat Noord-Rynland-Wesfale, veral bekend vir sy sokkerafdeling. Behalwe sokker, bied die klub ook karate, gimnastiek, aerobiese oefeninge en tennis aan sy lede.

Die klub het in 2000 ontstaan met die samesmelting van "VfB Lohengrin 03 Kleef" en "SC Kleef 63".

Die klub is in 1903 as "VfB 03 Cleve" gestig. Aangesien die meeste van die stigterslede werknemers van die plaaslike organisasie "van-den-Berghschen Margarinewerke" was, het die klub die bynaam ""de Botter"" verkry. Die heel eerste internasionale wedstryd waaraan Duitsland op tuisbodem deelgeneem het op 16 Oktober 1910 het op die klub se tuisveld, "Sportplatz an der Triftstraße", plaasgevind voor tussen 5 000 en 10 000 toeskouers ('n 1-2 nederlaag teen Nederland).

In 1920 het "VfB 03 Cleve" met "Turnklub Merkur Kleve" en "Clever Schwimm-Sportclub" saamgesmelt as die "Vereine für Turn- und Bewegungsspiele Cleve". In 1921 is die klub herdoop na "VfB 03 Cleve". Na die Tweede Wêreldoorlog is die klub in 1946 herstig as VfB Lohengrin 03 Kleef na 'n samesmelting met "SuL Kleve" (self 'n fusie uit 1936 tussen "VfB Lohengrin 1921 Kleve" en "FC Sparta 1921 Kleve").

Die gimnastiekklub "TV Cleve 1863" het in 1919 'n sokkerafdeling gekry toe dit met "Verein für Jugend und Volksspiele Cleve" saamgesmelt het. In 1924 het SC Kleef 63 "(Sportclub Kleve 1863 e.V.)" uit die sokkerafdeling ontstaan.

Die genoemde "Verein für Jugend und Volksspiele Cleve" was self 'n samesmelting uit 1917 tussen "FC 1906 Cleve" en "Spielverein 1909 Cleve" (die klub het aanvanklik na die samesmelting bekendgestaan as "FC Hohenzollern Cleve").



</doc>
<doc id="20719" url="https://af.wikipedia.org/wiki?curid=20719" title="Kaartspeletjie">
Kaartspeletjie

'n Kaartspeletjie is enige speletjie wat gespeel word deur die gebruik van speelkaarte. 

'n Standaard pak kaarte bestaan uit 'n stel van 52 kaarte. Verskillende tipe kaartspeletjies gebruik 1 of meer pakke kaarte.

Kaartspeltjies word oor die algemeen gespeel vir vermaaklikheidsdoeleindes en sluit in gevalle dobbelary in.

Die bekendste kaartspeletjies sluit in:


</doc>
<doc id="20720" url="https://af.wikipedia.org/wiki?curid=20720" title="Speelkaart">
Speelkaart

Speelkaarte is tipies handgrootte stukke papier wat met dun plastiek oorgetrek is. 'n Pak kaarte bestaan uit 52 unieke kaarte. Een of meer pakke kaarte word gebruik in 'n verskeidenheid van kaartspeletjies, sommige wat dobbelary insluit.

Die gesig van elke kaart is uniek en bepaal watter kaart dit is. Die ommesy van elke kaart is identies en word gewoonlik gebruik vir bemarking van die vervaardiger van die pak speelkaarte.

In die meeste kaartspeletjies word die kaarte deurmekaar gemaak deur 'n proses wat skommel genoem word. 'n Aantal kaarte word dan aan elke speler gedeel waarna elke speler na die gesig van sy kaarte sal kyk en die ander spelers slegs die ommesy van die ander spelers se kaarte kan sien.

Die wyse hoe die kaarte in elke kaartspeletjie gebruik word, word bepaal deur die reëls van elke kaartspeletjie.


</doc>
<doc id="20722" url="https://af.wikipedia.org/wiki?curid=20722" title="Jan Steytler">
Jan Steytler

Dr. Jan Steytler was Kaaplandse leier van die Verenigde Party ten tyde van die Bloemfonteinse kongres van die party in 1959 toe die progressiewes weggebreek het om die Progressiewe Party onder leiding van Colin Eglin, Helen Suzman en andere te stig. Hy het ook uit die V.P. bedank.

Steytler wen in 1953 met 'n meerderheid van 1 492 stemme teen C.G. Vorster, 'n Nasionalis in die destydse veilige Verenigde Party-setel Queenstown. 'n Buitengewone hoë stempersentasie van 96,2% in 1958 kos die V.P. amper die setel toe Steytler met slegs 13 stemme wen teen die Nasionale Party se H.H. Smit. In die volkstemming van 1960 oor republiekwording is die uitslag eweneens feitlik gelykop toe 5 378 kiesers teen die republiek stem en 5 257 daarvoor. Queenstown teken weer 'n buitengewone hoë stempersentasie van 95,8% aan. In die verkiesing van die volgende jaar wen die Nasionale Party die eerste keer in Queenstown toe J.J. Loots 369 stemme meer as die V.P. se C.J.S. Wainwright kry. Omdat Queenstown toe so gelykop was, het Steytler het in daardie verkiesing in Port Elizabeth-Suid vir die Progressiewe Party gestaan en met 2 730 stemme teen die V.P. se R.P. Plewman verloor. Hy is nooit weer tot die parlement verkies nie.

Steytler het die partyleier van die P.P. geword op die stigtingskongres op 13 November 1959 en dit gebly tot in Desember 1970, maar was baie minder sigbaar as Helen Suzman, die party se enigste Parlementslid van die verkiesing op 18 Oktober 1961 tot en met die verkiesing van 1974, toe vyf ander L.P.'s ook verkies is. 'n Sesde is kort daarna in die tussenverkiesing in Pinelands ook verkies.

Steytler is eers deur Harry Lawrence, voormalige kabinetsminister en die mees senior V.P.-lid wat die party in 1959 verlaat het, opgevolg as tydelike leier, waarna Colin Eglin leier geword het in Februarie 1971.



</doc>
<doc id="20724" url="https://af.wikipedia.org/wiki?curid=20724" title="Heaton Nicholls">
Heaton Nicholls

Senator George Heaton Nicholls was 'n Suid-Afrikaanse politikus en diplomaat.

Hy is in 1876 in Hounslow, Londen gebore en sluit hom later aan by die Britse leër en doen diens in die Duke of Cornwall's Light Infantry in Opper-Birma en Afghanistan. Nicholss kom in 1900 tydens die Tweede Vryheidsoorlog van Ceylon na Suid-Afrika, sluit aan by die Noord-Rhodesiese Polisie, waar hy as polisiekommissaris in Noordwes-Rhodesië dien, en vergesel hoofman Lewanika op sy besoek aan Londen vir die kroning van koning Edward VII. 

Ná verdere diens in die res van Afrika, vestig Nicholls hom in Natal as suiker boer waar hy bekendheid verwerf as voorsitter van die Zululand Sugar Planters' Union en stig ook die Umfolozi Co-operative Sugar Planters. 

In 1920 word hy die eerste keer tot die Parlement verkies as lid vir Zoeloeland, waar hy blyk 'n sterk voorstander van die Britse saak te wees. Hy was lid van die parlementêre afvaardiging na Kanada in 1928 en woon die Rykskonferensie in Londen in 1931 as raadgewer by, onderhandelinge oor die toekoms van Indië asook baie ander belangrike gebeure.

Hy is later aangestel as voltydse lid van die Naturellesake-kommissie. Daarna dien hy van 1944 as hoë kommissaris van die Unie in Londen en administrateur van Natal. In 1948 word hy senator. 

Hy bedank uit die Verenigde Party en word op 'n hoë ouderdom leier van die Verenigde Federale Party in 1953, maar die party ontbind kort daarna nadat dit geen steun werf nie. Nicholls bedank in 1954 as senator. Die party was 'n herlewing in veral Natal van die Britsgesinde Unionisteparty en die Dominiumparty van vroeër jare.

Uit sy pen het verskyn 'n roman genaamd "Bayete", wat gehandel het oor die swart bedreiging vir die wit beskawing. Nicholls sterf op 26 September 1959 in Durban.


</doc>
<doc id="20727" url="https://af.wikipedia.org/wiki?curid=20727" title="Denel Rooivalk">
Denel Rooivalk

Die Denel Lugvaart AH-2 Rooivalk is 'n moderne, Suid-Afrikaans ontwerpte aanvalshelikopter wat deur Denel Aviation in Suid-Afrika gebou is. 

Die Suid-Afrikaanse Lugmag (SALM) het destyds 12 Rooivalk AH-2As bestel waarvan die eerste in Julie 1999 operasioneel in diens geneem is. Die helikopters se tuisbasis is 16 Eskader by die Lugmagbasis Bloemspruit in Bloemfontein.



</doc>
<doc id="20728" url="https://af.wikipedia.org/wiki?curid=20728" title="SpVgg Beiere Hof">
SpVgg Beiere Hof

SpVgg Beiere Hof is 'n Duitse sokkerklub uit Hof in die deelstaat Beiere.

Op 1 Junie 1910 is die "Ballspielclub Hof" gestig en sy naam is 'n jaar later verander in "Britannia Hof". Die klub het in 1913 met "FC Roland Hof" en "FC Phönix Hof" saamgesmelt. Aangesien Engeland een van Duitsland se teenstanders was in die Eerste Wêreldoorlog, is die klubnaam "Britannia" in 1914 verander na "FC Bayern Hof".

Die klub het in 1959 na die Oberliga Suid gepromoveer, destyds die hoogste klas. In 1967, 1968 en 1972 het die klub aan die uitspeelwedstryde om promosie na die Bundesliga deelgeneem, maar was elke keer onsuksesvol.

In 2005 het die klub met "SpVgg Hof" saamgesmelt en sy huidige naam aangeneem.



</doc>
<doc id="20735" url="https://af.wikipedia.org/wiki?curid=20735" title="Colin Eglin">
Colin Eglin

Colin Eglin (14 April 1925 – 30 November 2013) was van 1970 meermale leier van die Progressiewe Party en sy opvolgers.

Colin Wells Eglin is op 14 April 1925 in Seepunt, Kaapstad, gebore en voltooi sy skoolopleiding aan die Hoërskool De Villiers Graaff op Villiersdorp. Daarna dien hy in die Tweede Wêreldoorlog in Italië voor hy hom as landmeter bekwaam aan die Universiteit van Kaapstad.

Sy politieke loopbaan begin op die ouderdom van 26, toe hy van 1951 tot 1954 in die dorpsraad van Pinelands dien. Daarna was hy lid van die Provinsiale Raad en word in 1958 se algemene verkiesing 'n Parlementslid vir die Verenigde Party in Pinelands.

In 1959, tydens die V.P. se kongres in Bloemfontein, bedank hy en ander progressiewe lede van die V.P., die sogenaamde "Jong Turke", en stig op 13 November daardie jaar die Progressiewe Party, voorloper van die huidige Amptelike Opposisie, die Demokratiese Alliansie. Eglin was Kaaplandse voorsitter van die P.P. van 1959 tot 1966 en daarna nasionale voorsitter van 1966 tot 1971. Hy verloor sy parlementêre setel, Pinelands, in die verkiesing van 1961, maar keer terug na die Parlement in 1974 as Volksraadslid vir Seepunt, ná hy in 1966 en 1970 daar verloor het, wat hy bly tot met die koms van die demokrasie in 1994. Hy dien daarna nog tot 2004 as eers voorbanker-L.P. van die Demokratiese Party en later die Demokratiese Alliansie.

Eglin is in Februarie 1971 verkies as leier van die Progressiewe Party, hoewel hy nie 'n L.V. was nie. Met die samesmelting van die Progressiewe Party en die Reformisteparty in Julie 1975, word Eglin leier van die Progressiewe Reformisteparty. Op 28 Junie 1977 ontbind die Verenigde Party en word die Nuwe Republiekparty gestig. 'n Groep oud-V.P.-lede, onder aanvoering van Japie Basson, weier om by die N.R.P. aan te sluit en saam met die P.R.P. stig hulle op 5 September 1977 die Progressiewe Federale Party, weer met Eglin as leier en later leier van die Amptelike Opposisie ná die verkiesing van 30 November 1977.

Hy word op 3 September 1979 opgevolg deur die jong, charismatiese dr. Frederik Van Zyl Slabbert. Ná Slabbert in 1986 bedank, word Eglin weer partyleier tot hy vervang word deur dr. Zach de Beer.




</doc>
<doc id="20737" url="https://af.wikipedia.org/wiki?curid=20737" title="Alan Paton">
Alan Paton

Alan Stewart Paton (11 Januarie 1903 – 12 April 1988) was 'n Suid-Afrikaanse skrywer en politieke leier.

Paton is op 11 Januarie 1903 in Pietermaritzburg gebore en studeer aan die plaaslike kollege asook aan die Universiteit van Natal. Hy het begin belangstel in maatskaplike werk en word aangestel as hoof van die Diepkloof-verbeteringskool naby Johannesburg in 1935, waar hy merkwaardige resultate in die hervorming van jeugmisdadigers behaal.

Die tema van rasseskeiding staan sentraal in die meeste van sy werke en hy het die CNA-prys vir letterkunde 2 keer ontvang. Hy was die oudste kind van James Paton, 'n snelskrifskrywer by die Hooggeregshof, en Eunice Warder James, 'n onderwyseres. Hy het sy hoërskoolopleiding aan die Maritzburg College ontvang en is daarna na die Natal University College, waar hy in die wiskunde en wetenskap gestudeer het met die oog op 'n loopbaan in die onderwys. 

In 1928 is hy met Dorrie Lusted getroud en 2 seuns is uit die huwelik gebore. Gedurende die tyd het Paton betrokke geraak by 'n Britse godsdienstige beweging, Toc H, wat hom beywer het vir 'n versoening tussen botsende bevolkingsgroepe. 

Hoewel Paton 'n groot kampvegter vir die Afrikaners was, Afrikaans leer praat het en aan die eeufeesvierings ter herdenking van die Groot Trek in 1938 deelgeneem het, het die sege van die Nasionale Party in 1948, en veral die party se beleid van apartheid, hom ontstel. Hy het hom sterk teen hierdie partybeleid verset en was in 1953 die medestigter van die Liberale Party, wat in 1968 ontbind is. 

Hy het ook lank as voorsitter van die party opgetree. In die tyd het hy 'n rubriek in die tydskrif "Contact" behartig. Hierdie bydraes en sommige van sy politieke toesprake is in 1968 gebundel en onder die titel "The long view" gepubliseer. Hy het onder meer ook in die VSA lesings oor die toestande in Suid-Afrika gegee. ŉ Tyd lank was hy ook ere-ondervoorsitter van die studente-organisasie Nusas. Eredoktorsgrade is deur verskeie universiteite (Rhodes, Natal, Witwatersrand, Yale en die Kenyon-kollege in die VSA) aan hom toegeken. 

Die roman wat hom wêreldberoemd gemaak het, "Cry, the Beloved Country", verskyn in 1948, toevallig ook die jaar wat die Nasionale Party die bewind oorneem en met die beleid van apartheid begin. Die roman het wêreldwye aandag op die lot van swart Suid-Afrikaners gevestig. Dit word gevolg deur talle ander werke, onder meer "Too Late the Phalanrope", "Hofmeyr" oor die eertydse adjunk- eerste minister en 'n outobiografie in twee dele.

Paton was medestigter van die Liberale Party en is in 1960 tot president van die party verkies, 'n pos wat hy beklee tot en met die party se gedwonge ontbinding in 1968, toe dit verplig is om net lede van 'n enkele ras te aanvaar. Hy het ook wyd lesings aangebied, onder meer in die V.S.A. Sy paspoort is in 1960 ingetrek weens die menings wat hy oor die apartheidsregering gehuldig het.

Hy sterf op 12 April 1988 op Botha's Hill, Natal.




</doc>
<doc id="20743" url="https://af.wikipedia.org/wiki?curid=20743" title="Dominiumparty">
Dominiumparty

Die Dominiumparty is van 29 tot 31 Oktober 1934 gestig, toe die samesmelting van die Suid-Afrikaanse Party en Nasionale Party in die uiteindelike Verenigde Party onafwendbaar geblyk het, maar Britsgesinde V.P.-lede in veral Natal hulle nie met 'n party wat Suid-Afrika se belange bo dié van Brittanje gestel het, kon vereenselwig nie.

Die Dominiumparty is in hoofsaak gestig omdat sy ondersteuners nie vir genl. J.B.M. Hertzog, wat hulle beskou het as die vergestalting van Afrikaner-nasionalisme, vertrou het nie. Die party word dus onder leiding van kol. C.F. Stallard in Roodepoort in Oktober 1934 gestig. In sy beleid het die party Britse Ryksbelange voorop gestel en wou dus samewerking tussen alle lede van die Britse Statebond bevorder. Ook wat verdediging betref, het die party geglo dit kan net geskied in samehang met die belangriker werksaamhede van die Britse Ryk in dié verband. Verder wou die party werkloosheid bekamp en snaaks genoeg verstedeliking van alle bevolkingsgroepe omkeer. Die party het ook die handhawing van die beperking op immigrasie deur Indiërs voorgestaan, maar was ten gunste van die behoud van swart stemreg in Kaapland.

Met die toetrede van Suid-Afrika tot die Tweede Wêreldoorlog en die bedanking van Hertzog uit die V.P., stel genl. Jan Smuts 'n nuwe koalisieregering saam, waarin lede van sowel die Arbeidersparty as die Dominiumparty dien. Voor die einde van 1945 bedank Stallard uit die kabinet en neem sy plek in die opposisiebanke in. Twee jaar later bedank hy as partyleier. Die res van die Dominiumparty se lede vorm in 1947 saam met afvalliges van die Arbeidersparty die Suid-Afrikaanse Party, maar die party verdwyn 'n jaar later van die politieke toneel.

In die verkiesing van 1943 slaag die Dominiumparty daarin om sewe L.P.'s verkies te kry. In Oos-Londen-Noord word R.M. Christopher met 'n reuse-meerderheid van 4 424 stemme teenoor 'n onafhanklike, Kommunis, en nog 'n onafhanklike verkies. In Natal, die tuiste van die Dominiumparty, word kandidate verslaan in Durban-Berea, Durban-Punt en Durban-Umbilo, maar haal die paal in Durban-Musgrave, Durban-Sentraal, Durban-Umlazi, Natal-Suidkus, Pietermaritzburg-Distrik (waar die leier, kol. Charles Stallard die paal haal) en Pinetown. Die totale stemme vir die party was 29 023, sowat 23 000 minder as in die verkiesing van 1938, maar die getal setels het met net een afgeneem.

Die Dominiumparty het net aan twee verkiesings deelgeneem.



</doc>
<doc id="20744" url="https://af.wikipedia.org/wiki?curid=20744" title="Chemnitzer FC">
Chemnitzer FC

Chemnitzer FC is 'n sokkerklub uit Chemnitz in die deelstaat Sakse.

In 1920 is die "Polizei Sportverein Chemnitz" gestig. Na die hervorming van die Duitse sokkerstruktuur in 1933 onder impuls van die Derde Ryk het die klub in die Gauliga Sakse meegeding. Die klub het die liga in 1935 en 1936 gewen en na die uitspeelwedstreyde om die Duitse kampioenskap deurgedring. In 1935 het die klub die halfeindstryd gehaal, maar met 2-3 teen FC Schalke 04, die uiteindelike kampioen, vasgeval. In 1942 het die klubnaam verander na "SG Ordnungspolizei Chemnitz". Na die Tweede Wêreldoorlog is die klub herstig in 1946 as "SG Chemnitz Nord". Soos vele ander Oos-Duitse klubs het die klub hierna heelwat naamsveranderingene ondergaan (kyk hieronder). Die Oos-Duitse regime het die stad Chemnitz se naam in 1953 na "Karl-Marx-Stadt" verander.

In 1956 het die klub met "SC Motor Karl-Marx-Stadt" saamgesmelt en as "FC Karl-Marx-Stadt" sy grootste prestasie in 1967 behaal toe hy die Oos-Duitse kampioen geword het. Die klub het ook 3 keer die eindstryd om die FDGB-Pokal gehaal (in 1969, 1983 en 1989), maar is elke slag verslaan. In 1989 het die klub die kwarteindstryd van die UEFA-beker bereik, waar dit deur Juventus FC verslaan is.





</doc>
<doc id="20749" url="https://af.wikipedia.org/wiki?curid=20749" title="Bucchero">
Bucchero

Bucchero [ˈbukkero] (Italiaans, oorspronklik afgelei van die Portugese term "pucaro" "welriekende kleiaarde") is 'n soort swart of donkergrys keramiek met 'n kenmerkende glinsterende oppervlak wat vanaf die middel van die 7de eeu v.C. tot die begin van die 5de eeu v.C. deur Etruskiese pottebakkers vervaardig is - hoofsaaklik as breekware vir die Etruskiese elites. Die belangrikste vervaardigingsentra was Chiusi en Volterra.

Die Italiaanse term "bucchero" is afgelei van die Portugese terme "bucare" en "pucaro" wat na die swartgrys keramiek van pre-Kolumbiaanse Suid-Amerikaanse beskawings verwys het. Die Italianers het die term in die laat 19de eeu ontleen om na donker breekgoed te verwys wat uit Portugal ingevoer is. Die woord is geleidelik as sinoniem vir "swartgrys" gebruik, en in die moderne argeologie is na die tipiese swart keramiek uit Etrurië as "bucchero" verwys.

Bucchero-keramiek is merendeels as drinkgerei en tafelware vervaardig. Kos is in bucchero-breekware bedien en daarnaas ook gestoor. Argeologiese vindplekke van bucchero-keramiek is grafte in Etruskiese nekropolisse of die nedersettings van lewendes, veral in Toskane en die noorde van Latium (tans Lazio), maar ook begraafplase en antieke nedersettings dwarsoor Sentraal-Italië.

Die Etruskers het hul kosbare keramiek ook na verder afgeleë bestemmings uitgevoer. So het argeoloë ook in nedersettings en skeepswrakke in Suid-Frankryk en op vindplekke in Spanje, Noord-Afrika, Sisilië, die Egeïese See en Egipte op bucchero-keramiek afgekom.

In die vroeë periode (tussen 650 en 600 v.C.) is dunwandige keramiek met ingekerfde versierings geproduseer, die sogenaamde "bucchero sottile", wat met sy vorm en kenmerkende glanslaag metaalskottels nageboots het. In die 6de eeu het die "bucchero pesante" gewild geraak, 'n growwer soort keramiek, wat dikwels met stempelreliëfs versier is. Daarnaas is ook gemodelleerde versiersels op die breekgoed geplaas.

Reeds sedert die 7de eeu v.C. was bucchero-keramiek een van die gewildste handelsware op die markte van die antieke Mediterreense wêreld - dit was net so elegant soos metaalware, maar goedkoper. Danksy die groot Etruskiese handelsvloot en die internasionale handelsbetrekkinge kon die Etruskiese pottebakkers maklik in die groot aanvraag van ander gebiede voorsien. Bucchero-keramiek was bo-op die lys van Etruskiese uitvoerprodukte en het veral by die Kelties-Liguriese bewoners van Suid-Gallië gewild geraak. Argeoloë het groot hoeveelhede van hierdie keramiek in die antieke nedersettings van Languedoc en Provence en in die versonke bouvalle net voor die kus van die Côte d'Azur ontdek.

Navorsers het nog steeds nie alle geheime van die bucchero-keramiek ontrafel nie. Veral die glansende swart kleur aan die binne- en buitekant van bucchero-produkte bly raaiselagtig. Aanvanklik het navorsers vermoed dat moontlik stowwe soos steenkool, as, plantvesels of metale soos byvoorbeeld mangaanerts by die kleiaarde gevoeg is.

Tans word aangeneem dat die vermindering van die suurstoftoevoer tydens die bakproses die glansende swart oppervlaktes oplewer. 'n Soortgelyke metode is deur Griekse pottebakkers al vroeër vir die beroemde Attiese vase gebruik, en die bakproses het drie fases behels:





</doc>
<doc id="20750" url="https://af.wikipedia.org/wiki?curid=20750" title="Harry Schwarz">
Harry Schwarz

Harry Heinz Schwarz (Keulen, Republiek van Weimar, 13 Mei 1924 – 5 Februarie 2010, Johannesburg, Suid-Afrika) was 'n Suid-Afrikaanse politieke leier en leier van die kortstondige Reformisteparty.

Hy kom as seun na Suid-Afrika weens die toename in Jodehaat in Duitsland, waarna hy aan hy 'n leerder was aan die Laerskool Tamboerskloof en SACS in die Kaap en die Hoër Seunskool Jeppe in Johannesburg, en hom as regsgeleerde aan die Universiteit van die Witwatersrand en aan die Universiteit van Londen bekwaam.

Sy openbare loopbaan het in 1951 begin toe hy as kandidaat van die Verenigde Party lid van die Johannesburgse stadsraad word. In 1958 word hy tot die Transvaalse Provinsiale Raad verkies en word leier van die Amptelike Opposisie. Hy word in 1974 verkies as Volksraadslid vir Yeoville.

Schwarz verlaat die Verenigde Party vroeg in die parlementsitting van 1975 saam met vier ander Volksraadslede en stig saam met hulle op 11 Februarie 1975 die Reformisteparty. Ná geslaagde onderhandelings met die Progressiewe Party smelt die twee partye saam as die Progressiewe Reformisteparty op 25 Julie 1975 met Colin Eglin as leier. Hy bly daarna lewenslank lid van agtereenvolgens die Progressiewe Federale Party, Demokratiese Party en Demokratiese Alliansie.

Schwarz is deur sy ou skool, die Hoër Seunskool Jeppe in Johannesburg, aangewys as politikus van die eeu vir sy werk as lid van die verdediging in die Rivonia-verhoor.

Tydens die bewind van die Regering van Nasionale Eenheid was hy Suid-Afrika se ambassadeur in Washington, D.C.



</doc>
<doc id="20751" url="https://af.wikipedia.org/wiki?curid=20751" title="Reformisteparty">
Reformisteparty

Die Reformisteparty was 'n Suid-Afrikaanse politieke party wat net vyf maande in 1975 bestaan het.

Weens geskille binne die Verenigde Party het vier Volksraadslede onder leiding van Harry Schwarz tydens die parlementsitting van 1975 weggebreek en die Reformisteparty op 11 Februarie 1975 gestig. Die party was 'n voorstander van die verwydering van alle rassediskriminerende praktyke, regerings- en grondwetlike verandering net deur middel van die demokratiese proses en die handhawing van maatskaplike en ekonomiese geregtigheid.

Die party het op 25 Julie 1975 met die Progressiewe Party saamgesmelt onder leiding van Colin Eglin en so het die Progressiewe Reformisteparty ontstaan.


</doc>
<doc id="20752" url="https://af.wikipedia.org/wiki?curid=20752" title="Progressiewe Reformisteparty">
Progressiewe Reformisteparty

Die Progressiewe Reformisteparty het op 26 Julie 1976 tot stand gekom uit 'n samesmelting van die Reformisteparty onder leiding van Harry Schwarz en die Progressiewe Party onder leiding van Colin Eglin, wat ook die eerste en enigste partyleier was. Albei partye het uit die Verenigde Party ontstaan.

Die party het nooit 'n algemene verkiesing betwis nie (hoewel S.A. Pitman vir 'n verrassing gesorg het toe hy in 'n tussenverkiesing op 5 Mei 1976 in Durban-Noord, 'n veilige VP-setel, wen), want op 5 September 1977 het dit saamgesmelt met 'n groep lede van die Verenigde Party wat nie bereid was om by die Nuwe Republiekparty aan te sluit nie. Die eerste leier was weer Eglin. Die nuwe party het as die Progressiewe Federale Party bekend gestaan en het tydens die verkiesing van 1977 die amptelike opposisie in die Volksraad geword.


</doc>
<doc id="20753" url="https://af.wikipedia.org/wiki?curid=20753" title="Nasionale Konserwatiewe Party">
Nasionale Konserwatiewe Party

Die Nasionale Konserwatiewe Party (NKP) was die derde afstigting van die Verenigde Party ná die party die verkiesing in 1948 teen die Nasionale Party verloor.

Ná afloop van die parlementsitting van 1953 word vyf V.P.-lede, waaronder Abraham Jonker en Bailey Bekker, uit die party geskors omdat hulle die party gekritiseer het vir sy hantering van die Kleurlingstemreg-vraagstuk. Hulle het gereken die V.P. moes 'n kompromis met die regering probeer bereik het en was dus lede van die party se regtervleuel, wat ongelukkig was omdat die party al linkser begin neig het onder adv. J.G.N. Strauss. Hulle wou graag sien dat die bruin kiesers op 'n aparte kiesersrol ingesluit word. 

Aan die begin van die 1954-parlementsitting het twee lede hulle by die geskorste lede aangesluit en aan die einde van die jaar het hulle die Nasionale Konserwatiewe Party gestig. 

Die party het niks uitgerig nie en ontbind op 23 Januarie 1957. Drie L.P.'s sluit later by die N.P. aan, een keer terug na die V.P., twee verdwyn van die politieke toneel. Die enigste leier van die party was Bailey Bekker, L.V. vir Johannesburg-Noord.


</doc>
<doc id="20755" url="https://af.wikipedia.org/wiki?curid=20755" title="Ray Swart">
Ray Swart

Ray Albert Francis Swart (Bethlehem, Vrystaat, 28 Februarie 1928) was 'n Suid-Afrikaanse politikus.

Hy ontvang sy opleiding in Durban, waar hy hom as prokureur bekwaam het. Op 'n baie vroeë ouderdom het hy in die politiek begin belang stel en was aanvanklik ondersteuner van die Verenigde Party, vir wie hy in 1953 as Parlementslid vir Zoeloeland verkies is. 

Met die stigting van die Progressiewe Party in 1959 het hy die nuwe party se leier in Natal geword, hoewel hy sy setel in die verkiesing van 1961 verloor het. Hy was nie een van die sewe Parlementslede wat vir die party in 1974 verkies is nie, maar keer ná die verkiesing van 1977 terug as L.V. vir Musgrave in Durban. Ná die stigting van die Progressiewe Federale Party word hy partyvoorsitter.


</doc>
<doc id="20763" url="https://af.wikipedia.org/wiki?curid=20763" title="474 v.C.">
474 v.C.



</doc>
<doc id="20765" url="https://af.wikipedia.org/wiki?curid=20765" title="Duitse sokkerbond">
Duitse sokkerbond

Die Duitse Sokkerbond, beter bekend as die DFB ("Deutscher Fußball-Bund") is die Duitse lid van FIFA. 

Die DFB is in 1900 in Leipzig opgerig deur afgevaardigdes van 86 klubs en was in 1904 'n stigterslid van FIFA. Na die Tweede Wêreldoorlog is die DFB in 1945 ontbind en eers op 10 Julie 1949 in Stuttgart heropgerig.

Die bond het 6 miljoen lede in 26 000 klubs en is die grootste sportbond in die wêreld. Twee miljoen lede is aktief in 170 000 spanne. Ongeveer 870 000 lede is vroulik. Die vroue en meisies speel in 8 600 spanne.

Die DFB is onder meer verantwoordelik vir die organisering van die Bundesliga, 2. Bundesliga en die DFB-Pokal. Die organisasie is ook verantwoordelik vir die Duitse nasionale sokkerspan.



</doc>
<doc id="20771" url="https://af.wikipedia.org/wiki?curid=20771" title="Oberliga">
Oberliga

Die Oberliga is tans die vyfde hoogste vlak van sokker in die Duitse ligastruktuur.

In Oos-Duitsland was "Oberliga" ook die benaming van die hoogste liga en daar word algemeen na hierdie liga verwys as die DDR-Oberliga. Die DDR-Oberliga het verdwyn nadat Duitse sokker verenig is na die eenwording van Duitsland (kyk Duitse sokkerkampioen). 

Tans is daar 7 oberligas wat elk 'n aantal verbande op 'n geografiese basis bedien. Die wenner van elke oberliga word gepromoveer na die toepaslike Regionalliga (onderhewig aan die verkryging van 'n lisensie). Die enigste uitsondering is die "verbande" (streeksbonde) wat vroeër na die Oberliga Noord gepromoveer het. Die wenners van die hierdie oberligas (Neder-Sakse Wes; Neder-Sakse Oos; Hamburg; Bremen; Sleeswyk-Holstein) speel aan die einde van die seisoen 'n reeks uitspeelwedstryde om te bepaal wie promoveer. Spanne aan die onderpunt van die oberligas word weer gerelegeer na die toepaslike verbandsliga (soms het 'n verband se hoogste vlak die benaming "Landesliga"), terwyl die verbandskampioene promosie na die oberliga kan verkry. Net soos by die ander hoër ligas van Duitsland, moet 'n klub ook om 'n oberligalisensie aansoek doen.

Na die Tweede Wêreldoorlog is die Oberliga in 1948 in Wes-Duitsland ingestel as die hoogste vlak van sokker (as die opvolger van die Derde Ryk se Gauligas) en dit het die hoogste vlak gebly tot die instelling van die Bundesliga in 1963. In teenstelling met die DDR, waar daar 'n enkele eerste klas was, was die Wes-Duitse kompetisie in 5 geografiese stapels verdeel. Die wenner van elke stapel (en soms ook die vise-kampioen) het dan aan 'n eindtoernooi om die Duitse titel meegeding, soortgelyk aan die ou Gauliga-stelsel. 

Met die invoer van die Bundesliga het die Regionalliga verskyn as die tweede vlak en het die benaming Oberliga vir eers van die toneel verdwyn. Die verskillende streeksbonde (“verbande”) het die laer vlakke op 'n streeksvlak hanteer, meestal met 'n "verbandsliga" as die streek se topvlak (en dus die derde vlak van die Duitse sokkerstruktuur, op daardie stadium).

In 1974 is die Oberliga die eerste keer weer in Noord-Duitsland ingevoer, maar op die 3de vlak. In die ander streke van Duitsland is die Verbandsliga behou tot 1978 toe daar ook weer oberligas ingestel is. Na die eenwording van Duitsland in 1991 moes die voormalige Oos-Duitse klubs in die stelsel opgeneem word en daarom is die Regionalliga in 1994 ingevoer as die 3e vlak, wat veroorsaak het dat die oberligas die 4e vlak geword het.

Vanaf die 2008/09-seisoen is die 3. Liga ingestel en het die oberligas die 5de vlak van Duitse sokker word. Die Oberliga Noord het verdwyn, wat veroorsaak het dat die voederligas vir die Oberliga Noord (Verbandsliga Sleeswyk-Holstein; Verbandsliga Hamburg; Verbandsliga Neder-Sakse Oos; Verbandsliga Neder-Sakse Wes; Verbandsliga Bremen) nou ook die 5de vlak vorm. Verder het die oberligas Wesfale en Noord-Ryn saamgesmelt om die "Oberliga Noord-Rynland-Wesfale" te vorm.

Die volgende twaalf Oberligas bestaan tans as die Duitse vyfde vlak:



</doc>
<doc id="20783" url="https://af.wikipedia.org/wiki?curid=20783" title="Suidwes-Afrika">
Suidwes-Afrika

Suidwes-Afrika (Duits: "Südwestafrika", Engels: "South-West Africa", Nederlands: "Zuidwest-Afrika"; kort "SWA") is 'n voormalige Volkebond-mandaat van Suid-Afrika, wat tussen 1915 en 1990 op die gebied van die huidige Republiek van Namibië bestaan het.

Die Unie van Suid-Afrika het die gebied op 9 Julie 1915 tydens die Eerste Wêreldoorlog (sien Suidwes-Afrika-veldtog) van die Duitse Keiserryk verower en geannekseer. Met die Verdrag van Versailles, wat ná die Eerste Wêreldoorlog op 28 Junie 1919 onderteken is, het die Volkebond die gebied aan Suid-Afrika oordra. Op 14 Desember 1946 het die Verenigde Nasies die gebied van Suid-Afrika se heerskappy ontbind, wat die Unie geïgnoreer het en Suidwes-Afrika tot sy vyfde provinsie verklaar het.

Op 27 Oktober 1966 het die Verenigde Nasies die gebied as Namibië onder sy eie regering gestel, wat tot die Namibiese Onafhanklikheidsoorlog van die SWAPO teen Suid-Afrika gelei het. 1971 het die Internasionale Geregshof die Suid-Afrikaanse besetting vir ongrondwetlik met die internasionale reg verklaar, wat sedert die mid-1970's tot 'n voortdurende oorgangsproses tot die onafhanklikheid van Namibië gelei het.

Die Suid-Afrikaanse regering het 10 bantoestans in Suidwes-Afrika in die laat 1960's en vroeë 1970's in ooreenstemming met die Odendaal-plan, waarvan vier selfregering toegestaan is, gestig. Hierdie Bantoestans is in 1980 vervang met 'n aparte regering, wat op etnisiteit gebaseer is.

Die bantoestans was:



</doc>
<doc id="20785" url="https://af.wikipedia.org/wiki?curid=20785" title="Leslie Rubin">
Leslie Rubin

Leslie Rubin was 'n Suid-Afrikaanse senator en in 1953 een van die stigterslede van die Liberale Party, toe vooraanstaande lede van die Verenigde Party die party verlaat het uit protes teen die party se gebrekkige visie ten opsigte van 'n rassebeleid. Hy is verkies tot ondervoorsitter.



</doc>
<doc id="20787" url="https://af.wikipedia.org/wiki?curid=20787" title="Zach de Beer">
Zach de Beer

Zacharias Johannes de Beer (Woodstock, Kaapstad, 11 Oktober 1928 – Clifton, Kaapstad, 27 Mei 1999) was leier van die Progressiewe Federale Party en Demokratiese Party.

Hy ontvang sy skoolopleiding aan die Diocesan College School (Biskoppe) in Rondebosch, Kaapstad waarna hy hom as dokter aan die Universiteit van Kaapstad bekwaam. Hy begin sy loopbaan as huisarts in die Groote Schuur-hospitaal in 1952 en is in privaat praktyk van 1953 tot 1959. Hy is op 29 Maart 1953 met Maureen, dogter van die VP-leier, Koos Strauss, getroud. 'n Seun en 'n dogter is uit dié huwelik gebore.

De Beer se openbare loopbaan begin met die verkiesing van 1953 waarin hy lid van die Parlement vir die Verenigde Party word vir Maitland in die Kaapse Skiereiland. Hy stig saam met ander progressiewes die Progressiewe Party in 1959, maar verloor sy setel, Maitland in die daaropvolgende verkiesing in 1961 toe hy slegs die derde meeste stemme kry: A. Hickman van die V.P. 4 610, die onafhanklike Frank Waring (wat hom later by die Nasionale Party aansluit en 'n minister in dr. H.F. Verwoerd se kabinet word) 3 703 en De Beer 1 688.

Hy wend hom tot die privaat sektor en word direkteur van P.N. Barrrett Co. (Suid-Afrikaanse reklamekontrakteurs) waar hy bly van 1962 tot 1967. Die volgende jaar sluit hy aan by die Anglo-American Corporation, waar hy bestuurder is van 1970 tot 1972 en raadslid van 1974. Hy was 'n tyd lank besturende direkteur van die Anglo American-myn Nchanga Consolidated Copper Mines in Zambië.

Colin Eglin is met die bedanking van Frederik van Zyl Slabbert in 1986 eenparig as partyleier verkies, maar hy is in 1988 opgevolg deur De Beer. Die verkiesing van 1987 is gekenmerk deur die onafhanklike kandidate Wynand Malan, dr. Denis Worrall en dr. Esther Lategan, wat die N.P. die stryd aangesê het in onderskeidelik Randburg, Helderberg en Stellenbosch. Malan het gewen en Worrall het met net 39 stemme verloor. Lategan het met 1 781 verloor op Stellenbosch, tradisioneel die hartland van Nasionalisme.

Ná die verkiesing stig Worrall die Onafhanklike Party en Malan en Lategan die Nasionale Demokratiese Beweging. Dié twee partye smelt op 8 April 1989 saam met die P.F.P. as die Demokratiese Party waarvan De Beer, wat destyds Volksraadslid vir Parktown was, saam met Worrall en Malan medeleier word. De Beer word later alleenleier en uiteindelik opgevolg deur Tony Leon. Hy bedank in 1994 en word Suid-Afrika se ambassadeur in Nederland.

De Beer sterf in sy huis aan beroerte. Op sy begrafnis het Colin Eglin, wat die Verenigde Party saam met De Beer verlaat het om die Progressiewe Party te stig, gesê: "Sy verbintenis tot 'n eenvoudige, maar fundamentele liberale filosfie het soos 'n goue draad deur Zach se veelsydige loopbaan geloop."



</doc>
<doc id="20788" url="https://af.wikipedia.org/wiki?curid=20788" title="Edgar Brookes">
Edgar Brookes

Edgar Harry Brookes (Smethwick, Engeland, 4 Februarie 1897 - 1979) was die nasionale voorsitter van die Liberale Party van 1963 tot 1968, geskiedskrywer, senator en hoogleraar.

Brookes het studeer aan die Universiteit van Suid-Afrika en die London School of Economics. Van 1920 tot 1933 was hy hoogleraar in openbare administrasie en politieke wetenskap aan die Universiteit van Pretoria (destyds die Transvaalse Universiteitskollege), waarna hy prinsipaal was van die bekende sendinginrigting Adamskollege in Natal van 1933 tot 1945. 

Hy word verteenwoordiger van swart belange in die Senaat in 1937, 'n pos wat hy tot 1952 beklee. Van 1945 tot 1950 is hy ook lid van die Naturellasake-kommissie en drie termyne lank president van die Suid-Afrikaanse Instituut vir Rasse-aangeleenthede, waarvan hy ook medestigter was, omdat hy intens belang gestel het in die vordering en vooruitgang van gekleurde Suid-Afrikaners. In 1927 was hy afgevaardigde van Suid-Afrika na die Volkebond en in 1947 na UNESCO. 

Brookes was hoogleraar in geskiedenis en politieke wetenskap aan die Universiteit van Natal van 1959 tot 1962. Die volgende jaar word hy nasionale voorsitter van die Liberale Party en bly in die amp tot die party se gedwonge ontbinding in 1968. 




</doc>
<doc id="20789" url="https://af.wikipedia.org/wiki?curid=20789" title="Demokratiese Party (1973)">
Demokratiese Party (1973)

Die Demokratiese Party was 'n politieke party in Suid-Afrika van 1973 tot 1977.

Theo Gerdener, voormalige Nasionale Party-parlementslid, senator, administrateur van Natal en van 1970 af minister van binnelandse sake, het in 1972 uit die kabinet en later ook die party bedank. Hy stig op 16 November 1973 die Demokratiese Party. Die party het die integrasie van die bruin en Indiese groepe met die blankes, maar afsonderlike ontwikkeling vir swartes, voorgestaan. Nie een kandidaat van die D.P. is in 1974 verkies nie, maar hulle het, gegewe die party se kort bestaan, verbasend goed gevaar en 10 050 stemme op hulle verenig.

In 'n tussenverkiesing in 1975 in die "veilige" Verenigde Party-kiesafdeling Umhlatuzana het die Natalse leier van die V.P. vir Gerdener met net 30 stemme verslaan. Die party het sir De Villiers Graaff se veldtog om 'n opposisieparty met 'n breër basis te stig, gesteun en uiteindelik met die V.P. in die Nuwe Republiek Party saamgesmelt op 29 Junie 1977. Gerdener bedank egter kort voor die verkiesing van 30 November 1977, hoofsaaklik as gevolg van 'n meningsverskil oor die NRP se kandidaat in Hillbrow.



</doc>
<doc id="20791" url="https://af.wikipedia.org/wiki?curid=20791" title="Kemptonpark">
Kemptonpark

Kemptonpark is 'n stad aan die Oos-Rand van Gauteng, Suid-Afrika. 

Dit is in 1903 gestig toe Karl Wolff 'n gedeelte van die plaas Zuurfontein verdeel het in standplase en dit genoem het na Kempten, sy geboortestad in Beiere, Duitsland. Dit is noordoos van Johannesburg en suid van Pretoria geleë. Dit het in 1992 stadstatus gekry.

Die lughawe Jan Smuts is in 1952 geopen op grond aan die suidekant van die dorp. Die lughawe se naam is in die laat 1990's verander na Johannesburg Internasionale Lughawe en weer in 2006 na O.R. Tambo Internasionale Lughawe. 

Daar is 'n Gautreinstasie by die lughawe.

Die R21 en R24 snelweë verbind die stad met die N3, N12, N14 en N17 nasionale paaie.

Van die stad se groot hoërskole is die Hoërskool Jeugland, Hoërskool Kempton Park, Hoërskool Birchleigh, Norkem Park High, Sir Pierre van Ryneveld en Curro Serengeti Akademie.

Kemptonpark is sedert 2000 deel van die Ekurhuleni Metropolitaanse Munisipaliteit. Die woonbuurte wat onder Kemptonpark val sluit in: Birchleigh, Birchleigh-Noord, Kemptonpark-Wes, Edleen, Van Riebeeckpark, Glen Marais, Allen Grove, Nimrodpark, Rhodesfield, Bonaeropark, Terenure, Estherpark, Norkempark, Aston Manor, Croydon en Spartan. Laasgenoemde is 'n uitgebreide industriële gebied. Tembisa is 'n groot tradisioneel swart woonbuurt wat ook deel vorm van die stad.




</doc>
<doc id="20793" url="https://af.wikipedia.org/wiki?curid=20793" title="Nuwe Republiekparty">
Nuwe Republiekparty

Die Nuwe Republiekparty is in 1977 in Suid-Afrika gestig om die opposisie links van die Nasionale Party saam te snoer en selfs uiteindelik 'n alternatiewe regering te word, maar die party misluk klaaglik in sy doel en verdwyn in Maart 1988 van die politieke toneel.

In September 1976 laat sir De Villiers Graaff sy veldtog "Red Suid-Afrika" van stapel en maak bekend dat die Verenigde Party van voorneme is om 'n nuwe opposisieparty met 'n breë grondslag te stig. Dit sou daarop gemik wees om 'n breë spektrum van Suid-Afrikaanse kiesers te verteenwoordig en geheel en al vry wees van enige verbintenis met die "doodloopstraat-politiek" van die verlede. Die stigters van die party het gehoop hulle sou steun kon trek van alle bestaande partye en dat dit uiteindelik sterk genoeg sou wees om 'n algemene verkiesing te wen. 'n Komitee is aangestel met as voorsitter Kowie Marais, afgetrede regter van die Hooggeregshof. Die ander lede was drie verteenwoordigers van die VP, drie lede van die Progressiewe Reformisteparty en een van die Demokratiese Party (1973). As die beginsels waarop die komitee sou besluit vir die VP aanvaarbaar was, sou die party die beginsels en naam van die nuwe party aanvaar.

Die Marais-komitee het sy 14 beginsels op 20 Desember 1976 bekend gemaak. Dit het ingesluit gelyke regte op volle burgerskap vir alle Suid-Afrikaners, 'n federale of konfederale regeringstelsel vir die land, 'n handves van menseregte ter beskerming van minderheidsregte en die verwerping van alle diskriminasie, statutêr of administratief, op grond van ras, kleur, geloof of geslag.

Die PRP het die beginsels eenparig aanvaar. Graaff en die meeste VP-lede het ook die beginsels gesteun, maar die regtervleuel van sy party (die "Ou Garde") het dit verwerp. Vroeër in daardie jaar is ses VP-LV's onder leiding van die Kaapse leier, Myburgh Streicher, geskors omdat hulle geweier het om die planne vir die nuwe party te steun. Hulle het gevolglik die Onafhanklike Verenigde Party gestig, wat later die Suid-Afrikaanse Party geword het. Theo Gerdener van die DP het ook die beginsels, met sekere voorbehoude, aanvaar.

Deurdringende onderhandelinge het op die bekendmaking van die 14 beginsels gevolg, maar die drie partye het elk sy eie interpretasie daarvan gehad. Gou het dit duidelik geword dat die inisiatief geen vrugte sou afwerp nie. Dit was hoofsaaklik omdat die partye nie eenstemmigheid oor die veelvoudigheid van die Suid-Afrikaanse bevolking kon bereik nie. Graaff en Gerdener het volgehou in hulle soeke na die basis vir die stigting van 'n nuwe party, terwyl Colin Eglin, as leier van die PRP, die 14 beginsels onvoorwaardelik gesteun het.

Nadat die VP in Maart 1977 in die verkiesing van die Johannesburgse stadsraad verslaan is, het die VP besluit om in die stadsraad met die Nasionale Party saam te werk. Dit het gelei tot die bedanking van Japie Basson as Transvaalse partyleier. Hy het verklaar hy sou hom aansluit by die poging om 'n breër gebaseerde opposisie, met die 14 beginsels as basis, daar te stel.

Tydens die daaropvolgende maande het Graaff en Gerdener op sekere beginsels ooreengestem en op 28 Junie 1977 het die afsonderlike kongresse van die VP en die DP besluit om te ontbind en 'n enkele opposisieparty te stig. Op 29 Junie 1977 is die Nuwe Republiekparty met Graaff as tussentydse leier gestig. 

Graaff het kort daarna as tussentydse leier bedank en Gerdener het ook die party verlaat, hoofsaaklik weens 'n meningsverskil oor die party se kandidaat vir die vakante setel Hillbrow. Vause Raw is verkies as nuwe NRP-leier. In die verkiesing van 30 November 1977 het die PFP 17 setels gewen en die NRP 10. Die NP het sy meeste setels nog (134, ná 'n tussenverkiesing in Springs, Oos-Rand) gewen. Die opposisie se totale getal setels het afgeneem van 47 ná 1974 se verkiesing tot net 27. Die enigste party wat dus werklik baat gevind het by die ontbinding van die VP, was die NP, teen wie al die ywer en onderhandelings gerig was.

Die NRP was 'n voorstander van 'n "nuwe" Republiek van Suid-Afrika waarin rassediskriminasie uitgeskakel sou word, 'n beleid van nasionale versoening gevolg sou word, staatsbemoeiing in die ekonomie uitgeskakel sou word, 'n federale bestel, sonder die tuislande daargestel sou word en 'n konfederale stelsel vir die Republiek en die tuislande voorgestel word.

In die 1981-verkiesing stel die party 38 kandidate. Net agt haal die paal en die party se steun neem af van 127 335 in 1977 tot 93 603 stemme. In die verkiesing het die Progressiewe Federale Party sy seteltal met agt tot 26 verhoog, terwyl die NRP twee verloor het om op agt te staan te kom. Erger nog, die party het vier setels in sy magsbasis van Natal aan die PFP afgestaan, hoewel die NRP een setel in Natal en een in die Kaapprovinsie by die Nasionale Party afgerokkel het. Die NP het dus 130 setels gehad, ses minder as voor die verdaging van die Parlement. Dit was die tweede verkiesing sedert sy regeringsoorname waarin die NP se seteltal afgeneem het, maar die eerste waarin 'n kabinetsminister, dr. Dawie de Villiers, sy setel (Kaapstad-Tuine) verloor het.

Gerugte van ontevredenheid in partygeledere het in 1983 die ronde gedoen toe dit aan die lig kom dat die leierskorps, anders as die PFP, nie die konsepvoorstelle vir 'n nuwe staatkundige bedeling sou teenstaan nie. In sekere geledere was daar selfs meer ontevredenheid toe die partyleierskorps besluit om aktief steun te werf vir die nuwe grondwet.

Die party beleef 'n groot terugslag toe drie van sy agt LP's tydens die Natalse kongres aan die einde van November 1983 bedank en hulle by die Nasionale Party aansluit. Vause Raw maak tydens die kongres bekend dat hy aan die einde van daardie maand sou uittree as nasionale leier. Hy word vervang deur Bill Sutton, lid van die Presidentsraad sedert sy instelling in 1981.

Dit het beteken die NRP het aan die einde van 1984 vier LP's in Natal gehad, een in Kaapland en geen in Transvaal of die Vrystaat nie. Met 14 setels was die party egter steeds in beheer van die Natalse Provinsiale Raad.

Enkele dae na dr. Frederik van Zyl Slabbert se opspraakwekkende bedanking as PFP-leier vroeg in 1986, wen die PFP twee tussenverkiesings teen die NRP toe Jasper Walsh in Pinelands slaag en Jan van Eck in Claremont. Albei kiesafdelings was vooraf ook in die PFP se hande.

Selfs voor die amptelike aankondiging van die 1987-verkiesing, het die PFP en die NRP besluit om nie mekaar se kandidate in die verkiesing teen te staan nie. Regsgesindes in die NRP was egter nie ten gunste van die samewerking nie en 12 vooraanstaande Natalse lede bedank uit protes teen die alliansie. Die mees uitstaande kenmerk van die verkiesing was egter die deelname van die drie voormalige Nasionaliste, Denis Worrall, Wynand Malan en Esther Lategan, wat bedank het uit protes teen die NP se onvermoë om ware hervorming teweeg te bring, en die party teengestaan het in onderskeidelik Helderberg, Randburg en Stellenbosch.

Die grootste verandering in die naloop van die verkiesing was dat die NP hom vir die eerste keer links van die amptelike opposisie bevind het toe die Konserwatiewe Party 22 setels verower, maar die PFP net 19. Die NRP is feitlik uitgewis met net een setel (Mooirivier), maar die onafhanklike Malan het in Randburg gewen en Worrall, 'n voormalige ambassadeur in Londen, het in Helderberg met net 39 stemme teen min. Chris Heunis verloor. Suid-Afrika het ook vir die eerste keer 'n amptelike opposisie gehad sonder die steun van 'n enkele dagblad. Die KP en Herstigte Nasionale Party het in agt setels gesamentlik meer stemme as die NP gekry, wat beteken die regses kon selfs beter gevaar het as hulle sou saamwerk.

Die NRP, erfgenaam van die eens magtige Verenigde Party, besluit op 'n vergadering in Scottburgh in Natal in Maart 1988 om te ontbind na 11 jaar van kwynende steun. Die nasionale leier, Bill Sutton, raai die net meer as 40 000 kiesers wat die jaar vantevore vir die party gestem het, om die Onafhanklike Party (gestig in Februarie 1988) van Denis Worrall te ondersteun.




</doc>
<doc id="20794" url="https://af.wikipedia.org/wiki?curid=20794" title="Bertel Pedersen Randers">
Bertel Pedersen Randers

Bertel Pedersen Randers is die Deense stamvader van die Pieterse Afrikanerfamilie.

Weinig is bekend oor Bertel se herkoms. Na skatting is hy gebore in ongeveer 1722 en was hy afkomstig van die stad/ of gebied Randers, in Denemarke.

Daar is 'n paar kandidate wat aanspraak maak om Bertel Pedersen van Randers te wees:

Sommige bronne beweer dat Bertel in 6 Januarie 1738 gebore is as die seun van Peder Nielsson in die Karlby gemeente in die Djurs Nørre gebied van die Randersgraafskap. Hierdie inskrywing kan gevind word in die aanlynweergawe van die Kopenhagen argiewe. Nog 'n kandidaat was 'n Bertel seun van Peder Knudsen wat in 1736 by die Sankt Morten gemeente in die Støvring gebied van die Randersgraafskap gebore is.

Hierdie aansprake word egter bevraagteken omdat Bertel in 1743 aan boord van die skip "Doquen" gewerk het as 'n matroos. Aangesien hy onmoontlik jonger as 10 jaar oud kon gewees het op daardie stadium beteken dit dat Bertel voor 1727 gebore moes gewees het. 'n Veilige aanname is dat Bertel tussen 1720 en 1727 gebore is.

Daar is tans geen bevestigbare feite wat Bertel se herkoms bo alle twyfel vaspen nie.

Kandidate wat moontlik Bertel Pedersen Randers kon gewees het is:

Bartel is gebore in Denemarke net nadat die Deens-Sweedse oorlog tot 'n einde gekom het, in 1720. 'n Lang tydperk van vrede was ingelei, wat eers verbreek sou word in 1807 toe 'n oorlog teen Engeland uitgebreek het. Die eerste paar jaar na 1720 is gekenmerk as 'n periode waartydens oorlogskuld betaal moes word asook 'n ernstige landboukrisis. Frederik IV het, met die Eed van Getrouheid in 1721, dele van Gottorp onder Deense heerskappy gebring na 'n lang, intensiewe diplomatieke en politieke poging.

Tydens die tydperk het Frederik IV indiwidueel geregeer soos 'n landbaron. Die politieke mag het langsamerhand verskuif vanaf die koning na 'n raad van ministers. Die Koningkryk se populasie het stewig gegroei van 700,000 in 1720 tot 978,000 in 1807.

Tydens Bartel se vroeë jare was Denemarke in 'n proses van ekonomiese modernisering wat 'n basis sou vorm vir ernstige hervorming van die landboubedryf. In die vroeë 1720's het die plaaslike inwoners nie veel verder beweeg as hul tuisdorpe nie.

'n Landbou krisis in 1730 het daartoe gelei dat die koning grondeienaars bevoordeel het ten koste van die werkende boere op die plase. 'n Arbeidswet het in werking getree in 1733 wat plaaswerkers verbied het om landgoed te verlaat sonder die toestemming van hul grondeienaars. Alhoewel militêre redes aangevoer was vir die wet, het dit tot gevolg gehad dat grondeienaars toegang gehad het tot goedkoop arbeid. Verskeie instansies is ingestel ten einde beter beheer te verkry oor die ekonomie van Denemarke: die Raad van Handel in 1735, die eerste bank wat note vrygestel het in 1736 en die Handelsgulde in 1742.

Teen 1740 het die opkomende middelklas se jong mans hulself begin vereenselwig met 'n nasionale identiteit gebaseer op 'n gemeenskaplike taal en geskiedenis. Hierdie nasionale besef het ontwikkel as gevolg van 'n teenreaksie op die invloed van buitelanders en veral omdat die Deense adel openlik Denemarke as kultureel onderontwikkeld bestempel het.

Bertel het sy eerste skip betree in die hawe van Kopenhagen in 1743. Hy moes sekerlik bewus gewees het van die stad se tragiese geskiedenis. In 1711 is die hoofstad deur builepes getref wat een derde van die populasie uitgewis het. In 1728 het verskeie brande 'n groot deel van Kopenhagen uitgewis toe 'n brand uitgebreek het in 'n kersmaker se winkel in Norregard. Ongeveer 1700 huise, die stadsaal en die Universiteit is afgebrand. Die stad is herbou en die bouwerk is in 1737 voltooi, slegs ses jaar voordat Bertel op die "Donquen" geklim het as matroos. Tydens die herbou van die stad is die uitleg van die stad aansienlik verander. Die ou Kopenhagenkasteel is gesloop en in sy plek is die Christiansborgpaleis gebou en wat in 1740 deur Christian IV in gebruik geneem is.

Voordat Bertel op sy tweede skeepsreis vertrek het was hy heel waarskynlik in Kopenhagen toe die Koninklike Deense Teater geopen is in 1748 met 8 akteurs en 4 aktrises wat 'n Franse komedie opgevoer het. Die teater was geleë by die Kongens Nytorv in die hart van Kopenhagen.

Uit bronne blyk dit dat Bartel se naam mettertyd verander het.


Uit al die name is dit duidelik dat Bertel 'n sterk verbintenis gehad het met die Randersgraafskap en dat Bertel Pedersen van Randers sy oorspronklike benaming was.

Bertel se handtekening soos weergegee in die opgaaf van die tweede reis van "Kroonprinses van Denemarke". Ons aanvaar dat die handtekening Bertel se eie handskrif is. Die handtekening vir die rit van Kopenhagen na Tranquebar en handtekening van die terugtog van Tranquebar na Kopenhagen dieselfde was terwyl verskillende persone verantwoordelik was vir die opstel van die opgaaf met die twee geleenthede.

Bertel het op vier skeepsreise gedien:

Bertel het dus ongeveer nege-en-'n-halfjaar ervaring gehad as seevaarder toe hy in Suid-Afrika aan wal gestap het.

Bertel, was reeds aangeteken as bootsman onder die offisiere, tydens die tweede reis van "Kroonprinses van Denemarke". die skeepsjoernaal het die volgende verwysings in wat na Bertel verwys:

25 Oktober 1748: Verwysing in die instruksies dat boodsman Bertel Randers in die kaptein se kajuit eet aan die tweede tafel as persoon nommer agt.

26 Oktober 1748: Baadsman Bertel Randers word gelys as persoon nommer vyftien tussen die offisiere. Sy maandelikse salaris is 8 riksdaalders, dieselfde as 'n skeepsassistent, , 3de stuurman, 2de timmerman en seilmaker en dubbel die van 'n normale matroos.

5 November 1748: Bertel verlaat Kopenhagen met die skip "Kroonprinses van Denemarke"

18 November 1748: Boodsman Bertel Randers koop velt, twee hemde en wit en blou kledingstukke

9 Desember 1748: Die skeepsraad word byeengeroep omdat die Soldaat Peder Nielsen Lind gearresteer is vir diefstal. Baadsman Bertel Randers stel voor dat hy oor 'n periode van drie dae 100 sweepslae per dag ontvang as straf. Daar is ooreengekom om die straf so te aanvaar.

16 Desember 1748: Boodsman Bertel Randers koop tabak

12 Januarie 1749: Bertel Randers, tesame met ander offisiere, teken 'n rekening vir die aankope van voedsel ens. by die Cap Verdic island Porto Praj.

4 Februarie 1749: Die skeepsraad word byeengeroep omdat die "boutellier" nie sy werk behoorlik gedoen het om die noodsaaklike dokumente in te vul ten opsigte van wat se kos nie gebruik is nie. Die skeepsraad gee hom geleentheid om sy sake in orde te kry. Ook geteken deur B.P. Randers.

26 Februarie 1749: Baadsman Randers koop naaldwerkgare en tabak

18 Maart 1749: Die skeepsraad word byeengeroep om te besluit of Korporaal Christan Schultz gearresteer moet word tot by Traquebar. Geteken deur B.P. Randers

8 April 1749: Baadsman Bertel Randers skenk op Paasfees 1 riksdaalder, 2Mk aan die leraar aan boord en 4Mk aan die armes

5 Mei 1749: Die eiendom van die afgestorwe timmerman, Albrecht Madsen, word opgeveil. Baadsman Bertel Randers koop twee gordyne vir 3Mk en 'n "salvet" vir 2Mk

18 Mei 1749: Bertel arriveer in Tranquebar saam met "Kroonprinses van Denemarke"

27 Junie 1749: 'n Hof word saamgestel by Tranquebar se Huis van Justisie. Die lede was: Kaptein Emanuel Sporing,Casper Fenger, Ole Søemod Bertel Randers

5 November 1794: Bertel verlaat Tranquebar met "Kroonprinses van Denemarke"

7 November 1749: Die skeepsraad word byeengeroep weens klagtes oor die kok hans Hendrich Gotherg. Die skeepsraad bestaan uit Kaptein Sporing, Casper Fenger, Ole Søemod en Bertel Randers. Boodsman Bertel Randers is aangewys om die kok te gaan haal sodat die aanklagte aan hom voorgelees kan work. Boodsman Bertel Randers getuig dat hy gereeld die kok se gevloek en swak taalgebruik waargeneem het asook die onhigiëniese hantering van kos, potte en panne. Hy stel voor dat die kok 'n maand se salaris moet verloor en beboet word met 50 sweepslae. Die straf was te veel vir die kok en hy het oorboord gespring.

14 November 1749: Die skeepsraad word byeengeroep om getuienis van die voorval van die kok aan te hoor toe die kok verdrink het. Boodsman Bertel Randers stem saam met die ander dat hulle nie kan vasstel waarom die kok oorboord gespring het nie.

17 November 1749: Boodsman Bertel Randers koop tabak

28 Maart 1750: Boodsman Bertel Randers gee die skeepsassistent 'n geskrif namens die hele bemanning van die skip. Die geskrif is onderteken deur die boodsman self, Niels madse, M. Hans Christian Tersløf, Johan Christian Møller en die matrose Ole Iversen, Rasmus Anthony, Ole Pedersen, Peder Sørensen, Lars Tidemand, Peder Børrensen Ørbeck, Peder Nielsen Bierreby en Stille Jørgensen. Die geskrif het gehandel oor jensknie wat op 2 November 1749, toe dit baie winderig was by die kus van Tranquebar beloof het dat, op die veilige terugkeer in Kopenhagen, die bemanning 'n bykomende betaling van 400 rijksdaalders sal ontvang. Die skeepsassistent het aan hulle vertel dat die saak verwys sal word na die bestuur in Kopenhagen.

9 Maart 1750: Die Kaptein roep die skeepsberaad bymekaar (Die kaptein, Casper Finger, Jens Knie, Ole Søemond en Bertel Randers) Hulle moes die saak aanhoor tussen matrose Peder Andersen Scendske en Tømmermand Mogens Pedersen Schouw. Die een het die ander daarvan beskuldig dat hy sy geld gesteel het in Kopenhagen nog voordat die skip vertrek het. Boodsman Bertel Randers beklemtoon dat matroos Peder Andersen Svenske moes gekla het net na die vertrek uit Kopenhagen deur Tømmermand van diefstal beskuldig was. Tømmermand moes in die openbaar verklaar dat Peder Andersen nie skuldig was nie.

11 Maart 1750: Die skeepsberaad kom byeen (Die kaptein, Casper Fenger, Jensknie, Ole Søemond en Bertel Randers) om uitslag te gee in die saak tussen Peder Andersen Svendske en Tømmermand Mons Pedersen Schouw.

1 April 1750: Boodsman Bertel Randers koop 'n ou sak vir 6Sk by die veiling van die goedere van Grey Larsen Bager, na sy dood.

8 Mei 1750: Die skeepsberaad (die kaptein, Casper Fenger, Jens knie, Ole Søemond Bertel Randers en konstabel Morten Jensen Hillerød) Die kwartiermeester Johan Christian is gevang dat hy gesteel het van verskeie bemanningslede. Hy het onder andere 'n kompas gesteel by Boodsman Bertel Randers. Boodsman Bertel Randers stel voor dat hy oor 'n periode van 3 dae elke dag 50 sweepslae ontvang en dat hy vasgeketting bly totdat hulle in Kopenhagen arriveer.

11 Mei 1750: 6:00 voormiddag het die Kaptein besluit dat Johan Christian skuldig is en het hy besluit: Johan Christian sal die gesteelde goedere op die dek in die openbaar alles wat hy gesteel het aan die oorspronklike eienaars terugbesorg. Oor 3 dae sal hy 50 sweepslae per dag ontvang. Hy sal geklassifiseer word as gewone seeman sonder enige betaling vanaf die 6de Mei. Hy sal vasgeketting bly totdat hulle in Kopenhagen arriveer. Die straf is geteken deur E Sporing, M. Knie, Ole Søemond, BP Randers en MJ Hillerød.

15 Mei 1750: Die kaptein roep die skeepsraad bymekaar om hulle opinie te hoor of hulle in die donker verby 'n gevaarlike deel gaan vaar, in die rigting van Kopenhagen, en of hulle gaan wag tot die volgende oggend. Boodsman Bertel stel voor dat hulle die seile span en so ver as moontlik vaar totdat hulle 'n gids aanboord kan neem. Daardie dag arriveer Bertel terug in Kopenhagen.

In die "Storms om die Kaap. Gevaarlike Deense reise" word 'n klein bietjie van Bartel se persoonlikheid weergegee tydens die derde reis van Kroonprinses van Denemarke. Op 23 Mei 1752 toe die skip in 'n benarde posisie was, het Konstabel Tonnes Tollesen, Bartel en die jongste offisier, Michael Hansen Lindegaard (tydens 'n skeepsberaad) aanbeveel dat hulle 'n bootjie na die land sal stuur sodat hulle kan uitvind waar hulle min of meer is. Sodoende kon hulle bepaal hoe ver hulle nog van Mosselbaai is.

Bartel het op stormagtige wyse by die Kaap aangekom.

Hy was bootsman in diens van die Deense Oos-Indiese Kompanjie, toe sy skip, bekend as "Kroonprinses van Denemarke" , 'n Oos-Indiëvaarder, op 9 Junie 1752 deur 'n storm in Mosselbaai verwoes is. Van sy kaptein, Svend Finger, kry 'Randers', soos wat hy aan boord bekend gestaan het, op 25 Augustus 1753, deur middel van 'n sertifitikaat, toestemming om sy heil aan land te soek, waar hy dit ookal kan vind.

Bartel het in 1756 toestemming van die goewerneur van die Kaap de Goede Hoop Ryk Tulbagh ontvang, met sy ambag as timmerman, om by die Kaap (waar hy burgerregte ontvang het) aan te bly.

Bronne verskil oor wie van 'Kroonprinses' saam met Bartel in die Kaap agtergebly het. Die boek van G Nørregaard vertel dat slegs Olle Mortenson in die Kaap agtergebly het. Volgens die Kaapse argiewe was daar egter vyf persone wat op die 'Kroonprinses' was wat toestemming gerky het om in die Kaap agter te bly.

Op 29 Maart 1761 trou hy met Anna Christina Minnie, dogter van Dirk Minnie en Christina Scheepers, te Swellendam. Dirk Minnie was die stamvader van die Minnie-familie.

Barthold het sewe kinders gehad:

Bertel het as veeboer 'n bestaan gemaak op die leningsplaas Drie Vanteyn tussen die Kouga en Langkloof in die omgewing van George in die Oos-Kaap.


Anna Christina sterf in 1776 en laat Bertel met sewe minderjarige kinders agter.

Hulle besittings met haar afsterwe word soos volg weergegee:

Besittings:
1 ou wa,
1 ploeg met gereedskap,
4 grawe,
1 houtbyl,
1 ou handbyl,
3 skroefbore,
2 bore,
1 handsaag met 2 lemme,
1 snaphaan,
1 ou saal met houers, 'n pistool, draagband ens.,
1 groot pot,
3 Klein potjies,
1 koekpan,
3 blikke,
4 gebedsboeke,
3 ou blikke,
6 blikborde,
1 soplepel,
16 vurke,
6 tafelmesse,
1 staal kamerpot,
1 ou blikketel,
3 blik trekpotte,
1 koper koffiekan,
1 klein keteltjie,
2 strykysters,
4 "aade commen",
22 porselyn tafelborde,
1 "partiporc theegoed",
8 bottels,
2 wynglase,
2 anker vaatjies,
2 ou watervate,
2 bottervate,
2 botter "carns",
2 klein botter vaatjies,
4 melk emmers,
2 ou emmers,
3 klein balies,
3 waterkanne,
2 plat potte,
1 meelsif,
6 ou mandjies,
5 kiste van verskillende groote,
1 bakkis,
1 kinderwieg,
1 skuifdoos,
2 lepelrakke,
2 kinderbedjies,
12 ou sakke,
1 bedsak,
2 beddens,
2 houtkandelare met 2 snuiters,
10 "cronzikels",
2 "ree scheven met harebijtles",
3 "sligt scheven",
5 skewe rollers,
12 skawe met bytels,
5 skawe songe bytels,
1 kloubytel,
1 deurslag,
1 Kruis,
1 kruishout,
1 houtpasser,
2 omslae met 8 "knegts",
1 ou "dissel",
1 knyptang,
1 klein coper passer,
2 vyle,
1 buigtang,
8 bytels
3 stukke yster,
2 hammers,
1 out stuk yster,
2 tafels,
3 stoele,
1 ou plank,
1 passer,
1 groot skaar,

Vee:
98 beeste van verskillende soorte,
1013 skape van verskeie soorte
4 perde
93 bokke

Laste:
10 maande agterstallige rente op die leningsplaas.
Geld word geskuld aan:
Jacob Helbek, Jacobus de Buijs, Pieter Jourdaan, Anthon Nortje, Gert van Nimwegen, Andries du Preez, Theodorus Minne, Gert van Roijen, Abraham Viveje en Barkhouser

Bates was gereken op 831 Rd:s en die laste was gereken op 731 Rd:s

Bertel sterf in 1787 volgens die MOOC8/50.27 dokument.

1 kis vol gereedskap
2 kiste
1 bed met 'n 1 bulsak, 4 kussings en 2 komberse
1 "peuling"
4 "elle jas" laken
2 stukke "Snihase" linne
1 "kooij goet zak"
2 "mudde zakke"
1 tafelblad
1 stoel

Tydens sy afterwe was Bertel woonagtig by Stephanus Feraire onder de Langen Cloof.


Erkenning word gegee aan Jurgens Pieterse en Palle Kvist vir die navorsing wat gedoen oor die geskiedenis van Bertel Pedersen Randers


</doc>
<doc id="20799" url="https://af.wikipedia.org/wiki?curid=20799" title="Vause Raw">
Vause Raw

Vause Raw (Durban, 21 September 1921 - 21 Maart 2001) was van 1977 tot 1984 leier van die Nuwe Republiek Party en daarna lewenslange president, hoewel hy die party oorleef het.

Hy het aan die Pretoria Boys High School gematrikuleer en aan die Universiteit van die Witwatersrand en die Johannesburgse Onderwyserskollege gestudeer. Hy het hom in Mei 1940 by die Suid-Afrikaanse Weermag aangesluit. Hy het as weermaglid na Midde-Afrika, Egipte en Europa gegaan. Tussen 1946 en 1950 het hy saam met sy pa in die distrik Cullinan noord van Pretoria geboer. Hy was sekretaris van die Pretoria-distrik se Landbou-unie en is as direkteur van Waterberg se Boerekoöperasie aangewys.

Sy openbare lewe begin in die jare 40 toe hy adjunkvoorsitter van die Verenigde Party se Pretoria-distrik was en in 1948 tot die afdelingsraad verkies is en daarin dien tot 1950. In 1951 is hy as die party se sekretaris in Natal aangewys. In 1955 is hy as senator vir die Verenigde Party in Natal benoem. Later jare was hy die party se amptelike woordvoerder oor veiligheid en vervoer.

Hy was medestigter, voorsitter en later nasionale leier van die Nuwe Republiek Party. In 1984 word hy opgevolg deur Bill Sutton, maar terselfdertyd as lewenslange president van die NRP aangewys. Hy het dié amp beklee totdat die party in Maart 1988 ontbind en die meeste lede hulle by die Nasionale Party aangesluit het. Hy het net voor die algemene verkiesing in 1987 om persoonlike redes uit die Parlement getree.

"Die Burger" het as volg oor sy uittrede berig: "Die veteraan Opposisie-politikus, mnr. Vause Raw, het in die naweek aangekondig dat hy hom nie in die aanstaande Volksraadsverkiesing in Durban-Punt - die kiesafdeling wat hy sedert 1958 verteenwoordig - herkiesbaar gaan stel nie. Mnr. Raw het gister aan "Die Burger" gesê sy besluit om uit te tree is hoofsaaklik om persoonlike redes geneem. ``Ek het 'n lang skof van 31 jaar in die Parlement gehad - van 1955 tot l958 in die Senaat en sedertdien in die Volksraad - en ek wil nou meer tyd aan my gesin bestee." Hy het ontken dat die beoogde samewerking in die verkiesing tussen die Nuwe Republiekparty en die Progressiewe Federale Party sy besluit beïnvloed het. 'Ek het die samewerkingsplan Vrydag op 'n vergadering van die NRP se hoofbestuur gesteun. Ek wil beklemtoon dat daar geen sprake is van 'n koalisie of alliansie tussen die NRP en die PFP nie. Dis bloot 'n ooreenkoms tussen die twee partye oor 'n verdeling van setels. Die NRP sal die verkiesing op grond van sy eie beleid veg.' Mnr. Raw het gesê hy is nie van plan om hom by óf die PFP óf die NP aan te sluit nie. Hy bly lid van die NRP in wie se beginsels en beleid hy glo. Hy was etlike jare hoofleier van die NRP. 'Ek wil hoegenaamd nie verbind wees met standpunte wat binne die PFP gehuldig word oor nasionale veiligheid, verdediging en verskonings vir terrorisme en die ANC nie. Terselfdertyd sien ek nie kans om my by die NP aan te sluit nie omdat die NP die land in die steek gelaat het deur nie sy beloftes van die verlede na te kom nie.' Die 65-jarige mnr. Raw het gesê hy was in elk geval van plan om in 1989 uit die aktiewe politiek te tree. Dit maak nie sin dat hy hom nou vir twee jaar verkiesbaar stel nie. Hy beskou die vervroegde verkiesing as van geen belang nie omdat daar nie iets is om oor te stem nie. Dit is trouens skadelik vir die land."




</doc>
<doc id="20800" url="https://af.wikipedia.org/wiki?curid=20800" title="Progressiewe Federale Party">
Progressiewe Federale Party

Die Progressiewe Federale Party was die Amptelike Opposisie in die Suid-Afrikaanse Parlement van 1977 tot 1987.

Die P.F.P. se geskiedenis kan tot in Augustus 1959 terugvoer word toe 'n hele paar van sy latere leiersfigure van die Verenigde Party weggebreek het oor in die besonder die party se weiering om 'n resolusie te steun waarin gevra is om nog grond vir swart vestiging aan te koop, maar in die algemeen oor die party se gebrek aan 'n duidelike alternatief vir die destyds steeds magtiger wordende Nasionale Party se apartheidsbeleid. Hulle het die Progressiewe Party gestig, wat die voorganger van die Progressiewe Reformiste Party en uiteindelik die Progressiewe Federale Party was. 

Van die sogenaamde "Jong Turke" wat die V.P. verlaat en later prominent in die P.F.P. sou word, was Helen Suzman, Colin Eglin, Harry Schwarz, Ray Swart en Zach de Beer.

In die 1961-verkiesing het net Helen Suzman haar setel (Houghton) in die Volksraad behou. Sy het 13 jaar lank vrou-alleen haar beginselvaste stem laat hoor teen 'n stortvloed diskriminerende wetgewing en haar teen aanhouding sonder verhoor, paswette, instromingsbeheer, werkafbakening op grond van kleur, die verdeling van geriewe op grond van ras, Groepsgebiede, en gedwonge verskuiwings uitgespreek. Sy het vakbondregte vir swartes geëis, en haar vir beter lone en werksomstandighede beywer. Sy het gevangenisse besoek en beter toestande vir gevangenes verkry.

In die verkiesing van 1974, die laaste waaraan die P.P. in daardie gedaante deelgeneem het, het Suzman se droom dat van haar kollegas hulle by haar sou aansluit, waar geword. "Ek het 'n droom," het sy vir haar gehore voor 1974 vertel terwyl sy uiterlik vol vertroue was, "waarin ek op my voorbankie sit en saam met my sit Colin Eglin, Gordon Waddell, Van Zyl Slabbert en Réné de Villiers" (onderskeidelik kandidate in Seepunt, Johannesburg-Noord, Rondebosch en Parktown).

Die P.P. het behoorlik uit die groef geklim van drie verkiesings waarin hy net een setel kon verower, toe Waddell, Rupert Lorimer (Orange Grove), en Slabbert hulle tesame met Eglin en De Villiers by haar aangesluit het. 'n Sewende lid, dr. Alex Boraine, het kort daarna die Verenigde Party se kandidaat in die tussenverkiesing in Pinelands, Kaapstad, verslaan en so was daar sewe Parlementslede en drie lede van Provinsiale Rade.

Die party is egter 15 maande later opgeneem in die Progressiewe Reformiste Party, toe Harry Schwarz en andere, wat die V.P. verlaat het om die Reformiste Party te stig, in 1975 met die Progressiewe Party saamgesmelt het om die Progressiewe Reformiste Party te skep. In 1977 het die V.P. met die Demokratiese Party (1973) saamgesmelt om die Nuwe Republiek Party te skep. Nog V.P.-lede het toe weggebreek en die Komitee vir 'n Verenigde Opposisie geskep, wat hom later by die P.R.P. aangesluit het om die Progressiewe Federale Party op 5 September 1977 te skep. 

In die verkiesing van 29 April 1981 het die P.F.P. 78 kandidate gestel, van wie 26 die paal gehaal het, die meeste in die party se kort geskiedenis nadat hy op 30 November 1977 net in 19 kiesafdelings gewen het. Die stemme het ook toegeneem van 177 705 in 1977 tot 265 297 in 1981.

Die PFP was sterk gekant teen die grondwetlike voorstelle wat op die driekamerparlement sou uitloop en het sy kiesers aangemoedig om "nee" in die referendum te stem omdat dit sou beteken die ideaal van 'n verenigde parlement met alle kiesers op een, gemeenskaplike kieserslys is in die ban gedoem. Ondanks die Konserwatiewe Party wat ook die "nee"-stem gesteun het, het die "ja"-stem oorweldigend met meer as twee derdes gewen.

Die P.F.P. het vroeg in 1986 'n groot terugslag beleef met die bedanking van sy gewilde leier, dr. Frederik van Zyl Slabbert, leier van die Amptelike Opposisie in die Volksraad en L.P. vir Claremont. Colin Eglin het toe weer partyleier geword. Slabbert het aangevoer hy het ontnugter geraak met die regering se opvatting van wat beskou kon word as ware hervorming, terwyl hy ook die Parlement se voortgesette relevansie in die oplossing van Suid-Afrika se politieke probleme bevraagteken het. 'n Paar dae later het dr. Alex Boraine, L.P. vir Pinelands, ook bedank. As stigters van Idasa was hulle aan die voorpunt van die ontmoeting van 50 vooraanstaande Suid-Afrikaners in Dakar, Senegal, met leiers van die African National Congress op 1 Julie 1987.

Die P.F.P. en die N.R.P. het besluit om nie mekaar se kandidate in die verkiesing op 30 November 1987 teen te staan nie. Die algemene beweging onder wit kiesers in daardie jaar was egter na regs, toe die Konserwatiewe Party 22 kiesafdelings wen, die P.F.P. net 19 en die N.R.P. net een. Die K.P. het die Amptelike Opposisie geword, die eerste keer sedert 1948 dat die N.P. hom links van die Amptelike Opposisie bevind - selfs nie eers tydens die Pakt-regering van die jare 20 en 30 was dit die geval nie.

Nadat Colin Eglin met die bedanking van Slabbert eenparig as partyleier verkies is, is hy in 1988 opgevolg deur dr. Zach de Beer. Die verkiesing van 1987 is gekenmerk deur die onafhanklike kandidate Wynand Malan, dr. Denis Worrall en dr. Esther Lategan, wat die N.P. die stryd aangesê het in onderskeidelik Randburg, Helderberg en Stellenbosch. Malan het gewen en Worrall het met net 39 stemme verloor. Lategan het met 1 781 verloor op Stellenbosch, tradisioneel die hartland van Nasionalisme.

De Beer het onderhandelings voortgesit wat daarop uitgeloop het dat die Onafhanklike Party van Worrall, die Nasionale Demokratiese Beweging van Malan en die Progressiewe Federale Party saamgesmelt het om die Demokratiese Party op 8 April 1989 in die lewe te roep.




</doc>
<doc id="20813" url="https://af.wikipedia.org/wiki?curid=20813" title="Home Insurance Building">
Home Insurance Building

Die Home Insurance Building is 'n kantoorgebou in Chicago (Illinois, Verenigde State), wat in 1885 opgerig is. Die gebou, wat reeds in 1931 afgebreek is om plek te maak vir die Field Building (tans die LaSalle Bank Building), het oor tien verdiepings met 'n hoogte van 42 meter (138 voet) beskik en word deur sommiges as die eerste wolkekrabber ter wêreld beskou. Die gebou is deur die argitek en ingenieur William LeBaron Jenney ontwerp.

Die Home Insurance Building is 'n tipiese voorbeeld van die Chicago School se argitektuur. Dit was die eerste gebou met 'n staalraamwerk, alhoewel merendeels giet- en smeedyster vir sy konstruksie gebruik is. Vanweë sy unieke argitektuur en raamwerk, wat die gewig gedra het, word die kantoorgebou dikwels as die eerste wolkekrabber ter wêreld beskryf. Hierdie bewering word nogtans deur talle deskundiges betwis, aangesien die Home Life Insurance-gebou eerder 'n soort hibriedkonstruksie verteenwoordig.

Volgens 'n forensiese ondersoek net voor sy sloping is vasgestel dat die gebou wel die eerste was, waarin sowel die verdiepings asook die buitemure net deur sy metaalraam gedra is. Desondanks dui die besonderhede van die ondersoek daarop dat die gebou se gewig ook op sy messelwerkelemente gerus het, veral om dit teen die sterk plaaslike winde te beskerm. Die gebou se gewig was volgens die ondersoek net sowat 'n derde van 'n soortgelyke steengebou, en munisipale beamptes was so verontrus hieroor dat hulle die boubedrywighede stopgesit het terwyl hulle die gebou se veiligheid ondersoek het.

In 1890 is twee bykomende verdiepings bo-op die oorspronklike gebou bygevoeg.


</doc>
<doc id="20814" url="https://af.wikipedia.org/wiki?curid=20814" title="Pous Linus">
Pous Linus

Die heilige Linus was tussen 67 en 76 die tweede pous. Artaud de Montor skryf dat hy die seun was van Herculanus, van die Mauri familie van Volterra en dat hy op twaalfjarige leeftyd na Rome gestuur is waar hy Simon Petrus ontmoet het. Hy word beskou as die opvolger van Petrus as biskop van Rome. Irenaeus van Lyon beskou Linus as dieselfde persoon as die een waaroor Paulus praat in 2. Tim 4: 21.

"Doen jou bes om nog voor die winter te kom. Eubulus, Pudens,
Linos, Claudia en al die broers stuur vir jou groete."

Tydens sy pontifikaat word die eerste 15 biskoppe aangestel. Sy opvolger was Anacletus. Eusebius skrywe dat Linus twaalf jaar lank biskop van Rome was (van circa 66 tot 78).

Volgens die Liber Pontificalis is hy as martelaar dood. Dit is egter onwaarskynlik, aangesien daar in die jaar van sy dood nie groot Christenvervolgings was nie.

In die Rooms-Katolieke Kerk word hy as heilige vereer, met 23 September as sy feesdag. Volgens die amptelike pouslys van die Vatikaan was hy pous van 67 tot 76.



</doc>
<doc id="20823" url="https://af.wikipedia.org/wiki?curid=20823" title="BFC Dynamo">
BFC Dynamo

BFC Dynamo, ook bekend as Berliner FC Dynamo en Dynamo Berlyn is 'n sokkerklub uit Berlyn, die hoofstad van Duitsland.

In 1953 is die klub "SpVgg Dynamo Berlyn" gestig as opvolger van "SG Volkspolizei Berlyn", wat in 1949 gestig is. Die klub se naam is later verander na "SV Dynamo Berlyn". In 1954 is die klub herstig as "SC Dynamo Berlyn" en later dieselfde jaar is die spelers van SG Dynamo Dresden na Berlyn oorgeplaas en by die klub geïntegreer. Op 15 Januarie 1966 het die sokkerafdeling onafhanklik geword as "Berliner FC Dynamo". In 1990 is die klubnaam verander na "FC Berlyn", maar sedert 3 Mei 1999 staan die klub weer bekend as Berliner FC Dynamo.

BFC Berlyn was die mees suksesvolle klub uit die DDR-Oberliga met tien opeenvolgende Oos-Duitse kampioenskappe tussen 1979 en 1988.

Die klub se belangrikste ondersteuner was Erich Mielke, hoof van die Oos-Duitse Stasi (die geheime polisie), en daar is van verskeie metodes gebruik gemaak om die uitslae van die span se wedstryde te bekook en sy dominansie van Oos-Duitse sokker te verseker.

Die tien titels wat die span agtereenvolgens gewen het was die direkte gevolg van partydige skeidsregters, onregverdige oorplasings van die beste spelers van ander spanne na BFC en ander onsportiewe metodes. Selfs lede van die regerende Politburo het hulleself nieamptelik uitgelaat teen die situasie. BFC was sonder twyfel die mees gehate span in Oos-Duitsland.

Een van Dynamo se spelers, "Lutz Eigendorf", het in 1979 uit Oos-Duitsland na die Weste gevlug en aangesluit by 1. FC Kaiserslautern. Kort na sy oordrag na Eintracht Braunschweig in 1983 is hy dood aan beserings wat hy opgedoen het in 'n motorfietsongeluk. 'n Ondersoek deur joernaliste het later aan die lig gebring dat sy dood 'n sluipmoord deur die Stasi was. Hy kan dus as 'n slagoffer van die Koue Oorlog beskou word.

Na die Duitse hereniging het die span sy naam verander om van sy negatiewe beeld weg te kom, maar in 1999 het die lede ten gunste van die terugneem van die ou naam gestem. In die 2001/02-seisoen het die klub net-net 'n dreigende bankrotskap oorleef. Die klub ding tans in die Oberliga Noordoos-Noord mee en is berug vir 'n fascistiese element onder sy ondersteuners.





</doc>
<doc id="20825" url="https://af.wikipedia.org/wiki?curid=20825" title="Poker">
Poker

Poker is 'n gewilde kaartspeletjie wat in dobbelary of vir vermaak gebruik word. Die algemeenste formaat is waar 'n aantal spelers meeding om 'n sentrale pot waarin elke speler weddenskappe plaas. Die speler met die beste kombinasie kaarte wen die sentrale pot of 'n speler wen die pot wanneer die speler 'n weddenskap in die sentrale pot maak wat deur geen ander speler geroep word nie. Poker kan ook verwys na video-poker, 'n tipe dobbelmasjien wat algemeen in dobbelhuise voorkom en waarin spelers teen die dobbelhuis meeding.

Daar is verskeie variasies van poker. Elke variasie volg dieselfde patroon. Die gewildste variasie is tans "Texas Hold'em" waarin elke speler 2 kaarte ontvang, 5 sentrale kaarte gedeel word wat deur elke speler gebruik kan word en die speler wat die beste moontlike hand met die 7 kaarte kan maak die pot wen. Ander variasies sluit in "Draw poker", "Stud Poker"" en "Omaha". Video-poker maak oor die algemeen gebruik van die "Draw poker" variasie.

Poker kan in 'n kontantformaat of toernooiformaat gespeel word. In kontantformaat wed en wen die spelers fisiese kontant in elke hand wat gespeel word. In toernooiformaat sal elke speler 'n kontantinskrywing betaal waarna met denkbeeldige kontant gespeel word. 'n Speler is uit die toernooi wanneer hy al sy denkbeeldige kontant verloor het. Kontantpryse word gewoonlik aan die laaste paar spelers in die toernooi toegeken waarvan die speler wat die toernooi wen die grootste aandeel kry.


As meer spelers die pot beveg, en klaar is met hul insette, word hul hande getoon ("showdown"). Om die pot in so 'n geval te wen moet die speler al sy toe kaarte wys, selfs als het hy op die basis van één kaart al genoeg gedoen om die pot te wen.


</doc>
<doc id="20826" url="https://af.wikipedia.org/wiki?curid=20826" title="Magna Graecia">
Magna Graecia

Die term Magna Graecia (Latyn, letterlik "Groot-Griekeland"; Grieks Μεγάλη Ελλάς "Megálē Hellás") verwys na die gebiede in die antieke Suid-Italië en Sisilië, waar Griekse setlaars hulle sedert die 8ste eeu v.C. gevestig het. Magna Graecia het talle digbevolkte stede en onafhanklike state behels, wat dikwels oorlog teen mekaar gevoer het.

Sedert die 8ste eeu v.C. het Griekse setlaars kolonies in die gebied van die huidige Kalabrië, Kampanië, Basilikata, Apulië en in die suidooste van Sisilië begin stig. Die setlaars het hulle merendeels langs die kuslyne en in die nabyheid van riviere en fonteine gevestig, waar 'n aantal beduidende stede soos Taras, Kyme, Metapontion, Sybaris, Kroton, Rhegion, Paeston en Napels gestig is. Die kolonies in Sisilië met belangrike stede soos Naxos, Zankle en Syraka is nie deur die Griekse geskiedkundiges by die Magna Graecia gereken nie – maar wél deur hulle Romeinse eweknieë.

Vanaf die 3de eeu v.C. het die naam Magna Graecia gebruiklik geword. Die term het veral na die bevolking en sy kultuur verwys en nie na 'n bepaalde geografiese streek nie, en was daarop gemik om die belangrikheid van die Griekse gebiede in Suid-Italië teenoor die Griekse stamlande te beklemtoon.

Sodra die voedselproduksie in 'n antieke Griekse stad nie meer in die groeiende bevolking kon voorsien nie, of 'n bepaalde groep in 'n politieke konflik 'n neerlaag gely het en verban is, het burgers geëmigreer. Die emigrante is deur die stedelike owerhede dikwels van skepe, wapens, landbougereedskap, voedselvoorrade, saad en 'n sogenaamde "oikis" (Grieks: "stigter van 'n kolonie") voorsien.

Die oikis was die leier van die ekspedisie, het oor die nodige kennis en ervaring beskik en was gewoonlik 'n gerespekteerde burger in sy geboortestad. Hy was dikwels van adellike afkoms en het van die owerhede die opdrag gekry om die ekspedisie na Italië of ander gebiede van die Middellandse See voor te berei. Die oikiste was soms ook avonturiers of ervare seevaarders, wat groepe van mense uit verskillende Griekse geweste na 'n nuwe tuiste gelei het.

Die oikiste het voor hulle vertrek om die gode se beskerming gebid. Gewoonlik het hulle aan 'n heiligdom soos dié van die god Apollon in Delphi besoek afgelê en die god gevra watter bestemming die mees gunstige sou wees. Priesters het die goddelike openbarings verkondig. Die bekendste oikiste was Archias (stigter van Syrakusai), Evarco (Katane) en Phalantus (Tarentum).

'n Klein minderheid in Kalabrië en veral in Salento in Apulië praat nog steeds die Griekse Italiot-dialek of Griko – 'n taal met Oud-Griekse, Bisantyns-Griekse en Italiaanse elemente. Hierdie bevolkings het hulle oorsprong in die Bisantynse invalle in Suid-Italië tussen die 6de en 10de eeu.

Die laaste sensus, waartydens die Griekse bevolking in Italië presies opgeneem is, het in 1921 plaasgevind. Destyds het 19 672 Italianers 'n Griekse dialek as huistaal gepraat, waarvan 16 033 in Apulië en 3 639 in die uiterste suide van Kalabrië. Nie-amptelike skattings in 1930 het die aantal Griekksprekendes op sowat 36 000 beraam. Vandag is daar omtrent 10 000 mense wat nog 'n kennis van die Griekse dialekte het. Kulturele betrekkinge met Griekeland is in 1955 aangeknoop, en drie tydskrifte het hulle vir die bewaring van die Griekse kultuur beywer. Die belangrikste digter en verteenwoordiger van die sogenaamde Griekse renaissance was Vito Domenico Palumbo (1854–1918), 'n boorling van Calimera naby Salento.


</doc>
<doc id="20827" url="https://af.wikipedia.org/wiki?curid=20827" title="Oscar Wolheim">
Oscar Wolheim

Oscar Wolheim was stigterslid van die Liberale Party toe hy en ander vooraanstaande Engelse intellektuele die Verenigde Party in 1953 verlaat het. Hy was die Liberale Party se nasionale voorsitter. Wolheim was ook die eerste hoof van die Cape Flats Distress Association, wat gestig is om veral bruin mense wat gedwonge na die Kaapse Vlakte verskuif is, by te staan.


</doc>
<doc id="20830" url="https://af.wikipedia.org/wiki?curid=20830" title="Groot Antille">
Groot Antille

Die eilande van die Karibiese See, wat ook gesamentlik as die Wes-Indiese Eilande bekendstaan, word volgens grootte en ligging gerangskik in die Bahamas (of Lucayan argipel), die Klein Antille en die Groot Antille (Engels: "Greater Antilles", Frans: "Grandes Antilles", Spaans: "Antillas Mayores"). Die Groot Antille is Kuba, Jamaika, die Kaaimanseilande, Navassa, die eiland Hispaniola, wat bestaan uit Haïti aan die weste kant en die Dominikaanse Republiek aan die ooste kant, en Puerto Rico. Die kleiner eilande in die omgewing van die vier groot eilande word soms as deel van die groep beskou. Die Groot Antille bestaan uit kontinentale rots, anders as die Klein Antille, wat meestal uit jong vulkaniese of koraaleilande bestaan.
Die Groot Antille het duidelike strategiese belang as die poort tot die Amerikas en in die tydperk toe seemag 'n land se mag gedefinieer het, was die eilande slagvelde vir verskeie imperiale magte, in besonder Spanje, Frankryk en die Verenigde Koninkryk. Die eilande is aanvanklik vir hulle eie hulpbronne ontgin, maar het later as die hoof vasmeer punte vir skepe wat tussen Europa en die Nuwe Wêreld geseil het gedien. Met die opkoms van kommersiële lugrederye het die startegiese waarde van die eilande stadigaan verminder.

Die eilande kan in kontras gebring word met die Klein Antille.



</doc>
<doc id="20831" url="https://af.wikipedia.org/wiki?curid=20831" title="SpVgg Erkenschwick">
SpVgg Erkenschwick

SpVgg Erkenschwick is 'n Duitse sokkerklub uit Oer-Erkenschwick in die deelstaat Noord-Rynland-Wesfale. In 1916 is die sportklub "Sportverein Erkenschwick" gestig en in 1918 is daar met "Emscher-Lippe-Spielverband" saamgesmelt om "Sportfreunde Erkenschwick" te vorm. In 1921 word daar weer saamgesmelt, hierdie keer met "Turn- und Leichtathletikverein TV Erkenschwick" om "TuS 09 Erkenschwick" te vorm. In 1922 het die klub se sokkerafdeling onafhanklik geraak en met die sokkerspelers van "Blau-Weiss Oer" saamgesmelt om "SpVgg Erkenschwick" te vorm.

Die klub het vanaf 1943 in die Gauliga Wesfale meegeding, destyds die hoogste vlak. Na die Tweede Wêreldoorlog het die span in die Oberliga Wes gespeel, wat weereens die hoogste vlak was.

In 1967 het die span die kwarteindstryd van die DFB-Pokal gehaal en met 1-3 teen FC Beiere München, die uiteindelike wenner, verloor.



</doc>
<doc id="20833" url="https://af.wikipedia.org/wiki?curid=20833" title="Tirreense See">
Tirreense See

Die Tirreense See (Frans: "Mer Tyrrhénienne" [mɛʁ tiʁenjɛn], Italiaans: "Mar Tirreno" [mar tirˈrɛːno], Korsikaans: "Mari Tirrenu", Napolitaans: "Mar Tirreno", Sardies: "Mare Tirrenu", Sisiliaans: "Mari Tirrenu") maak deel uit van die Middellandse See en lê wes van Italië tussen die vasteland, Korsika, Sardinië en Sisilië. In die Golf van Genua grens dit in die noorde aan die Liguriese See en dit word in die weste deur Korsika en Sardinië, in die ooste deur Toskane, Latium (Lazio), Kampanië en Kalabrië, en in die suide deur Sisilië begrens.

Die Seestraat van Messina met 'n breedte van drie kilometer verbind die Tirreense met die Ioniese See. Ander belangrike seestrate is die Korsikakanaal tussen Italië en Korsika met 'n breedte van sowat 80 kilometer, die Seestraat van Bonifacio tussen Korsika en Sardinië met 'n breedte van elf kilometer, die Sardiniese Kanaal tussen Sardinië en Tunisië met 'n breedte van 200 kilometer, en die Seestraat van Sisilië tussen Tunisië en Sisilië met 'n breedte van 160 kilometer.

Die Tirreense See bereik 'n maksimale diepte van 3 785 meter en lê naby die geologiese breuklyn tussen die vastelande Europese en Afrika wat deur onderseese bergreekse en aktiewe vulkane soos Marsili gekenmerk word.

Die belangrikste winde wat in die gebied waai, is die Mistral uit die Rhônevallei, die Libeccio uit die suidooste en die Ostro uit die suide.

Die naam is ontleen aan die Griekse woord vir die Etruskers, "Tyrrhenoi". Hulle het na bewering onder die leierskap van prins Tyrrhenus oorspronklik uit Lidië in Klein-Asië gekom en hulle in die kusgebied van die huidige Toskane gevestig. Die Etruskers het die seegebied langs hulle gebied die "Etruskiese See" genoem.

Volgens die Griekse mitologie het die rotswande bo die Tirreense See die vier winde gehuisves, wat deur Aeolus beheer is.


</doc>
<doc id="20834" url="https://af.wikipedia.org/wiki?curid=20834" title="Maquis bossieveld">
Maquis bossieveld

Maquis (Frans) of macchia (Italiaans; meervoud "macchie") is 'n bossiestruikveld bioom in die Mediterreense lande. Dit bestaan tipies uit diggroeinde immergroen bossies soos salie, jenewer en mirt. Dit is in baie opsigte soortgelyk aan heide maar met hoër struike, tipies 2-4 m hoog teenoor 0,2-1 m vir heide. 'n Soortgelyke habitattipe in Noord-Amerika wat bekend staan as chaparral; die spesies bossies of struike is egter verskillend. Maquis herinner ook aan die Kaapse Fynbos, Matorral in Chili en Kwongan in Australië.

Die naam kom van die meervoud van die Italiaans "macchia" of ruigte. Dit word baiekeer geassosieer met Korsika, maar dit word ook op die vasteland aangetref.

Alhoewel maquis per definisie 'wild' is, is die voorkoms daarvan in baie gebiede as gevolg van menslike vernietiging van natuurlike woudbedekking, hoofsaaklik deur gereelde veldbrande wat jong bome keer om groot te word. Dit is geneig om in droë, rotsagtige gebiede voor te kom waar slegs droogtebestande plante floreer.

Die geweldig digte aard van maquis het dit ideale skuil plek vir struikrowers en guerrilla's gemaak, wat dit gebruik het om vir die owerhede weg te kruip. Dit het gelei tot die benaming "Maquis" vir die Franse weerstandsbeweging tydens die Tweede Wêreldoorlog.

Kyk ook die soortgelyke garrique.


</doc>
<doc id="20836" url="https://af.wikipedia.org/wiki?curid=20836" title="Noordelike Halfrond">
Noordelike Halfrond

Die Noordelike Halfrond is die helfte van 'n planeet se oppervlak wat noord van die ewenaar lê. Op Aarde bevat die Noordelike Halfrond meeste van die landmassa en ongeveer 88-90% van die menslike bevolking.

In die gematigde dele van die halfrond duur winter van Desember tot Maart. Winter kan egter reeds in September begin en tot Mei of selfs Junie duur in die arktiese gebiede en somer van Junie tot September. 

Die Aarde se perihelion, waartydens orbitale beweging die vinnigste is, vind in Januarie plaas. 'n mens sou dus kon verwag dat noordelike winters korter behoort te wees en meer gematig as in die Suidelike Halfrond by ekwivalente breedtegrade, maar in praktyk kompenseer die matigende invloed van die Suidelike Halfrond oseane vir die effek. Tropiese gebiede is geneig om 'n nat seisoen in die 'somer' maande te hê en 'n droë seisoen in die 'winter' maande. 

Gebiede noord van die poolsirkel sal in die somer dae ondervind waar die son glad nie onder gaan nie en in die winter dae wanneer die son nooit opkom nie. Die hoeveelheid dae wat dit gebeur wissel van een dag vir plekke op die poolsirkel en verskeie maande naby die Noordpool self.

As gevolg van die Coriolis effek waai winde in siklone in die Noordelike Halfrond linksom (teen-kloksgewys) terwyl dit in die Suidelike Halfrond regsom (kloksgewys) waai.



</doc>
<doc id="20837" url="https://af.wikipedia.org/wiki?curid=20837" title="Torch Commando">
Torch Commando

Die Torch Commando ("Fakkelkommando" in Afrikaans) is in Mei 1951 deur oudstryders van die Tweede Wêreldoorlog gestig om die kleurlingstemreg, soos verskans in die Suid-Afrika-wet van 1909, te verdedig teen 'n hewige aanslag van die Nasionale Party.

In Mei 1951 het 'n groep politiek bewuste oudstryders besluit om 'n optog met fakkels te hou om beswaar aan te teken teen die regering se voorneme om die Suid-Afrika-wet van 1909 te wysig ten einde kleurlinge van die algemene kieserslys te verwyder en hulle op 'n afsonderlike kieserslys te plaas. Die wekroep om deelname is gerig aan alle oudstryders, eers in Johannesburg, Port Elizabeth en Kaapstad, maar later ook in ander stede, om hulle stem te laat hoor vir die waardes waarvoor hulle in die Tweede Wêreldoorlog geveg en hulle kamerade gesterf het.

Niemand het aanvanklik gedink dat die optogte enigiets meer sou wees as net 'n buiteparlementêre demonstrasie van korte duur om baie Suid-Afrikaners se beswaar teen die Nasionalistiese regering te laat hoor nie. Daar was geen meesterplan nie en niemand het aanvanklik 'n blywende organisasie of vereniging in gedagte gehad nie.

Oudstryders by die duisende het gehoor gegee aan die oproep, want hulle was gretig om die kameraderie, patriotisme en opwinding van die oorlog te herleef in die vae hoop dat iemand hulle iets konkreets sou gee om te doen ten einde van die Nasionale Party-regering ontslae te raak. Dit was die enigste samebindende faktor in die vyf-jarige bestaan van die Torch Commando.

Die Torch Commando het uit die staanspoor geweier om standpunt in te neem oor die vraagstuk van swart regte. Hy het selfs kleurlinge, vir wie hy veronderstel was om te veg, vervreem en sy geloofwaardigheid ingeboet toe die organisasie ná hewige debatvoering geweier het om sy lidmaatskap aan alle Suid-Afrikaners oop te stel.
Die eerste en enigste leier van die Torch Commando was die vegvlieënier en held van die lugslag van Brittanje, Sailor Malan, wat in Mei 1951 tydens die eerste fakkelligoptog genooi is om die saluut te beantwoord. By dié geleentheid het Malan 'n toespraak gelewer waarin hy die oudstryders gevra het om te help verseker dat die bepalings van die Suid-Afrika-wet in elke opsig nagekom word. Ná optogte in verskeie stede het die Torch Commando amptelik in Junie 1951 sy beslag gekry met 'n nasionale kongres in Johannesburg waar Malan tot nasionale president en leier van die Torch Commando verkies is. Kort voor lank het die organisasie op 250 000 lede, waarvan die meeste ook Verenigde Party-ondersteuners was, aanspraak gemaak.

Tot almal se verbasing en selfs die leiers s'n, het hulle gou nasionale bekendheid verwerf. Maar die Torch Commando het in gewildheid en krag begin afneem nadat hy 'n vennootskap, die United Democratic Front (wat nie met die organisasie van die jare 80 verwar moet word nie), met die Verenigde Party en die Arbeidersparty aangegaan het om saam die Nasionale Party die verkiesing van April 1953 te beveg. Baie lede het met die uiterste ywer gewerk om die verkiesing te wen, maar die V.P.-leierskorps het vooraf reeds besef hulle kans om die N.P. te verslaan bra skraal was, ondanks die United South African Trust Fund wat in 1949 deur genl. Jan Christian Smuts gestig is om die V.P. se geldsake op vaster grondslag te plaas, en die deeglike beplanning en organisasie.

Hoewel die N.P. se getal setels in die verkiesing van 86 tot 94 verhoog het en die V.P. s'n van 65 tot 57 gedaal het, het laasgenoemde en die Arbeiders saam steeds meer stemme as die N.P. gekry. Oudergewoonte het die V.P. in talle stedelike kiesafdelings met 'n reuse-meerderheid gewen, terwyl die N.P. baie setels naelskraaps gewen het. Die N.P. se steun was eweredig oor die platteland en sommige Afrikaanse gebiede in die stede versprei, terwyl die V.P. se steun toenemend beperk begin raak het tot sommige stedelike gebiede.

Die N.P. se verhoogde getal setels was deels toe te skryf aan die toekenning in 1950 van ses Volksraadsetels aan Suidwes-Afrika, wat almal deur die N.P. gewen is. Die verkiesing was nietemin 'n groot terugslag vir die V.P. en is in Mei 1953 gevolg deur die eerste van ses afstigtings toe lede van die Torch Commando onder sen. Heaton Nicholls die Verenigde Federale Party in Natal gestig het om hulle te beywer vir 'n federale stelsel waarin die provinsies groter magte sou bekom en Natal selfs die reg sou hê om af te stig van die Unie. Die party het egter nie aan sy stigters se verwagtinge voldoen nie en het binne 'n jaar of wat van die toneel verdwyn. Baie oud-lede van die Torch Commando, wat nooit ontbind het nie maar net van die toneel verdwyn het, het hulle steun weer aan die Verenigde Party toegesê.

Die Torch Commando het hoofsaaklik verdwyn omdat hy misluk het in die doelwit van sy lede, naamlik die onttroning van die N.P. Die faktore wat tot die organisasie se ondergang bygedra het, was:



</doc>
<doc id="20839" url="https://af.wikipedia.org/wiki?curid=20839" title="TuRU Düsseldorf">
TuRU Düsseldorf

TuRU Düsseldorf is 'n sokker- en handbalklub uit Düsseldorf, die hoofstad van die deelstaat Noord-Rynland-Wesfale in Duitsland.

Die klub het in 1919 ontstaan met die samesmelting van die klubs "Düsselsdorfer FK Union" (gestig in 1905 as 'n samesmelting van "Vorwärts Düsseldorf" en "Borussia Düsseldorf"), "VfR Düsseldorf" (voor 1916 bekend as "SC Athen Düsseldorf") en "Friedrichstädter TV 1880". 

Die klub se beste jare was voor die Tweede Wêreldoorlog, want tydens die 1930’s en 1940’s het die klub vir 7 seisoene in die Gauliga Neder-Ryn, destyds die hoogste vlak, meegeding. Die klub se grootste prestasie was egter toe dit die kwarteindstryd om die Duitse titel in 1925 bereik het (1-4 teen Hertha BSC Berlyn).

Die klub se handbalafdeling is een van die beste in Duitsland.



</doc>
<doc id="20843" url="https://af.wikipedia.org/wiki?curid=20843" title="Geel">
Geel

Geel is die kleur wat opgewek word deur lig wat beide die L en M (lang- en medium-golflengte) keëlselle van die retina omtrent ewe veel stimuleer, maar die S (kort-golflengte) keëlselle nie beduidend stimuleer nie. Dit wil sê, lig wat baie rooi en groen bevat, maar nie veel blou nie. Lig met 'n golflengte van 570–580 nanometer is geel aangesien die lig die regte mengsel van effens langer en korter golflengtes bevat. Geel se komplementêre kleur in terme van kleurvermenging (deur die gebruik van lig) is blou.

Volgens verskeie kleurskemas word geel as volg voorgestel:

"Bron: HTML/CSS"

Die kleurraampie regs-bo wys een van die mees intense geel wat in die 8-bis RGB-kleurmodel verteenwoordig kan word; geel is 'n "sekondêre" kleur in 'n toevoegende RGB-ruimte.

Die gemete ligspektrum van geel pieksels op 'n tipiese rekenaarskerm is kompleks, en baie anders as die reflektansiespektrum van 'n geel voorwerp soos 'n piesang.

Prosesgeel (ook bekend as "pigmentgeel", "drukkersgeel" of "kanariegeel") is een van die drie aftrekkende kleure, tesame met magenta en siaan. Die CMYK stelsel vir kleurdruk is gegrond op die gebruik van vier soorte ink, waarvan geel een kleur is. Dit is nie op sigself 'n standaardkleur nie, hoewel 'n redelik nou band geel inkte of pigmente gebruik word. Prosesgeel is gegrond op 'n kleursel wat die meeste rooi en groen lig weerkaats, en meeste blou lig absorbeer, soos gewys word in die reflektansie spektra wat in die figuur na regs vertoon word.

Omdat die eienskappe van verfpigmente verskil van die gebruiklike kleurwiele, beskou skilders tradisioneel indigo (of dan blou-violet) as die komplement van geel.

Prosesgeel is nie 'n RGB-kleur nie, daarom is daar geen vaste omskakeling van CMYK primêre kleure na RGB nie. Verskillende mengsels word gebruik vir drukkersink en daar kan dus variasies wees in die suiwer geel kleur van drukwerk.

Hunt definieer dat "twee kleure is komplementêr as dit moontlik is om die tristimulus waardes van 'n gespesifiseerde achromatiese stimulus te reproduseer deur 'n additiewe mengsel van twee stimuli." Dit is, as twee kleure lig gemeng kan word om 'n spesifieke wit (achromatiese, nie-gekleurde) lig te produseer, is die kleure van die twee ligte komplementêr. Die definisie beperk egter nie watter weergawe wit gespesifiseer sal word nie. In die 19de eeu het die wetenskaplikes Grassmann en Helmholtz eksperimente uitgevoer waarin hulle tot die gevolgtrekking kom dit moeilik is om 'n goeie komplement vir spektrale geel te vind, maar dat die resultaat indigo was, dit wil sê, 'n golflengte wat vandag se kleurwetenskaplikes violet sou noem. Helmholtz sê "Geel en indigo-blou" is komplemente. Grassman rekonstrueer Newton se kategorie grens in terme van golflengtes en sê "Hierdie indigo val dus binne die perke van kleur waartussen, volgens Helmholtz, die komplementêre kleur van geel lê." Newton se eie kleursirkel het geel direk oorkant die grens tussen indigo en violet geplaas. Hierdie resultate, dat die komplement van geel 'n golflengte korter as 450 nm is, kan afgelei word van die moderne CIE 1931 stelsel van "colorimetry" as daar aangeneem word dat geel omtrent 580 nm of korter golflengte, en die gespesifiseerde wit is die kleur van 'n swartliggaamuitstraler met temperatuur 2800 K of laer is (dit is, die wit van 'n gewone gloeilamp). Meer tipies, met 'n daglig-gekleurde wit van omtrent 5000 tot 6000 K, sal die komplement van geel in die blou golflengte bereik wees, wat die standaard moderne antwoord vir die komplement van geel is.

Van geel na swart:

Van geel na wit:



</doc>
<doc id="20845" url="https://af.wikipedia.org/wiki?curid=20845" title="58 v.C.">
58 v.C.




</doc>
<doc id="20850" url="https://af.wikipedia.org/wiki?curid=20850" title="Kamov Ka-27">
Kamov Ka-27

Die Kamov Ka-27 (NAVO naam 'Helix') is 'n militêre helikopter van dieselfde klas as die Ka-50 wat vir die Sowjetvloot ontwikkel is. Tans word die helikopter deur Rusland, Oekraïne, Vietnam, Suid-Korea, China en Indië gebruik. Daar bestaan variasies soos die Ka-28 (uitvoermodel), Ka-29 militêre vervoer (16 troepe), die Ka-31 verkenner, en Ka-32 siviele vervoermodel.

Die helikopter is ontwerp vir 'n teen-duikbootrol en om troepe te vervoer. Die ontwerpwerk het in 1970 begin en die eerste prototipe het in 1974 gevlieg. Die bedoeling was om die Kamov Ka-25 "Hormone", wat toe reeds 10 jaar oud was, met die Ka-27 te vervang. Die helikopter lyk ook baie soos sy voorganger aangesien dit in dieselfde loodsruimte as sy voorganger op 'n skip moes pas. Soos die ander Kamovhelikopters is die Ka-27 ook sonder 'n stertrotor, omrede die ko-aksiale rotors 'n stertrotor oorbodig maak.



'n Paar Ka-27's word gebruik in die rolprent "No Escape" (1994), met Ray Liotta.

 ANGKASA No.07 Edisi April 2007 (p. 17)


</doc>
<doc id="20851" url="https://af.wikipedia.org/wiki?curid=20851" title="Hektaar">
Hektaar

'n Hektaar is 'n meeteenheid van oppervlakte, gelyk aan 10 000 vierkante meter, wat veral gebruik word om grondgebied te meet. 'n Vierkant van een hektaar se sye is 100 meter lank (1 hektometer). Die naam hektaar kom van die Griekse voorsetsel "hekto" vir "100" en die eenheid "aar". 'n Hektaar is 100 are of 'n vierkante hektometer. Die aar was die basiseenheid vir oppervlakte en was een van die oorspronklike vyf eenhede van die metrieke stelsel wat in 1795 deur die Franse opgestel is.

Nóg die aar nóg die hektaar vorm deel van die moderne SI-stelsel; die gebruik van hektaar word egter steeds toegelaat en die eenheid word presies gedefinieer deur basiseenhede in die SI-stelsel.

Die hektaar word algemeen gebruik in baie lande, veral gebiede wat grondbeplanning en -bestuur behels soos landbou, bosbou, en stadsbeplanning. Dit is veral nuttig waar vierkante meter omslagtig en onnodig presies sou wees. In die VSA en Kanada word die akker ("acre") oor die algemeen steeds in soortgelyke gevalle gebruik.



</doc>
<doc id="20852" url="https://af.wikipedia.org/wiki?curid=20852" title="Volksraad van Suid-Afrika">
Volksraad van Suid-Afrika

Die Volksraad van Suid-Afrika (Engels: "House of Assembly of South Africa") was die laer huis van die parlement van Suid-Afrika van 1910 tot 1981, die enigste parlementêre kamer tussen 1981 en 1984, en eindelik die wit verteenwoordigende huis van die Driekamerparlement van 1984 tot April 1994, toe dit vervang is deur die huidige Nasionale Vergadering. Dwarsdeur die geskiedenis is dit uitsluitlik saamgestel uit wit afgevaardigdes wat hoofsaaklik deur Blanke Suid-Afrikaners verkies is, maar tot 1960 en 1970, onderskeidelik, het 'n paar Swart Afrikane en Kleurlinge in die Kaap en Natal 'n beperkte vorm van stemreg geniet. 

Die lede is volgens die Westminster-stelsel verkies, wat beteken dat in elke kiesafdeling die kandidaat met die meeste stemme verkies is, ongeag sy of haar aandeel aan die totale uitgebragte stemme. Ná die afskaffing van die Senaat van Suid-Afrika in 1981, is die lidmaatskap van die Volksraad vergroot, met agt bykomende indirek verkose lede wat deur die direk verkose lede verkies is deur middel van proporsionele verteenwoordiging, en vier is aangestel deur die staatspresident.

Die Suid-Afrika-wet het aangedui dat die stemreg in elke provinsie dieselfde sal wees soos dit geïmplimenteer was in die kolonies voor eenwording. Dit sou eers na uniewording deur die nuwe eenheidsparlement verander kon word. Die Suid-Afrika-wet het wel 'n verskanste klousule ingesluit ten opsigte van die swart en bruin kiesers in die Kaap van Goeie Hoop se insluiting op die gemeenskaplike kieserslys. Dit sou slegs gewysig kon word, met die steun van 'n twee-derde meerderheid lede van beide huise van die Parlement in 'n gesamentlike sessie. 

Stemreg, in alle dele van die Unie, was aanvanklik beperk tot mans bo die ouderdom van 21 jaar. Wit vroue word stemgeregtigde in 1929 en die oorblywende eiendom en inkomste kwalifikasies vir wit mans is afgeskaf in 1930. Die stem-ouderdom is verminder tot 18 in die 1960's. Daar was 'n paar addisionele kwalifikasies en diskwalifikasies wat gewissel het tussen die verskillende provinsies. 

Die kiesers in die Oranje-Vrystaat, Transvaal en Suidwes-Afrika moes gekwalifiseer word wit mense, die hele tyd toe dié gebiede is in die Volksraad verteenwoordig. 

Die Kaap die Goeie Hoop was stemreg oop vir mense van alle rasse, gegrond was op eiendoms- en loonkwalifikasies. Teen die tyd van die Nasionale Konvensie in 1908, wat die Suid-Afrika-wet opgestel het, was daar 22 784 swart en bruin mense uit 'n totaal van 152 221 kiesers, geregtig om in die Kaap die Goeie Hoop te stem. 

Van 1930 af het die tradisionele Kaapse stemreg net betrekking gehad op gekleurde kiesers. Toe vroue in 1930 stemreg kry, was dit net van toepassing op blanke vroue sodat die aandeel van gekleurde kiesers in die totaal eensklaps gehalveer is. 

Tot 1937 is 'n klein aantal swartes in die Kaapprovinsie ingesluit op die gemeenskaplike kieserslys. Ingevolge die Naturelle Wet (1936) is drie wit lede verkies om swart kiesers te verteenwoordig in die provinsie, maar die kieserslys is beperk tot slegs 11 000 mense. Swart en bruin kiesers is egter uitgesluit van die berekening van Kaapland se getal setels. Net blanke volwassenes is hiervoor getel, wat tot gevolg gehad het dat Kaapland se getal kiesers per kiesafdeling hoër was as dié in die ander drie provinsies. 

Net so is die bruin kiesers in die Kaapprovinsie van die algemene (of algemene rol) verwyder, onder die Afsonderlike Verteenwoordiging van Kiesers Wet 1951, hoewel die Wet gedurende die sogenaamde Kleurlingstemregvraagstuk uitgedaag is en dit gelei het tot 'n grondwetlike krisis. Eers in 153 het bruin kiesers vir oulaas aan 'n algemene verkiesing deelgeneem. Daarna het vier wit LV's die bruin bevolking van 1958 tot 1970 in die Volksraad verteenwoordig. Hierdie setels is afgeskaf in 1968 deur die Afsonderlike Verteenwoordiging van Kiesers Wysigingswet (1968). Dit het alle politieke verteenwoordiging in die Suid-Afrikaanse parlement van gekleurdes afgeskaf tot met die instelling van die Driekamerparlement.

Natal het teoreties nie-rassige stemreg gehad, wat soortgelyk was aan (maar verskil het in detail) van die eiendom- en inkomste gebaseerde stemreg van die Kaap. In die praktyk, net slegs 'n paar nie-blanke kiesers ooit gekwalifiseer om te kan stem. Daar is in 1908 beraam dat 200 nie-blankes uit 'n totaal van 22 786 kiesers volle stemreg het.

Vanaf 1950 tot 1977, is ses bykomende setels aan lede verkies uit Suidwes-Afrika se wit minderheid gegee. 

In die Driekamerparlement, is die Volksraad (teen hierdie tyd bestaande uit 178 lede) behou as die suiwer blanke kamer, terwyl die Raad van Verteenwoordigers en Raad van Afgevaardigdes onderskeidelik die Kleurlinge en Indiërs verteenwoordig het.


</doc>
<doc id="20853" url="https://af.wikipedia.org/wiki?curid=20853" title="C/1652 Y1">
C/1652 Y1

C/1652 Y1 was 'n komeet wat deur Jan van Riebeeck ontdek is. Dit is vir die eerste keer op 17 Desember 1652 (Juliaanse kalender) waargeneem en was die eerste komeet wat van Suid-Afrika ontdek is.


</doc>
<doc id="20856" url="https://af.wikipedia.org/wiki?curid=20856" title="Pous Anacletus I">
Pous Anacletus I

Anacletus I, (ook Cletus, of Anencletus) die derde pous van die Rooms-Katolieke Kerk is volgens die Kerk die opvolger van Pous Linus as pous (biskop) van Rome van 76 tot 88. Die naam Anacletus beteken: Onberispelik. Volgens sommige bronne is hy dieselfde persoon as pous Cletus ander bronne beweer egter dat hy sy opvolger was. Tydens sy pontifikaat is begin met die inseëning van biskoppe. Sy opvolger was Pous Clemens I.

Volgens die Liber Pontificalis is hy gebore in die buurt Vicus Patricius en is hy die seun van Emilianus.

Vroeër is hy in die Rooms-Katolieke Kerk as heilige vereer (tot 1969). Sy feesdag was op 26 April. Sy stoflike oorskot word in die Sint Pieterskerk in die Vatikaan bewaar.



</doc>
<doc id="20861" url="https://af.wikipedia.org/wiki?curid=20861" title="Japie Basson">
Japie Basson

Jacob Daniel du Plessis (Japie) Basson (25 Julie 1918 – 8 Augustus 2012) was een van die kleurrykste politieke figure in die Suid-Afrikaanse geskiedenis en was agtereenvolgens lid van die Verenigde Party, Nasionale Party, Nasionale Unie, weer die Verenigde Party en later die Progressiewe Federale Party.

Jacob Daniël du Plessis is in die Paarl gebore en voltooi sy B.A. Regte aan die Universiteit van Stellenbosch. Op universiteit was hy voorsitter van die V.P.-jeugtak en help Henry Fagan om die Nasionale Party se dr. Bruckner de Villiers in die verkiesing van 1938 met net 30 stemme te klop – die laaste keer dat die V.P. in die kiesafdeling Stellenbosch kon wen. Hy was aanvanklik 'n kampusverslaggewer vir die Kaapse V.P.-middagblad, "Die Suiderstem". In 1939 is hy aangestel as beroepsorganiseerder vir die V.P. in die Paarl en was ook die stigter en redakteur van die politieke maandblad "Nasiebou". Dit is 'n jaar nadat Basson die blad begin het, by "Die Suiderstem" ingelyf.

Basson het toe onder die redakteur Abraham Jonker by die verslagspan van "Die Suiderstem" aangesluit as politieke verslaggewer en rubriekskrywer, waarna hy afgevaardig is om verslag vanaf die parlementêre persgalery te doen. In 1942 is hy aangestel as voltydse organiseerder van die regerende party se Unie-Jeugfront en het hulle lyfblad, "Unie-Jeug/Union Youth", gestig en as redakteur opgetree tot Sakkie Perold gevra is om by hom oor te neem. Hy staan in 1943 se algemene verkiesing as V.P.-kandidaat in Moorreesburg, 'n veilige N.P.-setel, maar verloor met net 1 022 stemme teen die dienende LV, F.C. Erasmus.

Daarna het hy na Suidwes-Afrika verhuis, waar hy hom by die Nasionale Party aansluit. Hy was LV vir Namib vanaf die instelling van die ses Volksraadsetels vir die mandaatgebied in 1950 en wen ook in 1953 en 1958, telkens teen die Verenigde Nasionale Suidwes-party. In 1959 skors die N.P. se koukus hom weens verskille oor die party se rassebeleid. Hy dien as onafhanklike LV vir Namib van 1959 tot die algemene verkiesing in 1961, toe hy saam met oudhoofregter Henry Fagan die Nasionale Unie stig. Die N.U. kry 5,8% van die stemme in die algemene verkiesing, maar net Basson wen (in Bezuidenhout) in die ooste van Johannesburg, nadat die V.P. ooreengekom het om nie die N.U. se kandidate teen te staan in die 12 kiesafdelings waar hulle gestaan het nie. Kort ná die verkiesing smelt die N.U. saam met die V.P. Basson het twee politieke weekblaaie begin om die Nasionale Unie se gedagtes oor te dra, "Werda" in Johannesburg en "S.W. Bulletin" in Windhoek.

Basson wen in Bezuidenhout in 1961, 1966, 1970 en 1974 vir die Verenigde Party en daarna vir die Progressiewe Federale Party in 1980, waarna hy lid van die Presidentsraad was tot 1987. Intussen het ook 'n gereelde politieke rubriek vir die "Sunday Times" geskryf van Oktober 1971 tot Desember 1972.

Basson het uit die V.P. bedank nadat die party in die Johannesburgse stadsraadsverkiesing deur die N.P. verslaan is in Maart 1977 en toe besluit het om met die N.P. saam te werk. Hy was die indertydse Transvaalse leier van die V.P. Ná die onderhandelings om 'n nuwe opposisieparty uit die V.P. en Demokratiese Party (1973) te stig, het Basson geweier om deel van die Nuwe Republiek Party te word omdat die Progressiewe Reformiste Party nie deel van die nuwe groepering sou wees nie. Hy en vyf ander V.P.-LV's het toe bedank en by die P.R.P. aangesluit, wat op 5 September 1977 die Progressiewe Federale Party geword het. Basson is verkies tot adjunkvoorsitter.

Basson is in 1947 getroud met Clare Strauss (wat einde April 2016 oorlede is en nes haar man uit die NG kerk Drieankerbaai begrawe is), en hulle het twee dogters, Caro, wat getroud is met die sakeman Christo Wiese, en Estée.





</doc>
<doc id="20864" url="https://af.wikipedia.org/wiki?curid=20864" title="Pous Clemens I">
Pous Clemens I

Clemens I was die vierde pous van die Rooms-Katolieke Kerk en die opvolger van Pous Anacletus I. Sy pontifikaat was volgens die amptelike pouslys van die Vatikaan van 76–81. (Volgens Irenaeus van 92 tot 101) Volgens Tertullianus was hy die direkte opvolger van die apostel Petrus en was Pous Linus en Pous Anacletus I Clemens se opvolgers. Dit is egter ook moontlik dat Clemens saam met Linus en Anacletus lid was van die raad van ouderlinge van die gemeente van Rome. Tydens sy ampstermyn is die vormsel (of konfirmasie) ingevoer. Hy is opgevolg deur Pous Evaristus.

Volgens die christelike skrywers Origenes en Hieronimus van Stridon is pous Clemens I dieselfde as die Clemens wat deur Paulus in Filippense 4:3 genoem word.

“Ja, ek vra jou ook, getroue medewerker, wees hierdie vroue behulpsaam. Hulle het saam met my die stryd gevoer in diens van die evangelie, net soos Clemens ook en my ander medewerkers, wie se name in die boek van die lewe staan.”

Pous Clemens het twee briewe aan die Korintiërs geskrywe. Die eerste een is gepubliseer deur Patrick Junius van Oxford, gebaseer op 'n manuskrip uit die biblioteek van die Engelse koningshuis. Van die tweede brief is slegs 'n aansienlike fragment beskikbaar, gepubliseer in Latyn deur Godefroy Wendelin en in Grieks deur Junius.

Volgens die Liber Pontificalis was dat hy 'n Romein van geboorte, uit die distrik van die Celiaanse heuwels en die seun van Faustinus. Hy was biskop ten tye van Galba en Vespasianus.



</doc>
<doc id="20865" url="https://af.wikipedia.org/wiki?curid=20865" title="Pieter Hackius">
Pieter Hackius

Pieter Hackius (? – 30 November 1671) was die vyfde kommandeur en eerste goewerneur aan die Kaap die Goeie Hoop. Hackius het Jacob Borghorst op 25 Maart 1670 opgevolg as kommandeur en is op 2 Junie 1670 as goewerneur aangestel.

Hy was selfs nog sieker as sy voorganger, Borghorst en kon feitllik niks verrig nie. Hackius het sy gesondheid geruïneer met lang diens vir die VOC in Oos-Indië. Daar is pogings tydens sy bewind aangewend om immigrasie uit Holland aan te moedig. Hackius is getroud met Alida Paets en hulle het 5 kinders gehad. Hackius was die eerste hoof van die Kaapkolonie wat in die Kaap gesterf het en daar begrawe is.




</doc>
<doc id="20867" url="https://af.wikipedia.org/wiki?curid=20867" title="Bezuidenhout (kiesafdeling)">
Bezuidenhout (kiesafdeling)

Bezuidenhout is 'n voormalige kiesafdeling van die Volksraad van die Unie van Suid-Afrika sowel as die Republiek van Suid-Afrika.

Die naam is afgelei van die oostelike voorstad van Johannesburg, Bezuidenhoutsvallei, 'n middelklasbuurt wat begrens word deur ander ou voorstede soos Kensington, Belgravia en Jeppestown.

Bezuidenhout was een van die oorspronklike 36 kiesafdelings wat aan die destydse Transvaal toegeken is met Uniewording. In 1917, 13 jaar voordat vroue ook stemreg gekry het, was hier 3 421 geregistreerde blanke, manlike kiesers. Teen 1920 het die derde Afbakeningskommissie die kiesfadeling Siemert in dieselfde omgewing as Bezuidenhout die nuwe naam Jeppes gegee. Dié afdeling het 3 191 kiesers gehad. Bezuidenhout se getal kiesers was in daardie jaar 3 188.

In 1937, toe die Transvaal vir Kaapland verbygesteek het betreffende sy getal setels (60 teenoor 59), het Bezuidenhout 7 922 kiesers van albei geslagte gehad en twee jaar later 9 307. Teen daardie tyd is Kensington ook reeds in die omgewing geskep. Hillbrow sou in 1943 as setel verskyn.

Bezuidenhout was vir die grootste deel van die kiesafdeling se bestaan 'n veilig setel van die Verenigde Party, en is in die verkiesing van 1977, toe die V.P. opgehou bestaan het, deur die P.F.P. gewen en in 1987 deur die Nasionale Party, net om weer in die laaste wit verkiesing deur die Demokratiese Party teruggeneem te word.

In 1938 se Volksraadverkiesing, byvoorbeeld, het die V.P. se kandidaat 3 867 stemme gekry teenoor die kandidaat van die Dominiumparty se 1 134 en die Arbeidersparty-kandidaat se 668. In 1943 se Volksraadsverkiesing het ene H.A. Tothill die setel vir die V.P. met 5 925 stemme teenoor die N.P. se 837 stemme verower met 'n reuse-meerderheid van 5 088.

Van 1961 tot 1980 was die kiesafdeling se verteenwoordiger in die Volksraad van Suid-Afrika die kleurryke Japie Basson, wat in 'n stadium in Kitchenerstraat binne die kiesafdelingsgrense gewoon het.



</doc>
<doc id="20868" url="https://af.wikipedia.org/wiki?curid=20868" title="Vloeikristalskerm">
Vloeikristalskerm

Die terme vloeikristalskerm of vloeikristalvertooneenheid (Engels: "liquid crystal display, LCD") verwys na skerms en vertooneenhede, wat gebruik maak van spesiale vloeikristalle – organiese stowwe, wat onder die invloed van elektriese spanning die rigting van die lig se polarisasie kan beïnvloed. Vloeikristalskerms is geskik om letters, syfers, simbole en beelde te vertoon.

Die skerms en vertooneenhede beskik oor pixels, tekensegmente of simbole, waarin die vloeikristalle se oriëntasie deur middel van 'n elektriese veld bestuur kan word. Danksy polarisasiefilters kan die oriëntasie sigbaar gemaak word. Hierdie tegnologie word in meetapparate, elektroniese toestelle, selfone, digitale horlosies, sakrekenaars en gevorderde plat televisieskerms toegepas.

TFT ("thin film transistor")-skerms, wat uit vloeikristalskerms ontwikkel is, bevat 'n aktiewe matriks van dunlaagtransistors en is tans die oorheersende tegnologie op die mark van plat skerms. Naas skerms word ook talle videoprojektors met vloeikristal-modules toegerus.

Vloeikristalle is reeds in 1888 deur die Oostenrykse botanikus Fredreich Rheinizer ontdek. Terwyl hy die smeltproses van sekere organiese materiale in verband met cholesterol ondersoek het, het hy opgemerk dat die materiale twee verskillende fases deurloop. Die materiale het eers na 'n wolkerige vloeistof begin verander toe hulle teen 145,5 °C verhit is, en daarna – teen 178,5 °C – na 'n helder, deurskynende vloeistof. Hierdie waarnemings was die beginpunt in die ontdekking van vloeikristalle.

Toe die Duitse natuurkundige Otto Lehmann (1855–1922) van hierdie ontdekking gehoor het, het hy begin om self navorsing oor die materiaal te doen en 'n aantal eksperimente deurgevoer. Uiteindelik het hy opgemerk dat die vloeistof se struktuur duidelik van dié van ander vloeistowwe verskil en dit vanweë sy kristalagtige voorkoms "vloeikristal" genoem. Sy wetenskaplike hoofwerk "Vloeibare kristalle" het in 1904 verskyn. Die struktuur en eienskappe is in 1911 deur Charles Mauguin beskryf.

In 1936 is 'n patent vir die eerste praktiese toepassing van vloeikristalle, die vloeikristal-ventiel aan die Amerikaanse Marconi Wireless Telegraph Company toegestaan.

Die eerste beduidende Engelstalige publikasie oor die "Molekulêre struktuur en die eienskappe van vloeikristalle" ("Molecular Structure and Properties of Liquid Crystals") is in 1962 deur Dr. George W. Gray gepubliseer. In die laat sestigerjare het die Britse "Radar Research Establishment" in Malvern (Worcestershire) pionierswerk op die gebied van vloeikristalle gedoen. Hierdie span van navorsers het die gevorderde navorsing van George W. Gray en sy span aan die Universiteit van Hull in Kingston upon Hull (Engeland) ondersteun, en Gray het uiteindelik die cyanobifeniel-vloeikristal ontdek, wat aan alle vereistes ten opsigte van stabiliteit en temperatuurgedrag in vertooneenhede voldoen het.

Die eerste funksionerende vloeikristalskerm het op die dinamiese strooimodus (DSM, "dynamic scattering mode") gebaseer en is deur 'n span navorsers onder die leiding van George H. Heilmeier by die Amerikaanse maatskappy "Radio Corporation of America (RCA)" bekend gestel. Heilmeier het sy eie onderneming ("Optel") gestig wat 'n aantal DSM-vloeikristalskerms ontwikkel het.

Die eerste Switserse patent oor die "nematiese draaisel" (ook bekend as TN- of Schadt-Helfrich-sel) is in Desember 1970 aan die navorsers Martin Schadt en Wolfgang Helfrich toegeken, wat destyds by die maatskappy Hoffmann-LaRoche se "Central Research Laboratory" werksaam was.

In Februarie 1971 is 'n Amerikaanse patent oor die gedraaide nematiese veldeffek ("twisted nematic field effect") in vloeikristalle aan James Fergason van die Kent State-universiteit toegeken. Sy onderneming "ILIXCO" (tans "LXD Inc.") het in dieselfde jaar die eerste vloeikristalskerms met hierdie tegnologie vervaardig, wat die swakker presterende DSM-tipes vinnig vervang het.


</doc>
<doc id="20871" url="https://af.wikipedia.org/wiki?curid=20871" title="Nasionale Unie">
Nasionale Unie

Die Nasionale Unie was 'n politeke party in Suid-Afrika van ongeveer 1960 tot 1962.

In Januarie 1959 gee dr. Hendrik Frensch Verwoerd in die Parlement 'n uiteensetting van die Nasionale Party se verdere ontplooiing van die partybeleid ten opsigte van die gekleurde inwoners van die land. Tydens die sitting is belangrike nuwe apartheidswetgewing aanvaar wat verdere swaarkry vir sogenaamde "nie-blankes" in die hand gewerk het. 

Japie Basson, wat van 1950 af die Suidwes-Afrikaanse kiesafdeling Namib verteenwoordig het, kom in hewige opstand teen die partyleierskorps nadat hy al vroeër uitlatings gemaak het wat hom in stryd met die party se verkrampte leierskap gebring het. Hy weier om kop te gee en word uit die party geskors, maar behou ingevolge die wette van destyds sy setel en neem daarom sitplek in op die opposisiebanke. 

Op 30 April 1960 stig hy saam met die oudregter, hoofregter van die Unie van 1957 tot 1959 en bekroonde skrywer Henry Fagan die Nasionale Unie. Fagan was van 1933 tot 1943 'n Unie-Volksraadslid van die Verenigde Party, en word toe verkies tot NU-leier, met Fagan as parlementêre leier. 

Die Nasionale Unie het in die verkiesing van 18 Oktober 1961 12 kandidate gestel en 5,9% van die stemme gekry. Net Basson het die paal gehaal, in Bezuidenhout, 'n kiesafdeling wat hy tot 1980 sou verteenwoordig. Toe dit vir die partyleiding duidelik word dat die party dit moeilik sou vind om 'n staanplek in die politiek te kry naas die twee groot partye, het die NU op 19 Junie 1962 met die Verenigde Party saamgesmelt. 



</doc>
<doc id="20872" url="https://af.wikipedia.org/wiki?curid=20872" title="Henry Fagan">
Henry Fagan

Regter Henry Allan Fagan (4 April 1889, Tulbagh – 6 Desember 1963, Kaapstad) was 'n bekroonde skrywer (onder die naam H.A. Fagan), parlementslid, die Unie van Suid-Afrika se hoofregter van 1957 tot 1959 en die skrywer van die Engelse woorde van "Die Stem van Suid-Afrika". Hy was ook Minister van Naturellesake, Opvoeding en Volkswelsyn in die Hertzog-kabinet, hoofregter van Suid-Afrika en ’n Afrikaanse digter en dramaturg wat met sy dramas die Hertzogprys verower.

Henry Allan Fagan is op 4 April 1889 op Tulbagh gebore as die oudste van sewe kinders van die regspraktisyn Henry Allan Fagan (1865–1931) en Catharina Susanna Smith (1864–1937).

Die Fagans se stamvader is Henry Allan Fagan van Cork in Ierland en sy grootouers van vaderskant is Henry Allan Fagan (1837–1891), die eerste burgemeester van Tulbagh, en Sofia Rachel Johanna Bedeker (1837–1911). Die stamvader van die Smiths aan moederskant is Martinus Lourens Smith van Jutland en dit is dus ’n Skandinawiese van. Sy grootouers aan moederskant is Lourens Johannes Smith (1827–1903) en Hester Jacoba Smit (1842–1920), wat op Roodezand naby Tulbagh geboer het. Henry se ma was die suster van die bekende professor in Afrikaans en redakteur van die Woordeboek van die Afrikaanse Taal, professor J.J. Smith. ’n Engelse gedig van sy vader verskyn per geleentheid in "The South African News" en jare later nog een in "Die Huisgenoot", tesame met ’n Afrikaanse vertaling daarvan deur J.J. Smith. Henry se twee jonger broers en speelmaats, Lourens en Albertus, sterf binne ’n paar weke van mekaar en hy word dus as alleenloper groot. Later word twee susters (Hester en Sofia) en twee broers (Johannes en Gideon) vir hom gebore.

Henry begin sy skoolopleiding op Tulbagh. Wanneer hy ongeveer tien jaar oud is, verhuis die gesin na die Strand en ’n paar jaar later na Somerset-Wes. Hier maak hy klaar met sy laerskoolopleiding en sy matriek. Op skool verwerf hy talle pryse vir taal en letterkunde en ook vir Wiskunde. Dit is veral sy letterkunde-onderwyser, mnr. S. Immelman, wat hom ’n belangstelling in die Nederlandse letterkunde gee en hom inspireer om self Nederlandse gedigte te skryf.

Ná skool studeer hy van 1905 tot 1910 aan die Victoria-Kollege (wat later die Universiteit van Stellenbosch word), waar hy in die koshuis Tertia tuisgaan, in dieselfde tyd as J.J. Smith. Hy behaal die B.A.-graad en Senior Kerkadmissie en deur privaatlesse by dr. Cluver ook die Preliminêre LL.B. Tydens sy studies hier verower hy verskeie klaspryse, insluitende die prys vir eerste plek in die B.A. in Moderne Tale. Hierdie prys was in die vorm van ’n goue medalje wat geskenk is deur die Graaf van Cornwall, later koning George V, destyds kanselier van die Universiteit van Suid-Afrika. Daarna is Henry vir ses maande aan die Kweekskool, maar neem dan vir ’n kort tyd as lektor in Nederlands waar in die plek van professor W.J. Viljoen, wat toe as Direkteur van Onderwys in die Oranje-Vrystaat aangestel is. In sy studentetyd is hy vir ’n jaar redakteur van die studenteblad en ’n gedig in Nederlands van hom word ook daarin gepubliseer. In 1911 vertrek hy na Londen om aan die Middle Temple in die regte te studeer. In Londen is Oswald Pirow en J.J. Smith van sy medestudente, hoewel hulle nie dieselfde kursusse volg nie. Van die Council of Legal Education, wat die eksamens vir die Inns of Court in Londen afneem, ontvang Henry ’n aantal pryse in die vorm van regsboeke van sy keuse, wat die Council in leer laat inbind het met hulle stempel daarop. As kranige skaakspeler verteenwoordig hy die Universiteit van Londen se skaakspan teen die universiteite van Oxford en Cambridge. Hy behaal in 1914 die LL.B.-graad en as lid van die Middle Temple word hy toegelaat tot die Engelse balie en later dieselfde jaar ook tot die Suid-Afrikaanse balie.

Begin 1914 is hy terug in Suid-Afrika en vestig hom in Kaapstad as advokaat. Hy word daarna op 30 Augustus 1914 eers sekretaris van die Komitee van Oprigters van die Nasionale Pers en in 1915 tot 1916 lid van die eerste direksie van hierdie maatskappy, maar lê albei hierdie poste weens werkdrukte in Mei 1916 neer. Vanaf 1916 tot 1919 is hy assistent-redakteur van "Die Burger" en doen ook redaksionele toesig oor "Die Huisgenoot", waarna hy uit die koerantwese bedank.

In 1920 is hy die eerste professor in Romeins-Hollandse Reg aan die Universiteit van Stellenbosch. Hy keer in 1921 terug tot die Kaapse Balie en deur sy bekwaamheid en toewyding bou hy gou ’n omvangryke en lonende praktyk op. Vir ’n ruk is hy voorsitter van die Helpmekaar-beweging in die Kaapprovinsie. In 1929 bedank hy as wetsadviseur vir die Provinsiale Raad om homself beskikbaar te stel as kandidaat vir die Nasionale Party in die Hottentots-Holland kiesafdeling. Hy word egter by die stembus verslaan en neem weer sy regspraktyk op en word in 1932 aangestel as waarnemende regter in Kimberley.

In Julie 1933 tree hy meer permanent tot die politiek toe wanneer hy verkies word om namens die Nasionale Party Swellendam in die Volksraad te verteenwoordig, terwyl hy steeds deeltyds as advokaat in Kaapstad praktiseer. Wanneer die Nasionale Party en die Suid-Afrikaanse Party in 1934 saamsmelt om die Verenigde Party te vorm, stem die Kaapprovinsie se Nasionale Party-kongres teen samesmelting en word Henry outomaties van die samesmelting uitgesluit, hoewel hy dit gesteun het. Hierna word hy onafhanklik en in 1936 sluit hy by die Verenigde Party aan. In 1937 wys hy ’n aanstelling as regter van die hand om hom verkiesbaar te stel in die algemene verkiesing. Hy verower die kiesafdeling Stellenbosch, waarna hy in 1938 aangestel word as Minister van Naturellesake, Opvoeding en Volkswelsyn in die Hertzog-kabinet. As Hertzog in 1939 Suid-Afrika se neutraliteit in die Tweede Wêreldoorlog wil handhaaf en daardeur gedwing word om as Eerste Minister te bedank, volg Fagan hom in die Opposisie en begin ook in September 1939 om weer as advokaat te praktiseer. Hy bly egter aan as gewone lid van die Volksraad tot 1943. In Maart 1943 tree hy toe tot die Kaapse regbank en word daarna in 1950 appèlregter en vanaf 1957 tot April 1959 hoofregter van die Unie van Suid-Afrika. In sy hoedanigheid as hoofregter is hy in 1957 beklee met die Uitverende Gesag van die Unie terwyl goewerneur-generaal E.G. Jansen op buitelandse besoek was. Hy is die eerste regter wat sy ampseed in Afrikaans aflê, nadat hy die eed self uit Engels vertaal het. Na sy aftrede tree hy weer toe tot die partypolitiek as stigter en leier van die kortstondige Nasionale Unie, as Verenigde Party-senator vir Natal (1961) en as kandidaat van hierdie party vir die Staatspresidentsamp (1961).

In 1946 word hy aangestel as voorsitter van die Kommissie van Ondersoek na Naturellewette, waaruit die Fagan-verslag voortvloei. Hierin demonstreer hy op duidelike wyse die ekonomiese integrasie van die swart mense in die land en die tendense wat eindelik sal lei tot swart oorheersing. Hy verwerp totale segregasie (wat later as apartheid bekend word) as onuitvoerbaar, terwyl hy ook nie ten gunste was van gelykstelling op daardie stadium nie. Sy praktiese aanbeveling is die daarstel van konstruktiewe kommunikasiekanale en gedurige onderhandeling sodat die pad vorentoe gesamentlik op vreedsame en regverdige wyse uitgewerk kan word. As regsgeleerde maak hy reeds vroeg ’n studie oor die "Verkiesingswet en procedure van die Kaapprovinsie" (1915) en later ontwerp hy ’n nuwe snelskrifstelsel (gepubliseer in 1950), waaraan hy vir ongeveer 35 jaar lank aan en af gewerk het. Ná sy uittrede as hoofregter laat hy hom krities uit teen die regering se apartheidsbeleid en skryf hy die werke "Ons verantwoordelikheid" (1960) (wat hy feitlik gelyktydig in Engels skryf en as "Our responsibility" publiseer) en "Co-existence in South" "Africa" (1963), waarin hy die idee van die totale skeiding van rasse as onprakties verwerp. Hy dien ook vanaf 1938 in die redaksie van die "Tydskrif vir Hedendaagse Romeins-Hollandse Reg".

Op 3 Junie 1922 trou hy met Queeny Theron (suster van die bekende Erika Theron), oorspronklik van Tulbagh en ’n geesdriftige liefhebber van die toneel. Die egpaar het drie seuns, naamlik Henry Allan (Hennie), Gabriël Theron (die bekende argitek Gawie) en Johannes Jacobus (Hannes), laasgenoemde wat soos sy pa ook ’n regter word. In Kaapstad is Henry saam met sy vrou betrokke by die Kaapstadse Afrikaanse Toneelvereniging (KAT), waarvan hulle in 1934 medestigters is saam met onder andere M.I. Murray, Boerneef, Anna Neethling-Pohl en N.P. van Wyk Louw. KAT voer menige van sy dramas op nog voordat dit gepubliseer is. Hy neem aktief aan die kultuurlewe deel en benewens sy aktiwiteite by die Toneelvereniging is hy ook lid van die Helpmekaar-beweging, die Vlagbeweging en die Oranjeklub, terwyl hy ook een van die stigters en ’n erelid is van die Bellville Afrikaanse Toneelvereniging.

Op 6 Desember 1963 is hy aan sy huis Keurbos in Bishopscourt in Kaapstad aan ’n hartaanval oorlede.

Op skool skryf Henry ’n aantal Nederlandse gedigte. Dit is egter eers tydens sy studies in Londen wat hy ernstig begin skryf. Sy moeder se jongste broer, later professor J.J. Smith en ook die eerste redakteur van die Woordeboek van die Afrikaanse Taal, was in daardie tyd ook ’n student in Londen. Smith se passie vir Afrikaans bekeer Fagan tot die gebruik van hierdie taal, eerder as die vereenvoudigde Nederlands wat professor W.J. Viljoen op Stellenbosch aangehang het.

C. Louis Leipoldt is in hierdie tyd ook in Londen en Smith mobiliseer die letterkundige kragte van hierdie klein Afrikaanse kring. Leipoldt se digbundel "Oom Gert vertel en ander gedigte" (met ’n voorwoord deur Smith) dien as groot aansporing en Fagan skryf hier sy eerste gedigte, onder andere "Ouboeta" en "Die nooientjie van die Onderveld". Terug in Suid-Afrika is Smith een van die stigters en die redakteur van die tydskrif "Ons Moedertaal" en hy spoor Fagan aan om ook vir hierdie tydskrif bydraes te lewer. Sy eerste gepubliseerde werk is dan ook ’n paar kortverhale wat in "Ons Moedertaal" verskyn (later word hierdie tydskrif "Die Huisgenoot") en wat later in sy boek "Uit ’n studente-album" opgeneem word. Sy aktrise vrou, Queeny Theron, moedig hom egter aan om sy kreatiewe arbeid eerder tot die drama te wend.

Dit is dan veral op die gebied van die drama wat Fagan ’n groot bydrae maak tot die Afrikaanse letterkunde en hy kan saam met J.F.W. Grosskopf beskou word as die grondlegger van die realistiese drama in Afrikaans. Hy skryf ’n hele aantal vollengte-dramas en ook eenbedrywe.

In "Lenie" handel dit oor die reg van elke mens, maar vanweë tradisie veral van die vrou, om tot eie persoonlike ontwikkeling en selfverwesenliking te kom. Die aksie sentreer rondom die konflik tussen die baasspelerige vader en sy selfstandig-wordende dogter. Hierdie is een van die eerste dramas in Afrikaans wat ’n maatskaplike probleem aanspreek, eerder as historiese gebeurtenisse. Die vader word egter eensydig geteken en die ommekeer in die derde bedryf is daarom des te meer onvoorbereid en ongemotiveerd, terwyl die oplossing van die newemotief (die baasspelerige vryer wat skielik sy meisie in haar eie reg sien) ook onwaarskynlik aandoen. Hierdie drama geniet vir jare lank ’n feitlik ongehoorde populariteit, ten spyte van die onwaarskynlike situasies. Vir ’n herdruk in 1938 word die drama grondig hersien en die konflik versterk. ’n Fragment uit die eerste bedryf van hierdie drama word deur D.F. Malherbe in die versamelbundel "Afrikaanse letterkunde" opgeneem.

"Op sand gebou" beeld vir die eerste keer in Afrikaans ’n intrigant as karakter in ’n hoofrol uit, dit wil sê iemand wat na twee kante toe speel afhangende van wat tot sy voordeel is. Hy is dus bereid om alles en almal op te offer om sy doelwitte te bereik. Die hoofkarakter is die ambisieuse, eersugtige bywonerseun Coenraad Brink, wie se planne eindelik in duie stort omdat dit op sand gebou is. Ook die klasbewuste mevrou Schoeman kom tot ’n val. As drama is die stuk onbevredigend, veral as gevolg van die langdradigheid en gebrek aan geloofwaardige konflik daarin. By beoordeling van die Hertzogprys vir 1932 beveel een van die keurders, P.C. Schoonees, dat hierdie drama saam met werk van J.C.B. van Niekerk en C. Louis Leipoldt bekroon word.

"Die ouderling en ander toneelstukke" bevat twee dramas ("Die ouderling" en "Ousus") en twee eenbedrywe ("Ruwe erts" en "Rooibruin blare"). "Die ouderling" handel oor die konflik oor geloofskwessies tussen ’n verligte jong predikant en ’n bekrompe ouderling en tref met sy sin vir dramatiese opbou. Die antagoniste is albei sterk figure en heilig oortuig van die  reg van hulle saak, maar kwesbaar as gevolg van misstappe in hulle verlede. Hoewel albei karakters die beste bedoelings het, lei die stryd tussen hulle tot albei se ondergang. Die evangelie van liefde word aanvanklik verbaal deur die antagoniste aangehang, hoewel hulle aksies nie noodwendig daarmee strook nie. Albei word dan slagoffers van die beloop van die wêreld. Die predikant word deur die kerkraad gedwing om te bedank, terwyl die ouderling deur ’n beroerte verlam raak. Hulle onderskeie ervarings en verlede maak die loutering in hulle lewens in die derde bedryf aanvaarbaar en die dramaturg bereik iets besonders deur die vendusieklok aan die slot tot ’n doodsklok te verdiep. "Ousus" word deur Kannemeyer as sy beste drama beskou. Die drama speel af vanaf 1878 as die hoofkarakter Nelie omtrent twintig jaar oud is en sluit af in 1933, met Nelie reeds oor die sewentig. In hierdie tydsverloop, heg saamgebind deur die dramatiese bou en die aard van die karakters en die situasie, word uitgebeeld hoe die eise van kleinburgerlikheid op tragiese wyse lewens verwoes. Die drie bedrywe skets elkeen ’n dramatiese moontlikheid van vernuwing in Nelie se lewe. In die eerste het sy hoop om Seminarie toe te gaan en dan later met Hendrik Jooste te trou. Hierdie hoop word egter gefnuik deur haar moeder, wat van haar verwag om tuis te bly en haar Oupa te versorg, waarna haar pligsbesef haar tuis hou. Haar hoop om tog saam met haar geliefde Hendrik geluk te vind, word in die tweede bedryf verydel wanneer hy ten spyte van sy mislukte huwelik met Nelie se suster Mina tog weer gedwee saam met haar weggaan en Nelie agterbly om haar hulpbehoewende moeder te versorg. In die derde bedryf kyk Nelie magteloos toe hoe Mina ook die geluk van haar kleinkind Hennie opoffer deur hom te dwing om sy erfgeld op die nuttelose erfplaas te vermors en so sy lewensverwagtinge te vernietig. So word die verlede telkens in die hede herhaal om die toekoms net so uitsigloos soos die verlede te maak. Hierdie uitsigloosheid is egter nie onafwendbaar nie en die moontlikheid van ander keuses met ander uitkomste is elke keer daar, maar word gefnuik deur ’n oormatige pligsbesef wat voor eie geluk gestel word. Tog kan mens sien dat ander keuses hulle eie probleme sou meegebring het en waarskynlik ook nie tot menslike geluk sou lei nie, omdat hierdie keuses gemaak sou wees in teenstelling met Ousus se aard as mens. Die futiliteit van alles word aan die einde mooi geïllustreer deur Lenie wat slaafs die daaglikse rituele van die seniele Oupa aan die begin van die drama volg, met niks om na uit te sien nie en dae gevul met gedagtes oor wat kon gewees het. In 1935 word "Die ouderling en ander" "toneelstukke" met die Hertzogprys bekroon. "Die ouderling" en "Ousus" word weer gepubliseer onder die titel "Twee dramas", terwyl "Ousus" later ook alleen heruitgegee word.

"Die stille haard" (saamgebundel met die eenbedryf "Die swakkere vat") is ’n vollengte drama wat die inspirasie van die skrywer Bernardus Jansen uitbeeld wat smag na ’n rusplek. Hy word telkens deur sy huisgenote gesteur terwyl hy wag op inspirasie, maar raak verveeld as hy ’n ander oord soek. Hierdie drama spot gemoedelik met temperamentele skrywers, na-pratende studente op soek na gegewens vir proefskrifte en talle ander menslike swakhede.

"Die nuwe wêreld" (saamgebundel met die eenbedrywe "Opdrifsels" en "Bo die kranse") beeld die konflik uit tussen kapitalisme en kommunistiese humanisme en die daarmee gepaardgaande klassestryd, soos vergestalt in die botsing tussen fabriekswerkers en hulle bestuur. Hulle selfsug en blinde najaag van eie belang lei eindelik tot albei groepe se ondergang. Gerhard de Leur, wat pas terug is van die Tweede Wêreldoorlog se gevegsfront, is die hoofkarakter. Hy probeer hard om in sy vader se fabriek die klassebewussyn af te breek, maar kry teenstand van alle oorde. Die dialoog is egter te redenerend en nie werklik realisties nie, terwyl die verskillende standpunte nie beliggaam word in oortuigende karakters nie. Die newemotief van liefde word ook onbevredigend opgelos as Ria besluit om met Gerhard te trou juis om hom by te staan in sy swakheid, naamlik sy inherente onvermoë om daadwerklik op te tree. Henry skryf ook die Engelse drama "All that glitters", wat nie gepubliseer is nie en by sy dood slegs in manuskripvorm bestaan.

Henry lewer ’n groot aantal eenbedrywe. "Ruwe erts" en "Rooibruin blare" verskyn in "Die ouderling en ander toneelstukke". "Ruwe erts" behandel die armblanke vraagstuk wat lei tot konflik oor die beste manier van opvoeding vir minderbevoorregtes. Die gesofistikeerde, welgestelde mevrou Van der Palm probeer om die arm en onopgevoede wit diensmeisie Hannie op te voed. Mevrou van der Palm word ontbloot as oneg, want hoewel sy voorgee om liefdadigheid te beoefen, doen sy dit vir die skyn en sien in werklikheid oor die algemeen neer op haar medemens. So stel sy Hannie gelyk aan die bruin diensmeisie, wat dit duidelik maak dat sy mense volgens “klas” beoordeel. Hannie is die ruwe erts van die titel, waarin greintjies opregte goud blink, ten spyte van haar nederige afkoms. Hierdie eenbedryf word deur Gerhard J. Beukes opgeneem in die versamelbundel "Skerm en masker". In "Rooibruin blare" kom ’n middeljarige man (Jan) met ’n oog vir jonger vroue tot die insig dat ouer vroue ook veel het om aan te bied. By ’n gemaskerde bal aan sy huis het hy bewondering vir die jong vroue, maar sy vrou Marina trek haar aan nes ’n jong dame en hy word om die bos gelei. Dit laat hom besef dat hy ook reeds een van die rooibruin blare van die ouderdom is wat nie meer by die jongmense hoort nie en dat rooibruin blare hulle eie bekoorlikheid besit. In 1935 word "Die ouderling en ander" "toneelstukke" met die Hertzogprys bekroon. "Rooibruin blare" word ook opgeneem in die versamelbundel "Rooibruin blare en ander eenakters" onder redaksie van A.J. Coetzee en deur Gerhard J. Beukes in "Die lewe is ’n speeltoneel".

Die komiese eenbedryf "Die swakkere vat" (saamgebundel met "Die stille haard") toon aan dat die vrou eintlik die laaste sê het en dus ook groter besluitnemingsmag. ’n Prokureur lewer dienste aan ’n jong paartjie (Bonthuys en Bella) wat wil trou en die enigste twyfel van die kêrel is of hy nie liewers £2000 in stede van £1000 aan sy bruid moet bemaak nie, want wat maak £1000 nou eintlik saak wanneer jy niks besit nie? Dan arriveer ’n ouer paar (mnr. en mev. Faure) wat wil skei. Die enigste twyfel wat die man het om dit onmiddellik te doen, is dat hy dan aan sy vrou die £1000 sal moet gee wat hy haar voor hulle troue in die huweliksvoorwaardeskontrak beloof het, en dit is darem ’n baie gevoelige verlies om te ly. Wanneer die prokureur hierdie twee aangeleenthede hanteer het, kom hy agter dat sy knap sekretaresse eintlik baie meer in beheer is as wat hy gedink het. Hierdie eenbedryf is ook opgeneem in "Ses eenbedrywe" en "Spel en spelers" onder redaksie van Gerhard J. Beukes en is volgens Beukes geïnspireer deur James Barrie se "The will".

Die eenbedrywe "Opdrifsels" en "Bo die kranse" word saam met "Die nuwe wêreld" gebundel. In "Bo die kranse" speel toeval ’n te groot rol en waar sake feitlik onafwendbaar op ’n tragedie afstuur, neem dit alte skielik ’n gunstige wending. Verder is daar nie sprake van werklike konflik nie, met uitbarstings wat teenoor ander karakters gerig is maar wat telkens in hulle afwesigheid uitgespreek word. Die jong dokter Dirkie sterf nadat hy van Tafelberg afval. ’n Jaar later is Ella (wat op Dirkie verlief was), Dirkie se pa en ma, Albert (wat op Ella verlief is) en drie ander persone op die berg. Albert verongeluk amper op dieselfde plek waar Dirkie gesterf het en op aandrang van Dirkie se ouers neem Ella afskeid van Dirkie se gedagtenis en beantwoord Albert se liefde. "Bo die kranse" word deur F.C.L. Bosman opgeneem in die versamelbundel "Vier uitgesoekte eenbedrywe" en deur W.P. Steenkamp in "Bo die kranse". "Opdrifsels" se titel verwys beide na die mense as “opdrifsels” van die gemeenskap en na die wegvoer van voorwerpe deur die oorstromende drif. Dit word allerweë as een van Fagan se beste dramas gereken. Die stuk bevat ’n mikrokosmos van plattelandse karakters en ’n verskeidenheid godsdienstige oortuigings, wat in die sterk dramatiese bonatuurlike verloop aangespreek word. Silbermann se hotel is die bymekaarkomplek van allerhande karakters wat deur die reën en die opstoot van die spruit in die drif hiernatoe gedwing word. So kom onder andere die Jood Silbermann, die kleinboer Jan Swart, die diensmeisie Koba, die dokter Theo van Heerden, die armblanke sukkelaar Sampie Moolman en die verwaande grootboer mnr. Du Toit bymekaar uit, almal voorbeelde van bekende karakters op die platteland. Die karakters en hulle huigelagtigheid en opregtheid word teenoor mekaar gestel en sodoende lewer die dramaturg skerp sosiale kommentaar. Dr. Van Heerden moet ’n baie siek vrou gaan besoek, maar kry ’n visioen van ’n man wat gaan verdrink en wag dan in die hotel. Die kleinboer Swart nooi hom om saam met hom op die wa deur te gaan, maar die dokter weier en Swart maak dit maklik deur die drif. ’n Vreemdeling wil ook deurgaan, maar die dokter slaag daarin om hom te oortuig dat dit te gevaarlik is. Onder die indruk dat die tragedie afgeweer is, ry die dokter dan met sy kar deur die drif, net om te verdrink. So word die enigste edele, waardevolle en dienende lewe tussen die lewe se selfsugtiges en inhaliges deur die drif as opdrifsel weggevoer. T.T. Cloete neem "Opdrifsels" op in die versamelbundel "Vyfling", wat eenbedrywe van Hertzogpryswenners bevat.

"Die kroon op sy hoof" word deur Gerhard J. Beukes opgeneem in "Nuwe eenbedrywe" en "Kom ons speel toneel!" en deur Charles Fryer in "Kollig". Dit is ook ’n uitbeelding van die konflik tussen die geslagte, waarin die spot gedryf word met die man wat hom verbeel dat hy in beheer is, maar in werklikheid deur die vrou gemanipuleer word. "Geliefde vreemdeling" word deur Gerhard J. Beukes in "Vyf nuwe eenbedrywe" opgeneem. Hierdie eenbedryf vind plaas in die teekamer van die Kaapstadse lughawe. ’n Idealistiese jong vrou is ontnugter wanneer sy haar penvriend ontmoet, maar op ’n vliegtuig vind sy later tog die held van haar drome. Die eenbedryf "Voor die poort" is in 1939 deur die Afrikaanse Skrywerskring in Johannesburg uitgegee.

Sy vroeë naturalistiese prosa word in "Uit ’n studente-album" gebundel en bevat ses kortverhale, waarvan twee humoristies van aard is. Die skets "Oom Frikkie se brand" het voorheen reeds in die Joernaal van die Viktoria-Kollege Debatsvereniging verskyn. Hierin gee hy reeds blyke van sy dramatiese vermoë om kontrasterende karakters in hulle spraak uit te beeld en sy aanvoeling vir humor. "Die vondeling" is die verhaal van die buitengewoon skrander Japie du Toit, wat weens sy afkoms nie deur die samelewing aanvaar word nie. Hy besluit om op grond van sy verstand en eerbare inbors sy lewe te lei, maar met sy ondergang word die onmenslikheid van die samelewing in al sy felheid ontbloot. Die ander sketse is meestal tydens sy verblyf as student in Londen geskryf en is duidelik nog jeugwerk. Sy styl is egter goed versorg en die verhale lees maklik. Hy sluit ook enkele prosastukke in "’n Eerste digbundel" in.

In 1956 publiseer hy ’n Engelse wetenskapfiksieroman, "Ninya", wat oor ’n beskawing op die donker kant van die maan handel. Verder vertaal hy "Immensee en ander verhale" van Theodor Storm in Afrikaans. Sy verhaal "Op ’n vakansiereis" word deur Daniel Hugo in die versamelbundel "Tydskrif" opgeneem. Die verhaal speel af in Duitsland voor die Eerste Wêreldoorlog en behandel ’n liefdesgeskiedenis waarin die klasseverskil tussen die geliefdes eindelik die deurslag gee.

In 1921 stel hy die versamelbundel "Uitgesogte Afrikaanse verhale" saam, waarin hy verhale opneem van Helene Oldendorf, T. Schumann, G.R. von Wielligh, Rikie Postma, F.E. de Villiers, C.R. Swart, Eugène C. van Wijk, Sarah Goldblatt, Essie Malan, Frina Roux, Marjorie Hofmeyr, Chris Fourie, N.H. Theunissen, D.W. Wessels en Veritas. Meeste van die verhale is sonder veel meriete en toon gebrekkige vakmanskap in die skryf van kortverhale.

Hy skryf ook nie-fiksie. As regsgeleerde maak hy reeds vroeg ’n studie oor die "Verkiesingswet en procedure van die Kaapprovinsie" (1915) en later ontwerp hy ’n nuwe snelskrifstelsel ("Snelskrif” ’n nuwe stelsel", gepubliseer in 1950), waaraan hy vir ongeveer 35 jaar lank aan en af gewerk het. Ná sy uittrede as hoofregter laat hy hom krities uit teen die regering se apartheidsbeleid en skryf hy die werke "Ons verantwoordelikheid" (1960) (wat hy feitlik gelyktydig in Engels skryf en as "Our responsibility" publiseer) en "Co-existence in South" "Africa" (1963), waarin hy die idee van die totale skeiding van rasse as onprakties verwerp.

Reeds op skool skryf hy ’n paar gedigte in Nederlands, met een daarvan wat in sy eerste digbundel opgeneem word. Twee digbundels verskyn van hom, naamlik "’n Eerste digbundel" en "Soos die windjie wat suis". "’n Eerste digbundel", wat die digkuns van die tweede geslag na 1900 inlei, toon nog die invloed van sy tyd in terme van digterlike vorm en toonaard. Sommige van veral die ballades is nie vry te spreek van die oordrewe sentimentele aard van die rymelary van die Eerste Taalbeweging nie. Dit is ’n skraal bundel, met slegs elf gedigte en twee prosastukke en bevat ’n paar gevoelige stemmingsgedigte, terwyl meeste mymerings is oor lewensvraagstukke wat deur rymdwang en retoriese taalgebruik ontsier word. Die lang gedig in Nederlands oor "De vrouwen van het voorgeslacht" is op versoek van president Steyn geskryf, ter geleentheid van die onthulling van die Vrouemonument.

Baie van die gedigte van hierdie bundel word later grondig hersien en verbeter en saam met sowat veertig nuwe gedigte uitgegee as "Soos die windjie wat suis". Die titel van hierdie bundel is na aanleiding van ’n gedig van Adriaan Moorrees. Die digter toon vaardigheid met sy beeldspraak en hantering van die tug van veral die sonnetvorm. Hy toon ’n voorliefde vir die Shakespeariaanse sonnet, terwyl enkele romantiese verhalende gedigte ook ingesluit word. Die beste werk is die stemmingsverse, met die sonnet "By die dood van ’n vriend" wat die intimiteit op voortreflike wyse verwoord. Veral "Ek het ’n huisie by die see" verwerf groot bekendheid. In hierdie gedig word die geloof uitgespreek dat die huisie wat op ’n rots staan die wind en weer sal kan trotseer. Hierdie gedig word later in verskeie bloemlesings opgeneem en ook deur Laurinda Hofmeyr getoonset en deur onder andere Laurika Rauch gesing. Die bundel bevat ook die eerste Afrikaanse verwerking van "Nkosi Sikelel' iAfrika". "In die nag", "Ek het geswerwe oor die oseaan" en "Waar troon die magte wat oor my regeer?" is verdienstelike sonnette, met laasgenoemde waarin die spreker worstel met die probleem dat die mens met die ganse skepping besig is, maar homself nie na behore kan beheer en die magte wat binne hom werk kan peil nie. Verder is daar vertaalde liedere van Heine en Thomas Moore en ’n aantal balladeske verse.

Fagan skryf enkele sterk gedigte en sy gedigte is dan ook verteenwoordig in verskeie versamelbundels, insluitende "Groot verseboek", "Die Afrikaanse poësie in ’n duisend en enkele gedigte", "Uit ons digkuns", "Digters en digsoorte", "Afrikaanse ballades", "Afrikaanse letterkunde"”, "Digters op die toring", "Digters en digkuns", "Die junior digbundel", "Nuwe klein verseboek", "Uit ons letterkunde", "Woordpaljas", "My Afrikaanse verseboek", "Voorspraak" en "Junior verseboek". Enkele van sy gedigte word ook gepubliseer in "Jaarboek van die Afrikaanse Skrywerskring".

Vir sy werk op die gebied van die regte ontvang hy in 1957 ’n eredoktoraat (LL.D.-graad) van die Universiteit van Stellenbosch, die eerste sodanige toekenning deur die universiteit. In 1959 huldig die Nasionale Toneelorganisasie hom tydens ’n plegtigheid in Bellville, waar lede van die amateur Bellville Afrikaanse Toneelvereniging een van sy stukke opvoer. Die Universiteit van die Witwatersrand ken in 1960 ook ’n eredoktoraat aan hom toe.

Werke uit sy pen sluit in:




Skrywersprofiel op LitNet: http://www.litnet.co.za/ha-fagan-18891963/


</doc>
<doc id="20873" url="https://af.wikipedia.org/wiki?curid=20873" title="Albert van Breugel">
Albert van Breugel

Albert van Breugel was die waarnemende kommandeur van die Kaap die Goeie Hoop tussen April 1672
tot 2 Oktober 1672. Hy het Goewerneur Pieter Hackius opgevolg na die se afsterwe op 30 November 1671. Tussen Hackius se afsterwe en van Breugel se aanstelling is die administrasie in die Kaap deur die Politieke Raad waargeneem.



</doc>
<doc id="20874" url="https://af.wikipedia.org/wiki?curid=20874" title="IJsbrand Godske">
IJsbrand Godske

IJsbrand Godske (Ook gespel Isbrand, Usbrand, Goske en Godsken) was die tweede Goewerneur van die Kaap die Goeie Hoop. Hy het sekunde Albert van Breugel wat as Kommandeur waargeneem het na Goewerneur Pieter Hackius se afsterwe op 30 November 1671, opgevolg. 

Godske was ook kommandeur van Malabar (1665-1667) en Direkteur van Persië (1667-1670). Hy het vir die eerste keer na die Kaap gekom in 1665 met die opdrag van die Verenigde Oos-Indiese Kompanjie om 'n geskikte perseel vir die Kasteel die Goeie Hoop te vind.

In 1671 het hy weer hierheen gekom, weer as kommissaris, maar is weens sy ervaring as senior amptenaar van die VOC, byna dadelik goewerneur gemaak met sy aankoms in Oktober 1672. 

Die Kasteel is voltooi en die opening van die distrik Hottentots-Holland het begin tydens sy bewind. Godske het 'n veepos in die distrik gestig in 1672. Hy was ook verplig om oorlog teen die Hottentotte onder Gonnema te verklaar a.g.v. hulle brutale optrede teen die ander jagters. 

Hy het vier jaar lank vertoef en het met maatskaplike wetgewing begin, onder meer deur die stigting van die Weeskamer in 1674. Dit was om na die belange van die weeskinders om te sien. Godske is spesifiek na die Kaap gestuur om die nedersetting in 'n tyd van oorlog met Engeland vir Nedeland te behou. Ná afloop van die oorlog was sy diens elder nodig. Hy het in 1676 na Nederland teruggekeer.

Godske, wat uit Den Haag afkomstig was het homself as soldaat onderskei in die beleëring van Colombo en Manaar, Jaffna. 




</doc>
<doc id="20876" url="https://af.wikipedia.org/wiki?curid=20876" title="FC Eilenburg">
FC Eilenburg

FC Eilenburg is 'n sokkerklub uit Eilenburg in die deelstaat Sakse in Duitsland.

Die klub "BSG Traktor Mörtitz" is in 1950 gestig. In 1990 het die klub sy naam verander na "SV Mörtitz". Op 1 Januarie 1994 het die klub met "Lok Eilenburg" saamgesmelt om "Mörtitzer Fußball Club Eilenburg" te vorm. In 1999 is die huidige naam aangeneem en in 2000 was daar 'n verdere samesmelting met "FSV Grün-Weiß Eilenburg", vroeër bekend as "BSG Chemie Eilenburg".

Die klub het in 2004 promosie na die Oberliga gewen en het in die 2006/07-seisoen derde geëindig, die klub se grootste prestasie.



</doc>
<doc id="20878" url="https://af.wikipedia.org/wiki?curid=20878" title="Hoërskool Groote Schuur">
Hoërskool Groote Schuur

Die Hoërskool Groote Schuur in Nuweland, Kaapstad, is van kort ná sy ontstaan in 1959 tot in die jare 90 gereken as een van die beste skole in die Skiereiland en was in 'n nie-Afrikaanse omgewing, tot met die invoer van parallelmedium-onderrig in die vroeë jare 90 (Engels is van 2011 af die enigste onderrigmedium), 'n lewende monument van Afrikaanse kultuur en opvoeding waarop die Afrikaanse gemeenskap in die suidelike voorstede met reg trots kon wees.

Die behoefte aan 'n eie Afrikaanse hoërskool in die Rondeboschomgewing is reeds sedert die stigting van die Laerskool Groote Schuur in 1936 gevoel. Vroeg in 1937 het die hoof van die destydse Sekondêre Skool Simon van der Stel (tans die Hoërskool Voortrekker, Kenilworth), dr. L. Macfarlane, 'n onderhoud met dr. F.C.L. Bosman, een van die stigters van die laerskool, gevoer. Die gesprek het gegaan oor die stigting van 'n Afrikaanse hoërskool in die Rondebosse gebied. Daar is ooreengekom dat verteenwoordigers van Simon van der Stel saam met afgevaardigdes van Laerskool Groote Schuur 'n byeenkoms sou reël om die moontlikheid van 'n gesamentlike hoërskool in Rondebosch, Wynberg of elders te bespreek.

Nadat die laerskool sy spreekwoordelike voete gevind het, word 'n byeenkoms op 1 Februarie 1938 in die laerskool gebou, waar lede van Wynberg voorstel dat 'n kommissie saamgestel word bestaande uit drie lede van Simon van der Stel en drie van Groote Schuur om onderhoude met die laerskool se skoolkomiteevoorsitter, 'n lid van die skoolraad en uiteindelik dr. W. de V. Malan, superintendent-generaal van onderwys, te voer. Die skoolkomiteevoorsitter is kort daarna oorlede en tydens die Tweede Wêreldoorlog wil dinge net nie vlot nie.

Ná die inwyding in 1949 van die laerskool se nuwe gebou, het ouers opnuut begin agiteer vir die totstandkoming van 'n hoërskool. Met die besluit van die onderwysdepartement dat alle st. 6-leerlinge van 1 Januarie 1953 na hoërskole oorgeplaas moes word, voel die skoolkomitee die tyd is reg om weer vertoë te rig insake die stigting van 'n hoërskool naby die laerskool. Die komitee rig 'n brief aan die skoolraad waarin hy meld alle hoërskole in die omgewing is Engels, dus sal die oorplasing vir ouers baie ongerief teweeg bring. Hulle stel voor die oplossing is die stigting van 'n eie hoërskool.

Die skoolraad willig in om die komitee te ontmoet. Tydens 'n vergadering op 23 April 1953 is die saak weer bespreek en die gevoel was dat dit vroeër eerder as later moes gebeur aangesien grond selfs toe al skaars beskikbaar was en net al hoe moeiliker bekombaar sou word.

'n Besluit is geneem om die komitees van die naaste Afrikaanse hoërskole, Hoërskool Voortrekker, Kenilworth, en Hoërskool Nassau in Mowbray te nader, en die skole se komitees willig in. 'n Gesamentlike vergadering met Laerskool Groote Schuur is op 12 Oktober 1953 in die laerskool gehou. Die laerskool het op die vergadering dit duidelik gestel dat die te stigte hoërskool nie afbreuk aan die ander skole moet doen nie, aangesien hulle die "Afrikaansmediumskole as so 'n groot Afrikanersaak beskou".

Nassau se hoof het tydens die vergadering gesê die skool is in 1933 in Observatory gestig omdat die Afrikaners se getalle daar dit geregverdig het, maar dat die omgewing aan die verval was en die skool dit dus moeilik gevind het om sy getalle te handhaaf. Voortrekker weer het dit jare lank moeilik gevind om 'n geskikte perseel te kry, maar na jare se gesukkel kon die skool uiteindelik sy intrek neem in die voormalige administrateurswoning "Highclere" in Kenilworth, nadat die provinsiale administrasie besluit het om die meer gerieflik geleë Leeuwenhof in die stadskom aan te koop. Voortrekker se hoof het gevoel dit sou beter wees om eerder enkele sterk hoërskole te hê as 'n klomp kleintjies wat sou sukkel om voort te bestaan. 'n Lid van Pinelands het gemeld die Afrikaanssprekendes by hulle neem toe en dat hulle bereid sou wees om 'n hoërskool in Rondebosch te steun. Ook het prof. Burger gesê dat die Hoërskool Jan van Riebeeck tot oorlopens toe vol was en 'n Rondebosse hoërskool nie daardie skool sou benadeel nie. Reeds toe was die algemene gevoel dat mense uit die stadskom nie na die suidelike nie, maar na die noordelike voorstede verhuis sodat daar nie genoeg kinders sou wees vir drie Afrikaanse hoërskole nie.

By die volgende vergadering van die laerskool se komitee word besluit om die skoolraad te versoek om dadelik grond aan te koop waarop later 'n hoërskool gestig kan word. 'n Stuk grond in Keurboomweg (die eiendom van die stadsraad) en nog 'n perseel in Palmyraweg word aanbeveel.

Nassau se perseel was destyds ongeskik vir 'n hoërskool en gerugte het die ronde gedoen dat die skool na Rosebank sou verskuif om as gesamentlike skool vir sy destydse voedingsgebied en Rondebosch te dien. Laerskool Groote Schuur se komitee het egter gevoel 'n hoërskool in die Rondebosse gebied moes aan die laerskool verwant wees en ook sy naam, wat toe al wyd bekend en hooggeag is, dra.

Teen 1956 is 'n geskikte perseel vir 'n hoërskool in Rosebank gekry, maar dit blyk later dit sou onmoontlik wees om 'n voorgestelde snelweg deur die perseel te keer. 'n Nuwe stuk grond in die omgewing van Mowbray-Observatory word toe aan Nassau toegeken, waarmee Groote Schuur se komitee glad nie tevrede was nie omdat dit so ver van Rondebosch geleë was. Toe Groote Schuur nie die Rosebank-voorstel verder wou steun nie, het die hoof van die laerskool, D. Lamprecht, werk daarvan gemaak om die voorvermelde stukke grond vir die Hoërskool Groote Schuur te laat onteien. Die stuk grond aan Keurboomweg het 'n sierlike herehuis, Vredenhof wat tot 1953 aan die familie van C.L. Marais behoort het, bevat wat aanvanklik die skool gehuisves het en later as koshuis en toe kunssentrum gebruik is. Vandag is dit die Frank Joubert-kunssentrum. Die naasliggende sportvelde is steeds deel van die skool se terrein. Ses persele aan Palmyraweg is ook onteien en gekonsolideer en hier is die nuwe skoolgebou op 17 Junie 1964 ingewy.

Uiteindelik het die administrateur van Kaapland, Otto du Plessis, na baie deeglike oorweging sy goedkeuring aan die hoërskool in Rondebosch verleen, presies net soos die skoolkomitee van die laerskool dit in 1937 in die vooruitsig gestel het. Hy het die skool amptelik op 28 Januarie 1959 geopen. In sy openingsrede het hy onder meer gesê: "Veral Rondebosch staan bekend as een van die belangrikste opvoedkundige gebiede in Suid-Afrika. 'n Mens moet die skole geluk wens met hul prestasie, maar almal sal saamstem dat die Afrikaners ook nou 'n monument moet kry wat nie hoef terug te staan vir enige ander skool in Rondebosch of Kaapland nie. Soos alle ander skole moet hierdie skool ontwikkel tot iets waarop die Afrikaner met reg trots kan wees."

Die eerste sooi vir die nuwe skoolgebou is op 11 Desember 1963 gespit deur admiraal Hugo Biermann, hoof van die Vloot en later van die Suid-Afrikaanse Weermag, en 'n oudleerder van Hoërskool Jan van Riebeeck. Dit was ook die jaar waarin die eerste sowat 13 matrieks hulle skoolloopbaan aan die skool voltooi het. Die nuwe gebou is op 17 Junie 1964 deur Nico Malan, administrateur van Kaapland, ingewy toe sy vrou die skoolgebou oopgesluit het en hy die hoeksteen in die voorportaal onthul het.

Die skool het binne enkele jare die administrateur se woorde laat waar word toe Sunette van Schalkwyk in 1970 in die Senior Sertifikaat-eksamen tweede in Kaapland kom en Wilhelm Duminy en Louise Kellerman in die daaropvolgende jare onder die voorste tien kandidate. Duminy was ook in 1970 junior burgemeester van Kaapstad, en die akteur en TV-aanbieder Eon de Vos, wie se vader predikant van die NG gemeente Keurboom was, en Nancy Duminy onderskeidelik junior burgemeester en burgemeesteres. Nancy het van 1972 tot 1973 die Suid-Afrikaanse rekord in haar ouderdomsgroep in hoogspring gehou. Dirk Hoffman was in 1973 saam met Nancy as hoofdogter, hoofseun. Eon was in 1974 hoofseun. Ook wen W. Liebenberg in 1971 'n silwermedalje in die Suid-Afrikaanse Akademie vir Wetenskap en Kuns se Wiskunde-olimpiade, en Stephan Malherbe 'n silwermedalje in 1983.

Aan die einde van 1977 sluit Hoërskool Nassau finaal sy deure en skakel leerders (na beraming sowat 140) van Januarie 1978 by die Hoërskool Groote Schuur in. Laasgenoemde se skoolwapen is gewysig om die leeu van Nassau te akkommodeer, die leuse "Ek sal handhaaf" is oorgeneem en 'n nuwe skoollied, teks geskryf deur Henk Rall, musiek gekomponeer deur Jacobus van Soelen, is in gebruik geneem, maar oor een ding het Groote Schuur vasgestaan: die skool se naam, wat met soveel ywer opgebou is, sou onveranderd behoue bly. Groote Schuur begin die 1978-skooljaar met meer leerlinge as in sy hele bestaan toe sowat 420 hulle inskryf. In die jare 80 is die Nassau-teater op die skoolperseel opgerig as lewende herinnering aan die Hoërskool Nassau.

In 1986 lys die "Amptelike Suid-Afrikaanse Munisipale Jaarboek" die voorste Kaapstadse skole as volg: ""Among the outstanding schools are the South African College School, South Africa's oldest, the Diocesan College (Bishops), Rondebosch, Westerford, Herschel, St. Cyprian's Grammar, Jan van Riebeeck, Groote Schuur, D.F. Malan and Fairmont."" Ondanks sy klein getalle neem die skool lank in die A-afdeling van die Westelike Provinsie se swemliga deel, vaar veral puik in meisieshokkie en -tennis, en sorg die jaarlikse interskole teen Hoërskool Jan van Riebeeck, Hoërskool Voortrekker en Hoërskool Zwaanswyk altyd vir groot geesdrif, veral op die pawiljoen. Groote Schuur maak in die laaste klompie jare van die kompetisie sy stem in so 'n mate dik, dat hy die Sangbeker tussen 1986 en 1990 net in 1988 nie kon wen nie.

Weens die gedurige verhuising van Afrikaanse ouers uit die suidelike na die noordelike voorstede, het die getalle geleidelik afgeneem tot 245 in 1986 en slegs 199 in 1990.

Prestasies bly egter nie uit nie. In 1989 wen die skool die nasionale skoletoneelkompetisie van die A.T.K.V. en in 1990 wen Morné van Rooyen die Nasionale Geskiedenis-olimpiade van die Suid-Afrikaanse Akademie vir Wetenskap en Kuns, nadat hy in 1989 onder die voorste 50 kandidate was. Boonop kry Rainer Hoft in 1995 'n medalje in die junior afdeling van die Akademie se Nasionale Wiskunde-olimpiade, gevolg deur silwermedaljes in die senior afdeling in 1996, 1997 en 1998. Hy eindig ook onder die voorste tien in 1998 se Rekeningkunde-olimpiade, wen dieselfde jaar 'n silwermedalje op die internasionale wiskunde-olimpiade in Taiwan en blink op universiteit uit in die Ou Mutual/Rekenaarvereniging van Suid-Afrika se Rekenaarolimpiade.

Die skool is altyd gekenmerk deur 'n hegte, familie-atmosfeer, klein klasse, 'n wye vakkeuse (vier derdetale tot 1986) en 'n besonder gunstige getalverhouding van leerlinge tot onderwysers (in 'n stadium selfs net 12:1). En die leerlinge het wyd respek afgedwing danksy hulle tweetaligheid, netjiese voorkoms en beleefdheid.

Groote Schuur word laat in 1990 die eerste Afrikaanse hoërskool in die land wat sy deure aan alle rasse, maar met die behoud van Afrikaans as onderrigtaal, oopstel. Mnr. Louis Terblanche, indertydse hoof, het aan "Die Burger" gesê: "Ons is pro-Afrikaans, maar nie anti-enigiets nie. Ons gaan ons as Afrikaansmedium-skool ook in die nuwe Suid-Afrika as ware Suid-Afrikaanse skool handhaaf." In 1991 en 1992 beleef die skool 'n verdere daling in leerlingtalle, ondanks die ingebruikneming van 'n koshuis vir 100 inwoners.

Dit word duidelik dat die enigste kans op oorlewing, die invoer van parallelmediumonderrig is. Gou neem die getalle skerp toe tot byna 600, maar met 'n ooreenstemmende afname in gehalte. Terwyl die skool in 1987 byvoorbeeld 9 A-gemiddeldes in die Senior Sertifikaat-eksamen kon behaal (18% van sy totale getal matrieks, in 'n tyd toe die standaard baie hoog was), kon matrieks in 2006 nie 'n enkele A-gemiddelde kry nie. Die Afrikaanse leerders het ook drasties afgeneem tot skaars 5%. Met ingang 2011 was die skool enkelmedium-Engels. In 2014 het die skool se leerders tot 780 toegeneem.


Van die oudleerlinge van die skool is:




</doc>
<doc id="20881" url="https://af.wikipedia.org/wiki?curid=20881" title="Nuweland">
Nuweland

Nuweland is 'n boomryke, suidelike voorstad van Kaapstad, Suid-Afrika.

Dit is 'n gesogte woongebied met imposante huise geleë tussen groot ou bome en besonder welige tuine, want hier, in die skadu van Tafelberg, val meer reën as in enige ander deel van die Skiereiland. 

Die voorstad het ontstaan as 'n bosbougebied en 'n plaas aan die bolope van die Liesbeekrivier. Dit het reeds sedert goewerneur Simon van der Stel 'n landelike huis in 1700 hier gebou het, gewild geraak. Vandag woon van die mees welgestelde inwoners van die stad hier. Die oorblyfsels van 'n kothuis waar die beroemde 19de-eeuse briefskrywer lady Anne Barnard gewoon het, kan vandag nog gesien word tussen die bome aan die regterkant van die dubbelsnelweg net voor die kruising met Nuwelandlaan. 'n Tweede huis van haar, The Vineyard, is vandag 'n spoghotel.

Van die bekende besienswaardighede in die voorstand, is die Nuwelandse swembad, die tuiste van SAB Miller se oudste brouery oorkant die hoofweg, die hoofkantoor van Southern Lewens, die Hoërskool Westerford en Hoërskool Groote Schuur, die Nuweland rugby- en krieketstadions, die South African College School (SACS), Boshofpoort en die Josephine-watermeul.


 


</doc>
<doc id="20882" url="https://af.wikipedia.org/wiki?curid=20882" title="Wynberg">
Wynberg

Wynberg is een van Kaapstad se grootste en oudste voorstede en is geleë in 'n pragtige boomryke deel van die suidelike voorstede teen die hange van Tafelberg.
Daar is 'n pragtige park, Maynardville, wat vernoem is na 'n lid van die Kaapse Parlement, James Maynard, en wat deur die stadsraad in 1949 aangekoop is. Dit word as openbare park benut en beskik oor 'n opelug-teater waar onder meer jaarliks 'n drama deur William Shakespeare opgevoer word. Dit is ook die tuiste van die Gemeenskapskas se jaarlikse kermis. Nie ver van Maynardville nie, is die geskiedkundige gebou van die NG gemeente Wynberg, asook die Chelsea Village met sy ewe geskiedkundige kothuisies en smal, karaktervolle straatjies.

Wynberg het 'n groot verskeidenheid oudhedewinkeltjies en sy hoofstraat, wat deel is van Hoofweg wat uit die middestad tot in Vishoek loop, is 'n besige sakekern met onder meer die Maynard Mall-inkopiesentrum. Weens sy grootte, huisves Wynberg 'n wye verskeidenheid mense, van die superrykes in die boonste dele naby die berg tot heel gewone werkers aan die Kaapse Vlakte se kant.

Van die skole in die voorstad is onder meer die Laerskool Simon van der Stel en die Hoër Seunskool Wynberg en Hoër Meisieskool Wynberg.

Wynberg was 'n afsonderlike munisipaliteit totdat dit in 1927 by Kaapstad ingelyf is.

Wynberg het van 1886 tot 1927 sy eie munisipaliteit gehad. Die raad het 'n wapen in 1895 aangeneem wat deur raadslid Stanley Ponder ontwerp is: "Gevierendeel, I in rooi drie goue ringe; II in goud 'n swart anker; III in swart 'n tent met 'n wapperende wimpel alles van silwer; IV in groen 'n wingerdstok vergesel in die skildhoof van drie fleurs de lis langs mekaar geplaas alles van goud." Die wapenspreuk was "Vivat crescat floreat vitis".




</doc>
<doc id="20901" url="https://af.wikipedia.org/wiki?curid=20901" title="Johan Bax van Herenthals">
Johan Bax van Herenthals

Johan Bax van Herenthals (14 Maart 1637 – 29 Junie 1678, Kaapstad), ook geskryf as Joan Bax of Van Herentals, was van 1676 die kommandeur van die Kaap die Goeie Hoop. Hy het die destydse interim goewerneur, IJsbrand Godske opgevolg. Veeteelt het onder sy bewind floreer en hy het twee keer oorlog teen die Hottentotte verklaar.

In 1669 is Joan Bax op 32 jarige ouderdom met Aletta Hinloopen, die dogter van die handelsmagnaat, regter en raadslid Jacob Fransz Hinlopen in Batavia getroud. Ter wille van sy verhoogde status as die eggenoot van 'n Hinlopen, het hy kort na sy huwelik die agtervoegsel 'Van Herenthals' tot sy eie naam gevoeg. Die naam sou hom selfs beter as sy vrou laat klink en het ook sy vader, Maurits vereer, wat hom in Hertogenbosch gevestig het, maar aanvanklik uit Herenthals in Vlaandere afkomstige was, waar die gesin 'n gerespekteerde sosiale stand beklee het.

Bax het in Colombo in Ceylon diens gedoen waar hy en Aletta 'n dogter genaamd Johanna Maria Bax gehad het. Dié dogter is egter na tien maande oorlede.

Bax was 'n aangename, hardwerkende en hooggeagte persoon. Gedurende sy kort termyn as goewerneur het hy die oorlog met die Hottentotte beëindig en persoonlik meegehelp om die bouwerk aan die Kasteel feitlik te voltooi. Kort voor sy dood het hy die sekunde, Hendrik Crudop, as waarnemende kommandeur aangestel. 'n Amp wat laasgenoemde tot in Oktober 1679 beklee het. 

Van Heerentals is op 29 Junie 1678 in die Kaap oorlede en is op 4 Julie daar begrawe. Daar was destyds 'n groot tekort aan slawe in die Kaapkolonie. Sy weduwee het voor haar vertrek na Batavia enkele slawe, wat van Malabar afkomstig was, verkoop.




</doc>
<doc id="20903" url="https://af.wikipedia.org/wiki?curid=20903" title="Alice James">
Alice James

Alice James (7 Augustus, 1848–6 Maart, 1892), was 'n Amerikaanse dagboekskryfster, die enigste dogter van Henry James, Sr. en die suster van die filosoof William James en skrywer Henry James. Sy is mees bekend vir 'n dagboek wat sy in die laaste jare van haar lewe geskryf het en wat posthuum uitgegee is.

Alice James was deel van die ryk en intellektuele James-familie, maar het vroeg in haar lewe 'n aantal psigologiese en fisiese probleme ontwikkel wat uiteindelik tot haar dood op die ouderdom van 43 sou lei. Sy was die jongste van vyf kinders en het by haar ouers gebly tot hul dood in 1892. Teen die tyd het Alice reeds ten minste twee ineenstortings gehad en sou 'n aantal meer ervaar voor haar dood aan borskanker.

Sy het verskeie behandelinge vir haar aandoenings op die proef gestel, maar nooit merkbare verligting gekry nie. In 1884 het sy saam met haar metgesel, Katharine Loring, na Engeland verhuis, waar sy gewoon het tot haar dood.

Alice het 'n dagboek in 1889 begin. Die dagboek het satiriese en insigvolle kommentaar oor Engelse lewenswyses en gewoontes bevat, saam met uittreksels uit verskeie publikasies om haar opinies te ondersteun. Die dagboek was eers baie jare na haar dood gepubliseer, aangesien Alice bytende kommentaar en kritiek gelewer het op 'n verskeie mense wat by hul naam genoem is.

'n Swak-geredigeerde uitgawe het in 1934 verskyn. Leon Edel, 'n bekende Amerikaanse literêre kritikus en biograaf, het 'n voller weergawe in 1964 uitgegee. Die dagboek het Alice in 'n soort feministiese ikoon verander: sy was beskou as 'n vrou wat deur haar siektes geworstel het om haar eie stem te vind. 

Jean Strouse het die standaardbiografie, "Alice James: a Biography" in 1980 uitgegee. Strouse het 'n balans probeer tref tussen die beeld van Alice as 'n ikoon en Alice as 'n slagoffer. Ruth Bernard Yeazell het Alice se korrespondensie in die bundel "The Death and Letters of Alice James" (1981) uitgegee. Susan Sontag het 'n toneelstuk oor haar geskryf, "Alice in Bed" (1993), wat beide 'n mengsel van simpatie en ongeduld met die onderwerp van die stuk bevat.


</doc>
<doc id="20905" url="https://af.wikipedia.org/wiki?curid=20905" title="SV Meppen">
SV Meppen

SV Meppen is 'n Duitse sokkerklub uit Meppen in die deelstaat Neder-Sakse. 

Die klub is op 29 November 1912 gestig as "Amisia Meppen" en het in 1920 met "Männer-Turnverein Meppen" saamgesmelt om "TuS Meppen" te vorm. In 1921 het die sokkerafdeling onafhanklik geword as "SV Meppen 1912". 

Die klub het in die 1980’s en 1990’s 11 jaar in die 2. Bundesliga deurgebring. In die 1996/97-seisoen het die klub die kwarteindstryd van die DFB-Pokal gehaal deur Eintracht Frankfurt met 6-1 in die 2de ronde te klop.

Die klub se stadion, die "Vivaris Arena Emsland", het voor 1992 as die "Hindenburgstadion" bekend gestaan.



</doc>
<doc id="20907" url="https://af.wikipedia.org/wiki?curid=20907" title="Hendrik Crudop">
Hendrik Crudop

Hendrik Crudop was 'n Fiskaal aan die Kaap die Goeie Hoop wat ook na die afsterwe van kommandeur Johan Bax van Herenthals in 1678 as kommandeur waargeneem het tot met die aankoms van Simon van der Stel. 

Crudop is in Februarie 1671 deur Kommissaris IJsbrand Godske tot onderkoopman bevorder.




</doc>
<doc id="20912" url="https://af.wikipedia.org/wiki?curid=20912" title="Groot Constantia">
Groot Constantia

Groot Constantia is 'n wynlandgoed in die Constantiavallei in Kaapstad, Suid-Afrika. Dit is een van die bes bewaarde voorbeelde van die Kaaps-Hollandse boustyl en is 'n hoogsaangeskrewe wynmakery.

Die landgoed dateer uit 1685 toe grond aan Simon van der Stel, kommandeur van die Kaap, toegeken is vir 'n plaas wat hy Constantia gedoop het. Nadat hy in 1712 oorlede is, is die plaas verdeel en is 'n kleiner plaas om die plaashuis en buitegeboue geskep. Die nuwe landgoed is in 1716 deur kapt. Olof Bergh gekoop wat dit aan sy vrou, Anna de Koningh, nagelaat het. Ná haar afsterwe het die eienaarskap oorgegaan na Carl George Wieser, Wieser se stiefseun Jacobus van der Spuij, en Jan Serrurier, die eienaar van die naburige plaas Alphen. Serrurier is egter gedwing om die plaas ná net 12 maande in 1778 aan Hendrik Cloete te verkoop, oënskynlik ná haelskade en 'n misoes.

Die landgoed het vyf geslagte die eiendom van die Cloetes gebly totdat dit in 1885 vir £5 275 op 'n openbare veiling aan die Kaapse regering verkoop is. Die Cloetes was verantwoordelik vir die verfraaiing van die landgoed en het die gehalte van die wyn verbeter en het veral die Constantia-dessertwyn internasionale bekendheid verwerf. Die wyn het gesog geword by koningshuise van Europa en is dit genuttig deur bekende figure soos Jane Austen, Charles Baudelaire, Napoleon en Koning Louis Philippe van Frankryk. Die doel van die aanskaffing van die landgoed deur die Kaapse regering was dat die landgoed sou dien as 'n model vir wynbou moes dien.

Die Groot Constantia-landgoed is op 27 April 1984 deur Gerrit van Niekerk Viljoen, minister van nasionale onderwys, tot 'n nasionale gedenkwaardigheid verklaar, en word beskerm as 'n provinsiale erfenisterrein in gevolge die Wet op Nasionale Erfenishulpbronne (25/1999).



</doc>
<doc id="20913" url="https://af.wikipedia.org/wiki?curid=20913" title="Werkloosheid">
Werkloosheid

Werkloosheid is die toestand waarin mense verkeer wat nie werk het nie; dit is die teenoorgestelde vorm van indiensneming. 'n Persoon is werkloos wanneer die persoon geen betaalde werk het nie. Om nie te werk nie, terwyl daar 'n behoefte aan 'n werk bestaan, kan ernstige gevolge hê, wat daartoe lei dat individue nie noodsaaklikhede soos kos en klere kan bekostig nie.

Werkloosheid ontstaan gewoonlik in die meeste ekonomieë as gevolg van ondernemings wat weens verskeie redes bedryf staak of saamsmelt, 'n vermindering in die vraag na goedere en dienste ervaar, swak individuele markverwante vaardighede of te veel mense met dieselfde kwalifikasies, algemene ekonomiese agteruitgang, asook tegnologiese vooruitgang.

Werkloosheid se effek word op individuele, maatskaplike en ekonomiese vlakke waargeneem. Werklose individue ervaar verhoogde spanningsvlakke as gevolg van die gepaardgaande armoede, selfbejammering en gemeenskapsoordeel. Hierdie spanning kan tot gesondheidsprobleme lei, en die verminderde bekwaamheid om 'n gesonde en gebalanseerde dieet te handhaaf of om vir gesondheidsorg te betaal, kan die individu se gesondheid verder negatief beïnvloed. Werkloosheid maak individue moedeloos en verveeld, en verminder hul selfvertroue. Dit kan in ernstige gevalle tot 'n individu se verval in emosionele depressie lei, of 'n bydraende faktor daartoe wees. Individue sonder werk kan van die sosiale netwerk onttrek, daarvan uitgesluit word, of 'n wedersydse vervreemding ervaar. Werkloosheid kan verder tot dwelmmiddelmisbruik en geweld in gemeenskaps- en gesinsverband lei.

Gemeenskappe wat deur werkloosheid geraak word, ervaar verlaagde lewenstandaarde, verergerde armoede en misdaad, en die emigrasie van vaardige individue uit die geraakte gemeenskap.

Daar is verskillende maniere waarop nasionale statistiese agentskappe werkloosheid meet. Hierdie verskille kan die geldigheid van internasionale vergelykings van werkloosheidsdata beperk.



</doc>
<doc id="20914" url="https://af.wikipedia.org/wiki?curid=20914" title="Voedsel">
Voedsel

Voedsel, ook bekend as kos, is enigiets wat grotendeels uit organiese stowwe soos koolhidrate, vette, proteïene en ook water bestaan, en wat deur lewende wesens opgeneem kan word vir die voedingswaarde daarvan, sowel as vir die plesier daarvan. Dit kan òf gaargemaak, òf rou geëet word.



Daar word na die oorgeblewe voedsel van 'n maaltyd verwys as "oorskietkos" of "oorskietvoedsel". In die meeste kulture word oorskietkos by nuwe maaltye geïntegreer: dit is egter belangrik om oorskietkos binne 'n dag of twee te gebruik (afhangende van die voedsel) om voedselvergifting deur afbraakbakterieë te voorkom.

Oorskietkos kom ook in restaurante voor, waar dit óf deur die restaurant weggegooi word, óf deur die kliënt na sy huis geneem word. Die oorskiet word dan in 'n "woefkardoes", "brakkiesakkie" of "brakkiepakkie" verpak (al drie terme is afkomstig van die Engelse "doggy bag"). Die naam is 'n eufemisme: die oorskiet word dikwels deur die kliënt tuis genuttig en minder dikwels deur dié se troeteldier. Dié verskynsel is egter nie in alle lande 'n gewoonte nie.

Sommige kulture beskou dit as 'n simbool van tevredenheid met die dis wanneer 'n klein stukkie onaangeraakte kos op die bord gelos word, terwyl ander hierdie houding as onbeskof beskou. In sommige kulture is dit ook goeie maniere om 'n halfgebyte stukkie op die bord te los. Hierdie stukkie word nie as oorskiet beskryf nie, omdat dit nie geëet sal word nie.



</doc>
<doc id="20916" url="https://af.wikipedia.org/wiki?curid=20916" title="Papegaaiduiker">
Papegaaiduiker

Die algemene naam Papegaaiduiker verwys na enige van die Alkespesies in die genus "Fratercula" (Latyn: klein broer). Die voël het 'n kenmerkende gekleurde snawel tydens die broeiseisoen. Hulle broei in groot kolonies by kuslangse afgronde of op eilande naby die kus, waar hulle hul neste in gate in die rotse of in die grond maak.

Al drie spesies Pagegaaiduikers het groot snawels. Na die broeiseisoen wissel die voëls die kleurryke buitenste laag van hul snawels en bly daar 'n kleiner en minder kleurryke snawel agter. Hulle kort vlerke is aangepas om met 'n vliegaksie onderwater te swem. In die lug klap hulle hulle vlerke uiters vinnig (tot 100 keer per minuut) en vlieg gereeld baie laag oor die see-oppervlak.

Hulle is tot die Noordelike Halfrond beperk. Die bekendste papegaaiduiker is "Fratereula arctica", 'n voël wat aan die kuste van Wes-Engeland, Skotland, Ierland, Skandinawië, Ysland en Bretagne broei, maar soms ook deur stormwinde verder suid gedryf. 

Papegaaiduikers is betreklik nou verwant aan seemeeue en is die noordelike eweknie van die pikkewyne van die Suidelike Halfrond. Hulle maak meestal nes in gate of onder uitstaande rotse en lê wit eiers, wat deur sowel die mannetjies as die wyfies uitgebroei word. 

Soos die ander lede van die seekoetfamilie is papegaaiduikers uitstekende swemmers wat tot 2 minute lank op 'n diepte van 10 m onder die water kan bly. Die vere van hierdie voëls lê baie styf teen die liggaam en die gewebte pote lê ver agtertoe. Wanneer hulle swem, word die pote as stuurorgane gebruik.

Daar word tans drie spesies erken:
"Fratercula dowi" is 'n uitgestorwe spesie in hierdie genus, waarvan die subfossiele in die Kanaaleilande van Kalifornië gevind is.




</doc>
<doc id="20918" url="https://af.wikipedia.org/wiki?curid=20918" title="SV Eintracht Nordhorn">
SV Eintracht Nordhorn

SV Eintracht Nordhorn is 'n Duitse sportklub uit Nordhorn in die deelstaat Neder-Sakse, veral bekend vir sy sokkerafdeling.

Die klub is in 1945 na die Tweede Wêreldoorlog opgerig as "SV 45 Nordhorn" en in 1947 is die huidige naam aangeneem.

Van 1955 tot 1959, sowel as in 1962, het die klub in die Oberliga Noord gespeel, destyds die hoogste klas. In 1962 het die klub egter laaste in die liga geëindig en dus nie vir die nuwe Bundesliga, wat die volgende seisoen ingestel is, gekwalifiseer nie.

Benewens sokker bied die klub ook vlugbal, tennis, basketbal en tafeltennis.



</doc>
<doc id="20921" url="https://af.wikipedia.org/wiki?curid=20921" title="Datavleg (Internet)">
Datavleg (Internet)

Datavleg (Engels: "mashup") is 'n webwerf waarin dié inhoud daarvan geskep word deur die integrasie van inligting vanuit meer as een bron. Die resultaat kan 'n nuwe en vindingryke webgebaseerde diens verteenwoordig.

'n Datavlegtoepassing is 'n voorbeeld van die Web 2.0 wat deur sommige waarnemers beskou word as 'n voorbeeld van die rigting waarin die web ontwikkel. Dit is ook 'n voorbeeld van interaktiewe webtoepassings wat gebaseer is op inhoud van eksterne datavelde om totaal nuwe dienste te skep.
Hierdie tipe dienste is besig om 'n toenemend gewilde verskynsel op die web te word. Datavleg se gewildheid word toegeskryf aan interaktiewe gebruikersdeelname en die unieke samevoeging van derdepartydata.

'n Rigiede beskrywing en definisie van datavleg is nie op hierdie stadium moontlik nie aangesien dit 'n dinamiese en vinnig ontwikkelende veld verteenwoordig. Die oorsprong van die term in Engels ("mashup") gee ook insig in die agtergrond van dié term. Dit word geleen van pop-musiek waar 'n "mashup" beskou word as 'n nuwe liedjie wat geskep word deur die vermenging van vokale en instrumentele snitte van twee verskillende liedjies (gewoonlik ook van verskillende musiekgenres). Soos die vervlegte liedjies, word datavleg daargestel deur die innoverende samestelling van inhoud (gewoonlik van nie verwante data), saamgestel vir menslike (eerder as rekenaar-) verbruik.

Bemagtig deur inligtingstegnologie is mense besig om groot hoeveelhede data te versamel wat verbind kan word met spesifieke plekke. Sodanige diverse data kan grafies op kaarte voorgestel word. Een van die grootste kataliste vir datavleg was Google se bekendstelling van Google Maps-programmeerkoppelvlak (API). Dit het dit vir webontwikkelaars (insluitende stokperdjie beoefenaars) moontlik gemaak om alle tipes data (enigiets van kernongelukke tot Boston se CowParade-koeie) op kaarte voort te stel. Dit is gevolg deur bekendstelling van koppelvlakke deur Microsoft (Virtual Earth), Yahoo (Yahoo Maps), en AOL (MapQuest).

Die ontstaan van webwerwe wat foto's en sosiale netwerke huisves soos Flickr met koppelvlakke wat die deel van foto’s moontlik maak, het tot 'n verskeidenheid van datavlegtoepassings gelei. Aangesien inhoudverskaffers metadata assosieer met die beelde (soos wie die foto geneem het, waar en wanneer dit geneem is en so meer) kan ontwerpers foto’s vervleg met ander inligting wat verbind kan word met die metadata. 'n Datavlegtoepassing mag byvoorbeeld die lirieke van 'n liedjie of gedig analiseer en 'n mosaïek of collage van relevante foto's skep of 'n sosiale netwerk vertoon gebaseer op 'n foto se metadata (soos voorwerp, datumstempel, en ander metadata). Nog 'n voorbeeld kan wees indien inset van 'n webwerf (soos 'n nuus webwerf, soos CNN) geneem word en die teks in foto's omgeskakel word deur metedata van foto’s te vergelyk met woorde gebruik in die nuus. 

Soek en koop datavlegtoepassings bestaan reeds voor die term datavleg ("mashup") geskep is. Voor die bestaan van Web-koppelvlakke het vergelykende aankoop instrumente soos BizRate, PriceGrabber, MySimon, en Google's Froogle gebruik gemaak van besigheid tot besigheid (b2b) tegnologië of skermskraaptegnologie om vergelykende prysdata weer te gee. Ten einde soek-en-koop-datavleg te fasiliteer het verbruikerswebwerwe soos eBay en Amazon hul API's vrygestel sodat inhoud makliker in sulke programmering benut kan word.

Nuusvoorsieners (soos die New York Times, BBC, of Reuters) gebruik sindikasietegnologie soos RSS en Atom sedert 2002 om nuusverspreidingtoevoere oor verskeie onderwerpe daar te stel. Gesindikeerde toevoer datavlegdienste stel gebruikers in staat om verpersoonlikte "koerante" te skep wat die gebruiker se spesifieke behoeftes aanspreek. 'n Voorbeeld is Diggdot.us wat toevoere kombineer van tegnologie georiënteerde nuusbronne Digg.com, Slashdot.org, en del.icio.us.


</doc>
<doc id="20922" url="https://af.wikipedia.org/wiki?curid=20922" title="Adriaen van der Stel">
Adriaen van der Stel

Adriaan van der Stel of Adriaen van der Stel († Ceylon, 25 Mei 1646) was die goewerneur van Mauritius van 1639 tot 1645. Sy seun Simon van der Stel sou later kommandeur en goewerneur van die Kaap van Goeie Hoop word.
Hy is opgevolg deur Jacob van der Meersch.

Van Der Stel het as nuwe goewerneur 8 November 1639 met die Cappel in Vieux Grand Port aangekom.
In sy eerste jaar as goewerneur het Van der Stel Fort Frederik Hendrik op Mauritius herbou en bewapen met 14 kanonne. Hy het ook die garnisoen uitgebrei tot 80 man. In 1642 voer Van der Stel die eerste slawe uit Madagaskar in om die arbeidsprobeleme op die eiland te probeer oplos.


</doc>
<doc id="20923" url="https://af.wikipedia.org/wiki?curid=20923" title="VfR Neumünster">
VfR Neumünster

VfR Neumünster is 'n Duitse sokkerklub uit Neumünster in die deelstaat Sleeswyk-Holstein.

Die klub is in 1910 as "FV Neumünster" gestig. Die huidige "VfR Neumünster" het in 1924 ontstaan toe die sokkerafdeling van "TV Gut-Heil Neumünster" by die klub aangesluit het.

In die 1950’s het die klub in die Oberliga Noord gespeel, destyds die hoogste klas. Die beste seisoen was 1959, toe die klub 3de geëindig het bo groot klubs soos Eintracht Braunschweig, Hannover 96, FC St. Pauli en VfL Osnabrück.

Die klub ervaar tans ernstige finansiële probleme en staar 'n dreigende bankrotskap in die gesig.



</doc>
<doc id="20929" url="https://af.wikipedia.org/wiki?curid=20929" title="Borussia Neunkirchen">
Borussia Neunkirchen

Borussia Neunkirchen is 'n Duitse sokkerklub uit Neunkirchen in die deelstaat Saarland.

In 1905 is die klub "FC 1905 Borussia" gestig en 2 jaar later het hy met "SC Neunkirchen" saamgesmelt.

Van 1912 tot 1963 het die klub onafgebroke op die hoogste vlak van Duitse sokker gespeel. Van die 1920/21-seisoen tot die 1923/24-seisoen was die span 4 keer in 'n ry kampioen van Saarland.

Na die Tweede Wêreldoorlog wou Frankryk Saarland onafhanklik maak van Duitsland en in hierdie tyd het die klub in die eerste klas van Saarland gespeel (en in 1949 die titel gewen), maar nadat Saarland terug was by Duitsland het die klub weer in die Oberliga Suidwes meegeding. In 1959 het die span sy grootste prestasie behaal deur die eindstryd van die DFB-Pokal te haal, waar daar teen Swartwit Essen verloor is met 2-5.

Ondanks die feit dat die klub vir meer as 50 jaar op die hoogste vlak meegeding het, is die klub nie gekies om by die Bundesliga aan te sluit in 1963 nie. Net soos FK 03 Pirmasens en Wormatia Worms is die klub ten gunste van 1. FC Saarbrücken oor die hoof gesien, wie nie noodwendig 'n beter vertoningslys as die genoemde klubs gehad het nie.

Na een seisoen in die Regionalliga Suidwes het die klub na die Bundesliga gepromoveer. Na 2 jaar is hy egter gerelegeer en daarvandaan het die klub geleidelik die kreeftegang gegaan, totdat dit vandag op die vierde vlak meeding in die Oberliga.

In 2005 het die klub die Oberliga Suidwes gewen, maar weens finansiële probleme is daar nie om 'n Regionalliga-lisensie aansoek gedoen nie.



</doc>
<doc id="20935" url="https://af.wikipedia.org/wiki?curid=20935" title="Lys van lande volgens bevolkingsdigtheid">
Lys van lande volgens bevolkingsdigtheid

Die artikel bied 'n lys van lande en afhanklike gebiede, gerangskik volgens die menslike bevolkingsdigtheid, soos gemeet deur die aantal menslike inwoners per vierkante kilometer of vierkante myl.



</doc>
<doc id="20939" url="https://af.wikipedia.org/wiki?curid=20939" title="Tennis Borussia Berlin">
Tennis Borussia Berlin

Tennis Borussia Berlin is 'n sokkerklub uit Berlyn, die hoofstad van Duitsland.

Die klub is in 1902 gestig en was oorspronklik 'n tennis- en ping-pongklub. Die klub was in 1932 en 1941 die Berlynse kampioen en in 1932 het die klub die kwarteindstryd om die Duitse titel gehaal.

Die klub het in die 1970’s twee seisoene in die Bundesliga deurgebring, maar soos vele ander Berlynse klubs het TeBe 'n geskiedenis van finansiële probleme.

TeBe se tuisveld is die Mommsenstadion, wat in 1930 gebou is en 'n nasionale gedenkwaardigheid is.



</doc>
<doc id="20944" url="https://af.wikipedia.org/wiki?curid=20944" title="KSV Baunatal">
KSV Baunatal

KSV Baunatal is 'n sportklub uit Baunatal in die deelstaat Hessen in Duitsland, veral bekend vir sy sokkerafdeling. Die sokkerafdeling is een van 35 afdelings.

Die klub is in 1904 gestig as "DTV Altenbauna", wat voortgevloei het uit 'n gimnastiekklub uit 1892 genaamd "Gut Heil". Die klub se sokkerafdeling is in 1914 opgerig. In 1918 het die klub sy naam verander na "DSTV Altenbauna" en in 1933 na "TV Gut Heil Altenbauna". Na die Tweede Wêreldoorlog is die klub herstig as "KSV Altenbauna". In 1964 het die klub met "KSV Altenritte" saamgesmelt om "KSV Baunatal" te vorm. In 1970 is die klub "SV Baunatal" in KSV opgeneem.

KSV se grootste sukses was toe die klub tussen 1976 en 1979 3 seisoene in die 2. Bundesliga deurgebring het.



</doc>
<doc id="20947" url="https://af.wikipedia.org/wiki?curid=20947" title="Copacabana">
Copacabana

Copacabana is 'n buurt in die suide van die Brasiliaanse stad Rio de Janeiro. Die buurt is veral bekend is vir sy gesogte, halfmaanvormige sandstrand, waarheen veral jong mense stroom.

Die distrik is tot by die middel van die 18de eeu "Sacopenapã" genoem, en sy naam is eers na die oprigting van 'n kapel gewysig, wat 'n kopie van die standbeeld "Jonkvrou van Copacabana" in Bolivia gehuisves het. Copacabana is op 6 Julie 1892 by die stad Rio de Janeiro ingelyf.

Die huidige distrik strek van Prinses-Isabellaan tot by Posto Seis (die plaaslike lewensredders se wagtoring nommer ses) naby die vesting van Copacabana (Portugees: "Forte de Copacabana") en lê digby ander gewilde woonbuurte soos Ipanema en Leblon. Met sowat 400 000 inwoners en 'n oppervlakte van slegs 5,08 vierkante kilometer is dit een van die mees digbevolkte woonbuurte ter wêreld.

Die strand van Copacabana, wat oor 'n lengte van vier kilometer strek, lok op Nuwejaarsaand miljoene besoekers wat hier die begin van die nuwe jaar, maar veral ook die fees van die Afro-Brasiliaanse seegodin Yemanjá, wat onder meer deur die plaaslike vissers vereer word, kom vier. Mense laat klein houtvlotte met offerandes soos parfuum en blomme te water om die seegodin gunstig te stem, en plaas kerse op die strand. Mees opvallend is die honderde priesteresse, die "Filhas-de-Santo" ("Dogters van die Heilige") met hulle tipiese wit kleredrag.

Nog tot by die einde van die 19de eeu was Copacabana 'n afgeleë stadsbuurt tussen die Atlantiese Oseaan en die granietrotse van die omgewing, wat eers met die bou van 'n tonnel in die jaar 1892 met die suidelike stadsgebied verbind is en sodoende maklik bereikbaar geword het. 'n Tweede tonnel is in 1904 gebou.

Vanaf 1918 is Copacabana se Avenida Atlântica deur die Brasiliaanse landskapsontwerper Roberto Burle Marx (1909–1994) verfraai, en vier jaar later het die ekonomiese opswaai van die buurt met die oprigting van die luukse hotel "Copacabana Palace" 'n aanvang geneem. Die wettiging van dobbelary het die ontwikkeling van die plaaslike vermaaklikheidsbedryf verder aangewakker. Die periode tussen die 1930's en 1950's was die goue tydperk van Copacabanastrand, wat deur die inheemse bevolking ook Princesinha do Mar ("Klein Seeprinses") genoem word. Dit is destyds vereenselwig met rykdom en weelde en het 'n gewilde onderwerp in die internasionale musiek en literatuur geword.

Die sandstrand is in 1970 deur middel van sandophopings verbreed net soos die Avenida Atlântica, wat tot 'n sesbaansnelweg uitgebou is. Die Avenida Nossa Senhora de Copacabana, wat parallel loop, het sedert die middel van die 20ste eeu van 'n rustige residensiële straat tot een van die besigste verkeersare en winkelstrate van Rio de Janeiro ontwikkel. Daar is drie moltreinstasies wat Copacabana met ander dele van die stad verbind. Copacabana se promenade pronk met luukse hotelle, restourante, kroeë, nagklubs, rolprentteaters en woonstelblokke.



</doc>
<doc id="20959" url="https://af.wikipedia.org/wiki?curid=20959" title="Amandelmelk">
Amandelmelk

Amandelmelk is 'n melkagtige drank wat van fyngemaalde amandels gemaak word. Anders as dieremelk, bevat amandelmelk geen cholesterol of laktose nie en kan dit as 'n plaasvervanger vir dieremelk gebruik word in baie resepte.

In die Middeleeue was amandelmelk bekend in beide die Islamitiese wêreld en die Christendom; aangesien amandels afkomstig van die amandelboom is, kon die neute, en produkte waarvan die neute 'n bestanddeel vorm, tydens vasting genuttig word. Amandelmelk was ook 'n stapel in middeleeuse kombuise omdat koeimelk nie lank gehou het voor dit suur geword het nie en dus byna dadelik gebruik was om botter of kaas te maak.

Die "Viandier", 'n 14de eeuse resepteboek, bevat 'n resep vir amandelmelk en stel voor dat dit as 'n plaasvervanger vir dieremelk gebruik word tydens vasting.

Voor die Sjinese Burgeroorlog was amandelmelk meer algemeen as sojamelk in Taiwan.

Kommersiële amandelmelkprodukte is verkrygbaar in gewone, vanielje of sjokolade geure en word gereeld met vitamiene verryk. Dit kan ook tuis gemaak word deur fyngemaalde amandels met water in 'n versapper te meng. Vanielje en versoeters kan ook bygevoeg word.



</doc>
<doc id="20964" url="https://af.wikipedia.org/wiki?curid=20964" title="Albanie">
Albanie

Albanie is 'n streek van die provinsie Oos-Kaap wat op 7 Januarie 1814 deur sir John Cradock geproklameer is. Dit word begrens deur die Groot-Visrivier in die noorde, Bruintjieshoogte in die weste en die Suurberg in die ooste. Dit is nié ter ere van die hertog van York vernoem soos sommige bronne dit wil hê nie, maar ter ere van die destydse burgemeester van die Amerikaanse stad Albany. Sy seun genl. Jacob Cuyler, landdros van Uitenhage, het die distrik, wat voorheen as die Zuurveld bekend gestaan het, in 1812 tot "Albany" herdoop. Die NG gemeente Albanie, sedert 1831 gesetel op die dorpie Riebeek-Oos, het die streeksnaam verafrikaans vir sy naam. Die hoofsentrum van die gebied is die stad Grahamstad.

Albanie was ook onafgebroke van 1910 tot 1994 'n kiesafdeling van die Volksraad van Suid-Afrika.




</doc>
<doc id="20965" url="https://af.wikipedia.org/wiki?curid=20965" title="Hoërskool Nassau">
Hoërskool Nassau

Die Hoërskool Nassau was 'n Afrikaansmediumhoërskool in die Kaapstadse voorstad Observatory tot dit in Januarie 1962 verhuis het na Mowbray en wat in Januarie 1934 as twee standerd-sewe-klasse in die Laerskool Nassau ontstaan het.

Die stigting van albei skole was 'n regstreekse voortvloeisel van die Armblankevraagstuk van die vroeë jare dertig toe groot getalle Afrikaners na die minder gegoede voorstede van Kaapstad, soos Observatory, Woodstock en Soutrivier, gestroom het in die hoop om werk te kry in die fabrieke wat destyds, soos vandag, in dié gebiede naby aan die middestad geleë was. Die eerste voorsitter van die skoolkomitee, ds. E.G. du Toit, indertyd leraar van die NG gemeente Observatory, se ywer en liefde vir die Afrikanerkind het hom die voorste kampvegter gemaak vir 'n Afrikaanse hoërskool om in die behoefte van Afrikaanse kinders in die gebied wat die voorstede Observatory, Pinelands, Woodstock en selfs Rondebosch insluit, te voorsien.

Die laerskool wat later Nassau sou word, het voortgespruit uit die dubbelmedium Rochester Road Public School, wat omstreeks Januarie 1916 geopen het. Teen 1927 het die skool 355 Engelse en 245 Afrikaanse leerders gehad, maar die Afrikaanse leerders het vinnig toegeneem tot 295 in 1928, terwyl die getal Engelse leerders afgeneem het. Die laaste inspeksieverslag van Rochester Road in September 1933 toon net 212 Engelse maar ’n volle 365 Afrikaanse leerders.

Die onderwysdepartement het daarom besluit om die laerskool Afrikaansmedium te maak met ingang Januarie 1934, nadat die Afrikaanse klasse onhanteerbaar groot geword het. Die Engelse leerders is na die Dryden Street School in Soutrivier oorgeplaas, wat trouens vandag nog bestaan.

Teen 1936 het die Laerskool Nassau 503 leerders van sub A tot standerd ses gehad en die jaar daarna 521.

Die destydse Sekondêre Skool Nassau is in 1934 in twee klaskamers vir st. 7-leerders in die Laerskool Nassau gehuisves. Mnr. Christiaan Jozua van Dijk is einde 1934 as eerste hoof van die sekondêre afdeling aangestel met een assistente, me. Cornelia Magdalena Fick. Die Saterdag voor die skool in Januarie 1934 sou open, was 22 leerders reeds ingeskryf. Met die opening van die skool die Maandagoggend het 35 leerders opgedaag. Binne 14 dae was daar 45 en binne 'n maand 50. So het die skool geregtig geword op drie onderwysers en 'n tweede assistent, mnr. J.H.P. Botha, is aangestel. Later het die onderwysers ontdek dat daar een leerder vir die voorgeskrewe kwota kortgekom het. Hulle het gehoor van 'n meisie op die Kaapse Vlakte, en mnre. Van Dijk en Botha het haar gaan haal. Die kwota was reg. Toe kon die skool agtien maande lank met drie onderwysers voortgaan, al het die meisie nooit weer by die skool opgedaag nie.

In Maart 1934 is die eerste skoolkomitee verkies met ds. Du Toit as voorsitter. Mnr. J.C.F Prins was sekretaris en die orige lede mnre. P. Griffits, H.A. Heyns, C.I. Hofmeyr, Louis Kotze en ds. M.N. Janse van Rensburg, indertyd leraar van die NG gemeente Woodstock.

In 1935 het die leerders verhuis na die Wesley-saal in Observatory en in 1936 na die ou woonhuis "Ellaslea" in Hoofweg, Mowbray. Intussen het die leerdertal aangegroei ondanks die ontwrigting, van 48 (net standerd sewe) in 1934 tot 99 (standerd sewe en agt) in 1936. Saam met die Laerskool Groote Schuur in Rondebosch, Laerskool Simon van der Stel in Wynberg en die Laerskool Tafelberg in Woodstock, was Nassau een van net vier Afrikaansmedium–laerskole in die suidelike voorstede. Die sekondêre skool was die eerste Afrikaansmedium-hoërskool in Kaapstad se Skoolraaddistrik no. 2 (Woodstock tot Rondebosch).

Die sekondêre skool het in 1939 die "Hoërskool" Nassau geword en het teen die vierde kwartaal van daardie jaar reeds 169 leerders gehad. Die skoolgebou, wat die vorige jaar opgerig is, het aanvanklik uit net drie klaskamers bestaan. Die leerdertal het teen 1959 340 bereik, maar van daardie jaar af, met die opening van die Hoërskool Groote Schuur in Nuweland, was Nassau in 'n bestaanstryd gewikkel. Nassau se skoolkomitee wou 'n gesamentlike hoërskool vir die laerskole Nassau en Groote Schuur in Rosebank hê, maar Groote Schuur se ouers het aangedring op 'n hoërskool nader aan hulle skool wat ook die Groote Schuur-naam sou dra omdat hulle gereken het dit was toe reeds goed gevestig en hoog geag. Boonop was Afrikaners in die skool se voedingsgebied in groot getalle aan die verhuis na die noordelike voorstede en die voorstede suid van Wynberg.

Die skool het in 1962 verhuis na sy nuwe perseel in Montrealweg, Mowbray, en sy ou perseel op die hoek van Hoof- en Albertweg, Mowbray, is toe aan die Laerskool Nassau oorgedra. Vandag huisves dit die Thandokulu High School.

Mettertyd het die skool se getalle gedaal namate die voedingsbuurte soos Observatory en Woodstock verder verval het. Die skool het uit Observatory na Mowbray verhuis ná ongeslaagde pogings om 'n gesamentlike hoërskool met wat later die Hoërskool Groote Schuur sou word, in Rosebank of Rondebosch op te rig. Nassau het uiteindelik aan die einde van 1977 opgehou bestaan en is aan die begin van 1978 by die Hoërskool Groote Schuur ingelyf.

Sy voormalige skoolgeboue is omskep in wat toe die Engelstalige Hoërskool Rhodes geword het, 'n samevoeging van die Hoër Seuns- en Meisieskole Observatory. Die nuwe skool het Nassau se perseel in Maart 1978 betrek. Nassau se leuse, "Ek sal handhaaf", is deur Groote Schuur oorgeneem en die leeu van Nassau in Groote Schuur se wapen geakkommodeer, maar Groote Schuur het vasgestaan dat sy naam onveranderd moet bly. Danksy die sowat 140 leerlinge van Nassau het Groote Schuur in Januarie 1978 420 leerlinge gehad, die meeste tot in daardie stadium. Die getalle het egter jaarliks gedaal tot 245 in 1986 en 199 in 1990, totdat Groote Schuur in die middel jare 90 parallelmedium geword het.

Nassau se naam leef voort in die Nassausentrum op die perseel van Hoërskool Groote Schuur, 'n teater met sitplek vir 120 teatergangers waar Nassau se Petroff-vleuelklavier 'n permanente tuiste gevind het.

Hoërskool Nassau het in sy 43-jarige bestaan vyf skoolhoofde gehad. Van 1933 tot 1954 was dit mnr. Christiaan Jozua van Dijk (wie se vrou, Cecile, die ingebruikneming van die Nassau-sentrum by Hoërskool Groote Schuur in 1984 as eregas bygewoon het), van 1955 tot 1964 mnr. Lourens Marthinus van der Westhuizen, van 1964 tot 1968 mnr. H.A.J. Burger, van 1968 tot 1976 mnr. D.P. Marais en van 1976 tot 1977 mnr. A.P. van Wyk, voorheen adjunkhoof van die Hoërskool Franschhoek.

Volgens Hoërskool Groote Schuur se "Skoolblad 1984" het die personeel nie kans gesien daarvoor dat die skool as die Sekondêre Skool Observatory moet bekend staan nie. Op 'n dag ry mnr. Botha en me. Fick per bus stad toe en sien toe die naam "Nassau" teen een van die bastionne van die kasteel. Die naam word voorgelê en vind groot byval.

Mnr. J.H.P. Botha, die tweede onderwyser, het die Nederlandse konsulaat besoek en die wapen van die koningshuis Oranje-Nassau bekom. Een van die twee leeus is geneem om moed en durf te simboliseer. Die sewe sterre simboliseer edelheid en verhewenheid en het goed gepas by een van die voorstede wat die skool bedien het, Observatory. Die leuse, "Ek sal handhaaf", is dié van die koningshuis en is 'n vertaling uit die Frans ("Je maintiendrai"). Mej. C.M. Fick, 'n assistent-onderwyseres van 1934, het die kleure van die wapen gekies, naamlik swart, koningsblou en silwer. Die spotprentkunstenaar T.O. Honiball het ingestem om die wapen te ontwerp.

Die skoollied is deur mnr. J. Nel van der Merwe geskryf en op die wysie van "De Wet" in die "F.A.K.-Sangbundel" gesing:



Die volgende leerdertalle vir enkele jare in die skool se 33-jarige bestaan wys hoe die skool ten tyde van die stigting van Hoërskool Groote Schuur 'n hoogtepunt van meer as 300 leerders bereik het. (Groote Schuur se uitwerking is algaande gevoel, namate grade jaar na jaar tot by matriek aan daardie skool ingevoer is tot die eerste matriekklas van 1963.) Hoewel die getalle vir die jare tussen 1960 en 1977 nie beskikbaar is nie, het die skool met sy sluiting waarskynlik minder as die helfte van die getal leerders van 1959 gehad:


St. 6-leerders is eers van 1 Januarie 1953 by hoërskole ingesluit, 'n moontlike rede vir die groot toename in die laaste twee aangegewe jare, omdat net 'n kwart tot 'n derde van st. 6-leerders destyds matriek gehaal het. In 1943 het Nassau byvoorbeeld 115 st. 7's gehad, maar net 27 matrieks.




</doc>
<doc id="20974" url="https://af.wikipedia.org/wiki?curid=20974" title="3. Liga">
3. Liga

Die 3. Liga oftewel Dritte Liga sal die derde hoogste vlak van Duitse sokker wees. Die liga bestaan tans nog nie, maar sal met ingang van die 2008/09-seisoen van krag word.

Die Regionalliga, wat tans uit twee stapels bestaan (Noord en Suid), sal met die inwerkingtreding van die 3. Liga die vierde vlak van Duitse sokker word en uit 3 stapels bestaan.

Anders as die Bundesliga en die 2. Bundesliga, sal reserwespanne in die 3. Liga toegelaat word. In ruil vir hierdie reg sal hulle egter voortaan nie meer aan die DFB-Pokal mag deelneem nie.

In die nuwe kompetisie-opset sal 'n maksimum van 4 reserwespanne in die eerste seisoen mag meeding, maar daarna sal hulle gepromoveer en gerelegeer word net soos enige ander klub.

Die 3. Liga sal uit 'n enkele stapel van 20 spanne bestaan. Vir die eerste seisoen sal die spanne as volg saamgestel word:


Aan die einde van die eerste seisoen (2008/09) sal die klubs wat eerste en tweede eindig direk na die 2. Bundesliga promoveer (behalwe reserwespanne, wat nie kwalifiseer vir 2. Bundesliga-lisensies nie). Die klub wat derde eindig sal 'n uitspeelwedstryd speel teen die span wat derdelaaste eindig in die 2. Bundesliga.

Die laaste drie spanne onder aan die punteleer van die 3. Liga sal jaarliks relegeer na die Regionalliga, terwyl die klubs wat eerste eindig in elk van die drie Regionalligastapels promoveer na die 3. Liga.

Klubs wat in die 3. Liga wil meeding sal om 'n lisensie moet aansoek doen, net soos vir die ander Duitse ligas. Lisensiëring is onderhewig aan gesonde finansies, 'n funksionele jeugafdeling en sekere veiligheidstandaarde by die klub se tuisveld. Die tuisveld sal verder 'n kapasiteit van mistens 10 000 moet hê om vir 'n lisensie te kwalifiseer.



</doc>
<doc id="20975" url="https://af.wikipedia.org/wiki?curid=20975" title="Albany, New York">
Albany, New York

Albany is die hoofstad van die Amerikaanse deelstaat New York. Die bevolking was 'n geskatte 95 658 in 2007, sowat 8 000 minder as in 1994. Die stad is aan die Hudsonrivier geleë, 232 km noord van New York Stad. Dit is die tweede oudste nedersetting in die oorspronklike 13 kolonies wat onafgebroke bewoon word. Die Nederlanders het hulle aanvanklik in 1624 hier kom vestig. Dit het die staatshoofstad geword in 1797. Die stad het twee universiteite wat in onderskeidelik 1844 en 1848 gestig is. 'n Jaarlikse tulpefees word hier gehou.

Pieter Cuyler, landdros van die distrik Uitenhage, het die Zuurveld in die Oos-Kaap in 1812 "Albany" hernoem ter ere van sy vader wat burgemeester van dié stad was. Die benaming van die NG gemeente Albanie, vroeër gesetel op Riebeek-Oos, maar nou in Grahamstad, is 'n verafrikaansing van dié naam. 


</doc>
<doc id="20979" url="https://af.wikipedia.org/wiki?curid=20979" title="Rondebosch">
Rondebosch

Rondebosch is 'n betreklike groot, boomryke en gesogte suidelike voorstad van Kaapstad.

Dit is een van die vernaamste opvoedkundige gebiede van die land en die tuiste van die Universiteit van Kaapstad, die Hoër Seunskool Rondebosch, die private Diocesan College (Bishops of Biskopppe) vir seuns, Hoër Meisieskool Rustenberg, Laerskool Groote Schuur, Laer Meisieskool Oakhurst en die private Herschel-skool vir meisies. Die voorstad huisves ook die beroemde landgoed Groote Schuur, wat Cecil John Rhodes in sy testament aan die volk van Suid-Afrika nagelaat het. Op Rustenberg se perseel is die oorspronklike somertuiste van latere Hollandse goewerneurs geleë.

Rondebosch het van 1886 tot 1913 sy eie munisipaliteit gehad. Die raad het in 1898 'n skynheraldiese "wapen" aangeneem, wat deur die argitek George Alexander ontwerp is. Die skild toon 'n landskaptoneel. Dit is omring deur 'n blou gordel met die wapenspreuk "Nisi Dominus frustra" daarop. Britannia sit bokant die skild, en daar is twee skildhouers, nl 'n leeu en 'n luiperd. Hierdie "wapen" kan nog op 'n gebrandskilderde venster bokant die ingang tot die plaaslike biblioteek gesien word.




</doc>
<doc id="20984" url="https://af.wikipedia.org/wiki?curid=20984" title="SpVgg Bayreuth">
SpVgg Bayreuth

SpVgg Bayreuth is 'n Duitse sokkerklub uit Bayreuth in die deelstaat Beiere.

In 1921 het die sportklub "TSV Bayreuth" 'n sokkerafdeling gestig genaamd "Tuspo Bayreuth-Altstadt", in 1925 herdoop na "SpVgg Bayreuth-Altstadt". In 1933 is die klub tydens die Derde Ryk herdoop na "FSV Bayreuth". Na die Tweede Wêreldoorlog is die klub herstig met die huidige naam.

Die klub se suksevolste jare was tydens die laat 1970’s en vroeë 1980’s. In 1977 word die kwarteindstryd van die DFB-Pokal gehaal en twee jaar later eindig die klub 2de in die 2. Bundesliga Suid. Die klub het op neën-en-neëntig na vir die Bundesliga gekwalifiseer, maar in die eindronde van die uitspeelwedstryde om promosie teen Bayer Uerdingen verloor.

In 1980 het die klub weer die kwarteindstryd van die DFB-Pokal gehaal en onder andere vir FC Beiere München in die vroeëre rondtes verslaan.

In die 2005/06-seisoen het die klub 10de in die Regionalliga Suid geëindig, maar is weens finansiële probleme 'n lisensie geweier en na die Oberliga Beiere gerelegeer.



</doc>
<doc id="20999" url="https://af.wikipedia.org/wiki?curid=20999" title="Bailey Bekker">
Bailey Bekker

Bailey Bekker (? - Kaapstad, 14 Mei 1989) was 'n Suid-Afrikaanse polituks, eertydse lid van die uitvoerende komitee van Transvaal belas met onderwys en later Volksraadslid vir Johannesburg-Noord en die enigste leier van die Nasionale Konserwatiewe Party.

Ná afloop van die Parlementsitting van 1953 is vyf lede van die Verenigde Party uit die party geskors omdat hulle die party gekritiseer het vir sy hantering van die Kleurlingstemreg-vraagstuk. Hulle het gereken die V.P. moes 'n kompromis met die regering probeer bereik het. Aan die begin van die 1954-parlementsitting het twee lede hulle by die geskorste lede aangesluit en aan die einde van die jaar het hulle die Nasionale Konserwatiewe Party gestig. Die party het niks uitgerig nie en ontbind op 23 Januarie 1957, sonder dat hy aan 'n algemene verkiesing deelgeneem het. Drie L.P.'s sluit later by die N.P. aan, een keer terug na die V.P. en twee verdwyn van die politieke toneel.

Hy het uit die politiek getree en hom op sy wynplaas by Stellenbosch gaan vestig. In 1980 verhuis hy en sy vrou na die Kaapse voorstad Kenilworth. Bekker is oorleef deur sy vrou, Babette, 'n dogter en twee seuns en sewe kleinkinders. Die begrafnis is op 16 Mei 1989 vanuit die Kongregasionalistiese gemeente in Seepunt gehou.



</doc>
<doc id="21000" url="https://af.wikipedia.org/wiki?curid=21000" title="Theo Gerdener">
Theo Gerdener

Theodor J.A. (Theo) Gerdener (gebore in Kaapstad op 19 Maart 1916 – 21 November 2013) was 'n joernalis, skrywer, Natalse administrateur, adjunkminister, senator, minister van binnelandse sake en ná sy bedanking uit die Nasionale Party leier van die Demokratiese Party (1973).

Gerdener was 'n seun van prof. dr. G.B.A. Gerdener van die Kweekskool op Stellenbosch. Theo Gerdener se oupa was eerw. Johann Gerdener (1841–1891), 'n Rynse sendeling wat na Suid-Afrika gekom en op Wuppertal gewerk het. Sy oom, wat getroud was met sy pa se enigste suster, Elisabeth Anna Luise, was die Afrikaanse letterkundige en NG predikant ds. P.D. Rossouw. Theo Gerdener studeer in die regte en filosofie aan die Universiteit van Stellenbosch en word in 1937 'n verslaggewer by "Die Burger". Hy was toe reeds 'n ywerige politikus wat op takvlak by die Nasionale Party betrokke was. Hy trou op 22 Januarie 1943 met Martha van Rensburg. Uit die huwelik is 'n seun en twee dogters gebore.

Gerdener werk 'n aantal jare lank vryskut totdat Nicolaas Havenga, destyds minister van finansies, hom in 1953 nader om te help met organisasiewerk tydens die 1953-verkiesing. Dit besorg hom die pos van hoofsekretaris van die NP in Natal. As lid van die provinsiale raad en medestigter van die enigste, destydse Afrikaanse koerant in Natal, "Die Nataller", wat later deur Perskor as "Tempo" uitgegee is, maak hy sy merk in die oorheersend-Engelse provinsie. Hy was 'n tyd lank senator en word in 1961 die agtste administrateur van Natal. Hy was dié provinsie se jongste administrateur en ook die eerste Afrikaanssprekende wat dié pos beklee het. Ondanks die weerstand teen die aanstelling van 'n Afrikaner in Natal het hy mettertyd die wantroue van die publiek te bowe gekom.

In 1970 stel die eerste minister, mnr. B.J. Vorster, hom aan as minister van binnelandse sake. Hy het geglo Suid-Afrika maak sy isolasie in die wêreld weens sy politieke beleid veel groter as wat nodig is en dat vinniger vordering gemaak moes word sodat alle volksgroepe in Suid-Afrika volle menswaardigheid en burgerregte kon kry, hoewel die identiteitsgevoel van elke bevolkingsgroep sterk onderstreep moet word. Dus tree hy uit die kabinet in die tweede helfte van 1972 ná 'n aantal botsings op kabinetsittings, nadat hy nie sy kollegas tot sy gedagterigting kon oorhaal nie. Aan die einde van daardie jaar verlaat hy ook die Nasionale Party. Sy dogter Marlien Wessels het ná sy dood gesê haar pa se "verligte en visioenêre politieke siening (was) nie welkom in die destydse (N)asionale regering nie en hy (is) verplig om te bedank"

Hy stig Aksie Suid-Afrika en Suider-Afrika, wat nie veronderstel was om 'n politieke party te word nie, maar sou konsentreer op vergaderings waar dialoog bevorder sou word, projekte vir die opvoeding van swart volwassenes van stapel gestuur sou word, mediese bystand in terroriste-streke verleen sou word en navorsing in verband met lone en salarisse onderneem sou word. Hy het juis as minister kwaai in die spervuur gekom oor 'n toespraak waarin hy onder andere beter vergoeding vir gekleurdes bepleit het. Op 'n kabinetsitting het sy kollegas prontuit gesê sy optrede maak hom onwelkom in die kabinet.

Ses maande voor die algemene verkiesing van 1974 stig hy egter op 16 November 1972 die Demokratiese Party in 'n sysaaltjie van die Johannesburgse stadsaal. Minder as 200 belangstellendes het die stigtingsvergadering bygewoon. Onder die persoonlikhede aan die hooftafel was J.T. Biebuyck, gewese Natalse direkteur van onderwys, Winchester Gould, gewese Rhodesiese parlementslid en Albert Preston, gewese Britse parlementslid. Die party het die integrasie van die bruin en Indiese groepe met die blankes, maar afsonderlike ontwikkeling vir swartes, voorgestaan.

Gerdener is beskou as brugbouer tussen Afrikaans- en Engelssprekendes in Natal en wou ook as brugbouer optree met die D.P., maar dié keer tussen rassegroepe. Die D.P. wou afwyk van die Nasionale Party se beleid van vier rassegroepe en net twee strome behou, soos destyds in Rhodesië, naamlik wit, bruin en Indiër saam as nie-swart enersyds en swart andersyds. Die party het die "werklikheid" van tuislande aanvaar, maar die regering moes weer na konsolidasie van die state se grense kyk en die tuislande se leiers hierin ken. Die party wou wegdoen met alle diskriminasie teen bruin mense en Indiërs en hulle saam met wit lede in dieselfde parlement laat sit.

Nie een kandidaat van die D.P. is in 1974 verkies nie, maar hulle het, gegewe die party se kort bestaan, verbasend goed gevaar. In 'n tussenverkiesing in 1975 in die "veilige" V.P.-kiesafdeling Umhlatuzana het die Natalse leier van die V.P. Gerdener met net 30 stemme verslaan.

Gerdener het sir De Villiers Graaff se veldtog om 'n opposisieparty met 'n breër basis te stig, gesteun en uiteindelik met die V.P. in die Nuwe Republiek Party saamgesmelt op 29 Junie 1977. Gerdener bedank egter kort voor die verkiesing van 30 November 1977, hoofsaaklik as gevolg van 'n meningsverskil oor die N.R.P. se kandidaat in Hillbrow.

Gerdener was getroud met Martha. Hulle het drie kinders: Gustav, Geta Nel, en Marlien Wessels, en ten tyde van Gerdener se 85ste verjaardag in 2001 was daar 10 kleinkinders en twee agterkleinkinders.




</doc>
<doc id="21001" url="https://af.wikipedia.org/wiki?curid=21001" title="Onafhanklike Verenigde Party">
Onafhanklike Verenigde Party

Onafhanklike Verenigde Party was die tussentydse naam vir die Suid-Afrikaanse Party, 'n wegbreekgroep van die Verenigde Party van 1977 tot 1980.

Op 19 Januarie 1977 word ses Volksraadslede van die Verenigde Party uit die party geskors omdat hulle hul nie met sir De Villiers Graaff se inisiatief ("Red Suid-Afrika") om 'n nuwe breë opposisie-party daar te stel, kan vereenselwig nie. Die ses stig op 26 Maart 1977 die Onafhanklike Verenigde Party, waarvan die naam op 28 Mei 1977 na die S.A.P. verander word. Die party vaar verbasend goed in die verkiesing net ses maande na sy stigting en wen in Port Elizabeth-Sentraal, Walmer en Simonstad.

Die eerste leier was Myburgh Streicher van Mei 1977 tot Januarie 1978 en die tweede en laaste John Wiley van 21 Januarie 1980 tot en met die party se eenwording met die Nasionale Party onder leiding van P.W. Botha op 13 Junie 1980.



</doc>
<doc id="21002" url="https://af.wikipedia.org/wiki?curid=21002" title="Musée maritime fluvial et portuaire de Rouen">
Musée maritime fluvial et portuaire de Rouen

Die Musée maritime fluvial et portuaire is 'n museum in die Normandiese stad Rouen wat oor die geskiedenis van die plaaslike hawe, een van die grootstes in Frankryk, handel. Die museum is in die jaar 1999 geopen.

Die hoofonderwerpe is:


Die museum vertoon onder meer enjins van rivierbote, stoombote wat deur vissers gebruik is, 'n newelbel, 'n duiker en die afdruk van 'n radiokamer van 'n skip gedurende die 1960-jare.

Die geraamte van 'n jong walvis (verskaf deur die "museum d'histoire naturelle de Rouen") word in die middel van die museum vertoon. Dit is 'n gewone vinvis, wat slegs 7 jaar oud was toe dit dood is nadat dit self gestrand het.

'n Rivierboot met 'n lengte van 38 meter, wat die Pompon Rouge heet, kan in die binnehof van die museum besigtig word. Dit vertoon watervervoer op riviere, met onder andere 'n sluismodel.

Verder is daar reëlmatige uitstallings oor verskillende temas, byvoorbeeld die vervoerbrug van Rouen en die Wikings.

Die museum word in 'n deel van die hawe se voormalige loodse gehuisves. Die loods is in die jaar 1926 gebou en tot die sewentigerjare deur die Schiaffino-maatskappy gebruik. Teen 1984 was dit nie meer deur die hawe in gebruik nie.



</doc>
<doc id="21010" url="https://af.wikipedia.org/wiki?curid=21010" title="Laerskool Groote Schuur">
Laerskool Groote Schuur

Die Laerskool Groote Schuur is 'n staatslaerskool in Rondebosch, Kaapstad, wat onderrig aan seuns en meisies van gr. R tot gr. 5 bied. Die skool is in 1936 gestig om in die behoeftes van die destydse Afrikaanse gemeenskap te voorsien, maar met die geleidelike kwyning van die Afrikaanse bevolking in die suidelike voorstede, het dit in 1996 dubbelmedium geword en in 2009 eentalig Engels.

Die vader van die skool is wyle prof. F.C.L. Bosman (indertyd lektor in Nederlands-Afrikaans aan die Universiteit van Kaapstad, later sekretaris van die Suid-Afrikaanse Akademie vir Wetenskap en Kuns en hoogleraar aan die Universiteit van Pretoria), wat met sy terugkoms na Suid-Afrika uit Nederland in 1935 die probleem gehad het dat daar geen Afrikaansmediumskool in die Rondebosse omgewing vir sy ses jaar oue dogtertjie, Gracelina, was nie. Hy het 'n predikant van die NG gemeente Rondebosch, ds. A.M. Meiring, gevra om hom te help om die minimum van 15 kinders en 'n lokaal te help bekom. Meiring het dadelik ingestem.

Die skooltjie sou voorlopig uit een klassie van sub. A tot st. 2 bestaan en as dit moes, sou ouers hulle kinders uit bestaande skole moes haal om hulle aan die nuwe skooltjie in Rondebosch toe te vertrou. 'n Afvaardiging het by die skoolraad om die oprigting van die Afrikaansmediumskool in die onafrikaanse gebied gepleit, maar die raad het geweier en voorgestel die Meisieskool Oakhurst kan parallelle klasse vir daardie standerds instel, mits die nodige getal Afrikaanse leerlinge gevind kon word.

Toe die ouers die oggend van 29 Januarie 1936 by Oakhurst opdaag om hulle kinders in te skryf, moes hulle hoor Oakhurst se skoolkomitee weier beslis om parallelle klasse by die skool in te voer. Die ouers het buite die skool gewag terwyl Bosman en mev. J.D.M. Claassens per motor stad toe is om met die departement van onderwys te beraadslaag. Die superintendent-generaal was met vakansie op Hermanus; daarom het die sekretaris van die departement toestemming verleen die kinders kon tydelik in die NG gemeente Rondebosch se kerksaal gehuisves word.

Die kerkraad het onmiddellik ingewillig om die saal aan die skooltjie te verhuur en mev. G. Dippenaar is as tydelike onderwyseres aangestel. Saam met die skoolhoof, mnr. D. Lamprecht, wat in Julie 1936 op aanbeveling van die stigters aangestel is, is die stewige fondamente van die skool gelê. In dieselfde maand as die hoof is ook 'n tydelike assistente aangestel. Gedurende die tweede kwartaal van die eerste jaar is reeds 36 kinders ingeskryf, sodat die kerksaal met 'n gordyn verdeel moes word en die konsistorie ook as klaskamer moes dien.

Op 13 Julie 1936 is die skool amptelik erken. Dit het aanvanklik as die Primêre Afrikaansmedium Skool bekend gestaan. Oor die skool se erkenning berig "Die Burger" op 14 Julie 1936: "Die dae is verby toe die blanke bevolking volgens ras en taal in twee geografiese groepe verdeel was, 'n plattelandse groep wat Afrikaans praat en 'n stedelike groep wat Engels praat . . . Die Afrikaner vind sy weg na die ou Moederstad terug, maar nie meer as vreemdeling of om, soos 'n aantal van die ou Hollandse families wat vandaar nooit weggegaan het, daar sy volksgevoel en sy taal te verloor nie. Besonder tekenend van hierdie ontwikkeling was die gebeurtenis wat daar gister in die saal van die Rondebosse kerk plaasgevind het. Die Afrikaansmedium-laerskool van Rondebosch is daar gister mondig verklaar."

In die middel van 1937 is die moontlikheid van die verkryging van 'n statige ou herehuis, Forest Lodge, asook die huis van ene dr. Watermeyer, ondersoek. Die skoolraad het dit goegekeur dat Forest Lodge plus 'n syveldjie gehuur word ten einde die laerskool te huisves. Na die besluit geneem is, het die personeel en leerlinge hul tasse gepak en vanaf die kerk deur die duikweg langs Whyteweg tot by die hekkie naaste aan die huidige skool se swembad en daarna in die rigting van die woonhuis gestap waarin die skool byna 13 jaar lank onder uiters moeilike omstandighede gehuisves sou word.

Teen die einde van 1937 was die getal leerlinge reeds 127 en in 1938 het dit gestyg tot 136. 'n Bykomende onderwyseres is toegestaan.

Op 4 Desember 1939 onthul Bosman, wat ondervoorsitter van die skoolkomitee geword het, die skool se wapen, ontwerp deur "Die Burger" se beroemde spotprenttekenaar, T.O. Honiball, en word die skool se leuse, "Groter en Hoër" aanvaar.

Die skool ontvang in Mei 1946 'n brief van die skoolraad waarin hy meegedeel word dat die raad by die departement aanbeveel het dat 'n gebou bestaande uit nege klaskamers, 'n gekombineerde houtwerk- en huishoudkundeklas, saal, biblioteek, personeelkamer, pakkamer, kleedkamers en skuiling vir die leerlinge opgerig word. Die aanbeveling is goedgekeur en die gebou is uiteindelik ingewy op 7 September 1949 deur die superintendent-generaal van onderwys, dr. W. de Vos Malan. Bykomende klaskamers is op 7 September 1951 ingewy en op 30 Mei 1955 is die skoolsaal deur dr. J.G. Meiring, superintendent-generaal van onderwys, ingewy.

Mnr. D. Lamprecht, skoolhoof, het aan die einde van 1969 ná 44 jaar in die onderwys afgetree. Hy was van 1936 af aan die Laerskool Groote Schuur verbonde en onder sy leiding het die skool van 17 leerlinge tot meer as 500 gegroei. 'n Borsbeeld van hom is in die skool onthul deur Chris Heunis, 'n latere minister.

Lamprecht is opgevolg deur mnr. Danie Marais (1970 tot 1986), wat op sy beurt opgevolg is deur mnr. Anton Meyer (1987–2014). Begin 2015 het J.P. Arendse die nuwe skoolfhoof geword nadat Meyer afgetree het. Daar was dus net drie skoolhoofde in die skool se eerste 75 jaar.

'n Hoogtepunt in die skool se geskiedenis was toe die senior koor, onder leiding van me. Veranza Winterbach, die laerskoolkoor-afdeling van die Roodepoortse Internasionale Eisteddfod in 1983 wen met 'n gemiddelde persentasie van 90.

In die tagtigerjare het die skool se leerlingtal onder druk gekom weens die voortdurende verhuising uit Rondebosch en omgewing van Afrikaanssprekendes, veral na die noordelike stadsgebiede. Die Laerskool Oude Molen in Pinelands se leerlinge het aan die begin van 1985 by Groote Schuur ingeskakel, maar steeds het die afname voortgeduur tot Engels as onderrigmedium naas Afrikaans in 1996 ingevoer is. Die getal Afrikaanse kinders het bly daal tot minder as 'n tiende van die totaal, maar die leerdertal is stabiel op sowat 350, verdeel in twee klasse per graad. Die skool het in 2009 besluit om voortaan net Engels as onderwysmedium te gebruik.

Mnr. Anton Meyer, net die derde hoof in die skool se 78-jarige bestaan, het einde 2014 afgetree.

Enkele van die oudleerlinge van Groote Schuur is die sangeresse Laurika Rauch en Mynie Grové, die skilderes Ann Nosworthy, die aktrise Annette Hartman, die TV-persoonlikheid Eon de Vos, die Springbokswemmer Pieter Störzner, sangeres Anize du Plessis, skrywer en verslaggewer Anoeschka von Meck, mediese navorser dr. Anneke Hesseling, medikus en musikant dr. Braam Ackermann, skrywer Carina Diedericks-Hugo, wêreldkampioen-perderuiter Bongani Mvumvu, pianis Janine Neethling, bekroonde joernalis Willemien Brümmer, en die kinders van onder andere P.W. Botha, ministers Dawie de Villiers en Ami Venter, dr. D.F. Malan en die TV-nuusman Charl Pauw.

Laurika Rauch het in 2008 aan "Sarie" gesê: "Ek en Mynie Grové was saam in die Laerskool Groote Schuur in Rondebosch. Sy was ’n jaar ouer as ek. Sy was ’n wonderlike, talentvolle kind. Alles wat sy aangepak het, was perfek. Sy was pragtig en ek was ’n pokkeltjie. Ek het nie die volwassenheid gehad wat sy in daardie stadium gehad het nie. As sy haar voet op die verhoog gewaag het, het sy fantasties gelyk. Pragtig gedans, gesing en toneel gespeel. Ons het saam bus gery en ons byna doodgelag op daardie bus."



</doc>
<doc id="21023" url="https://af.wikipedia.org/wiki?curid=21023" title="Verjus">
Verjus

Verjus (van Middel-Frans "vertjus" "groen sap") is 'n baie suur sap wat gemaak word deur groen (onryp) druiwe te pars. Soms word suurlemoen- of suringsap, kruie of speserye bygevoeg om die smaak te verander. In die Middeleeue, is dit algemeen in Wes-Europa gebruik as 'n bestanddeel in souse, en as 'n smaakmiddel, of om voorbereidings te ontglans

Dit is te vore gebruik in baie omstandighede waar moderne sjefs of wyn of een of ander soort asyn sou gebruik, maar die gebruik daarvan het heelwat afgeneem soos wyn en verskeie gegeurde asyne meer bekombaar geword het. Nietemin word dit in 'n aantal Franse disse sowel as respete uit ander Europese en Middeoosterse geregte gebruik. Dit kan by sommige gourmet kruideniers gekoop word.

Moderne sjefs gebruik verjus in slaaisouse as die suur bestanddeel as wyn saam met die slaai bedien gaan word. Die rede hiervoor is dat verjuse 'n soortgelyke suur smaak komponent verskaf sonder om met die wyn se smaak te "kompeteer" (of dit te verander) soos die geval met asyn of suurlemoensap sou wees.

Druiwesaad is in die middeleeue in soute bewaar wat ook as "verjus" bekendgestaan het.

In die Franse streekstaal van Ardèche, word 'n sider wat van houtappelsap gefermenteer word "verjus" genoem.

http://www.verjuice.co.za/ - Suid-Afrikaanse maatskappy wat Verjus vervaardig


</doc>
<doc id="21024" url="https://af.wikipedia.org/wiki?curid=21024" title="Hoërskool Strand">
Hoërskool Strand

Hoërskool Strand is 'n Afrikaanse hoërskool wat in Sarel Cilliersstraat, Strand, geleë is. Die skoolhoof is Danie Malan. Die skoolhoof voor hom was Christiaan Klopper, voormalige adjunkhoof van Paul Roos Gimnasium. Hy volg Sanette Nowers op, wat op haar beurt in 2010 by Christo P. Vorster oorgeneem het. Nowers, wat voorheen skoolhoof van Hoër Meisieskool Bloemhof in Stellenbosch was, is bevorder tot Direkteur: Metro-Sentraal Onderwysdistrik.

Die leerdertal staan in 2014 op 1 067. In 2013 huisves Hoërskool Strand die grootste matriekklas in sy geskiedenis, met 231 leerders wat die Nasionale Seniorsertifikaat skryf. In 2014 het die mattriekklas 195 leerders.

Waar Valsbaai krom langs sonnig strand
En golwe skuimend speel
Daar pryk beroemd deur heel ons land
Ons dorp se Hoërskool

Daar leer ons hoe ons lewe
Aan plig en diens te wy
Eerbiedig en opreg te wees
Die kwade te bestry

Regverdig, eerlik, ruim van gees
Getrou aan land en volk te wees
Ons taal te handhaaf skoon te hou
Met vreugd' en liefde voort te bou

Volhard en oorwin
Roem ons skool sy naam
Wyd deur Suid-Afrika sy faam


</doc>
<doc id="21027" url="https://af.wikipedia.org/wiki?curid=21027" title="Hoërskool">
Hoërskool

'n Hoërskool is 'n opvoedkundige instansie wat die laaste gedeelte van 'n persoon se verpligte onderwys in Suid-Afrika uitmaak. Daar word ook na die onderrig in hoërskole as sekondêre onderrig verwys. Hoërskole bied graad 8 (vroeër Standerd 6) tot 12 (matriek, Standerd 10) aan.

Na suksesvolle voltooiing van graad 7 (Standerd 5) by 'n laerskool word kinders by 'n hoërskool ingeskryf. Die laaste 3 jaar van 'n kind se skoolloopbaan, graad 10, 11 en graad 12 is nie verpligtend nie. Kinders wat nie matriek voltooi nie sal egter moeilik, indien enigsins, 'n werk kan bekom. Na hoërskool kan leerlinge wat daarvoor kwalifiseer verder by 'n universiteit gaan studeer.



</doc>
<doc id="21028" url="https://af.wikipedia.org/wiki?curid=21028" title="Huis der Nederlanden">
Huis der Nederlanden

Het Huis der Nederlanden is 'n sosiale instansie in Pinelands, Suid-Afrika, wat 'n biblioteek aan die Nederlandse gemeenskap van Suid-Afrika verskaf. Dit het ook 'n saal vir sosiale vergaderings, en twee konferensiesentrums. Die saal word dikwels uitverhuur aan buite-entiteite wat samekomste wil hou, soos die NG gemeente Pinelands (aan wie die gebou eers behoort het) wat koek en tee ná Sondagkerk daar hou.



</doc>
<doc id="21029" url="https://af.wikipedia.org/wiki?curid=21029" title="Enya">
Enya

Enya, gebore 17 Mei 1961 as Eithne Patricia Ní Bhraonáin (IPA: ) in Gweedore, County Donegal, Ierland, soms in die media bekendgestel as Enya Brennan, is 'n viervuldige Grammy-wenner as sangeres, en Ierland se topverkoper solokunstenaar. Sy sing in Engels sowel as Iers-Gaelies, en soms gebruik sy net basiese stemme en lettergrepe, met geen noodwendige betekenisse. Die gelyknamige groep "Enya" bestaan eintlik uit drie kunstenaars: Enya self (Eithne Ní Bhráonain), Roma Ryan (liriekestryfster) en Nicky Ryan (produseerder). "Enya Brennan" is 'n fonetiese benadering van hoe haar Keltiese naam "Eithne Ní Bhráonain" uitgespreek word.

Enya het by die musiekgroep Clannad aangesluit in 1980, waaronder van die ander lede was haar susters Máire Brennan en Moya Brennan, en broers Pól en Ciarán Brennan. Sy het die groep verlaat kort voordat Clannad beroemdheid verwerf het met "Theme from Harry's Game" in 1982. Haar eie groot deurbraak het in 1988 gekom met die treffer "Orinoco Flow".

Sy gebruik 'n aantal tale in haar musiek, waaronder Iers-Gaelies, Spaans, Latyn en Engels. Hoewel sy 'n Grammy-toekenning onder die kategorie "Nuwe Era" gewen het, klassifiseer sy nie haar musiek as sulks nie.

Enya het in 2001 die lied "May it Be", wat spesiaal gemaak is vir die aftiteling van die film . In 2006 het sy na Nederland gegaan om op te tree in die TV-program "Max & Catherine", waar sy 'n toekenning ontvang omdat sy een miljoen albums in Nederland verkoop het.

Wêreldwyd het Enya al meer as 50 miljoen albums verkoop.

"Enya: The Video Collection" bevat ál Enya se musiekvideos en snitte van regstreekse opvoerings. Slegs in Asië en Europa beskikbaar gestel.

Titel + VSA-trefferslysposisie

1. "Enya" (1987) 500 000 verkope

2. "Watermark" VSA#25 (1988) 9 miljoen verkope

3. "Shepherd Moons" VSA#17 (1991) 10,5 miljoen verkope

4. "The Celts" (1992) 6,7 miljoen verkope

5. "The Memory of Trees" VSA#9 (1995) 9,5 miljoen verkope

6. "Paint the Sky with Stars" VSA#30 (1997) 4,5 miljoen verkope
7. "A Day Without Rain" VSA#2 (2000) 14 miljoen verkope

8. "Amarantine" VSA#6 (2005; uitgebreide weergawe in 2006 uitgegee) 6 miljoen verkope

9. "And Winter Came..." VSA#8 (2008)

10. "The Very Best of Enya" (2009)

11. "Dark Sky Island" (2015)





</doc>
<doc id="21032" url="https://af.wikipedia.org/wiki?curid=21032" title="Eintracht Bad Kreuznach">
Eintracht Bad Kreuznach

Op 18 Junie 1902 is die klub "FC Kreuznach 02" gestig. Die klub het in 1907 met "SC 1906 Kreuznach" saamgesmelt om "1. FC 02 Kreuznach" te vorm.

Die klub het op 19 Augustus 1932 met "FSV 07 Kreuznach" saamgesmelt om die huidige klub te vorm.

"FSV 07 Kreuznach" is oorspronklik in 1907 gestig as "SC Nahetal Kreuznach", maar 'n reeks samesmeltings met en tussen "FC Preußen Kreuznach", "SC Viktoria Kreuznach", "Britannia 08", "Hermannia 08", "FC Germania 07" en "FC Sportlust Kreuznach" het uiteindelik tot "Kreuznacher FV 07" gelei wat in 1919 herdoop is tot "FSV 07 Kreuznach".

Die klub het in die 1942/43 en 1943/44-seisoene in die Gauliga Moselland meegeding (destyds die hoogste vlak), maar weens die vernietigende uitwerking van die Tweede Wêreldoorlog op Duitsland het die 1944/45-seisoen nooit plaasgevind nie. Die klub het ook in die 1950’s in die Oberliga meegeding, wat die hoogste vlak was voor die instelling van die Bundesliga.



</doc>
<doc id="21042" url="https://af.wikipedia.org/wiki?curid=21042" title="Abel Erasmuspas">
Abel Erasmuspas

Die Abel Erasmuspas is 'n bergpas in die noordoostelike Drakensberg van Suid-Afrika. Die pas is 11 km lank en geleë tussen Hoedspruit en Ohrigstad.

Dis genoem na 'n bekende boer en staatsamptenaar in die dae van die Zuid-Afrikaansche Republiek. Vanaf Ohrigstad daal die R36-hoofpad na die Laeveld en volg 'n ou Voortrekkerpad. Die pas sluit die JG Strijdomtonnel in, genoem na gewese Eerste Minister van Suid-Afrika adv. J.G. Strijdom. Die tonnel is in 1959 voltooi en is 134 m lank. 




</doc>
<doc id="21043" url="https://af.wikipedia.org/wiki?curid=21043" title="Drakenstein Plaaslike Munisipaliteit">
Drakenstein Plaaslike Munisipaliteit

Drakenstein is 'n Wes-Kaapse Plaaslike Munisipaliteit waarvan die vernaamste dorpe die Paarl en Wellington in die Boland is. Dit val onder beheer van die Kaapse Wynlande-distriksmunisipaliteit.

Met 'n bevolking volgens die sensus van 2011 van 251 262 is Drakenstein die naasgrootste munisipaliteit in die provinsie. Die grootste bevolkingsgroep in daardie jaar was die bruines op 157 029, gevolg deur 56 963 swartes, 33 959 blankes en 998 Indiërs/Asiërs.

Nedersettings in die munisipaliteit sluit in:

Die Paarl en Wellington is albei geskiedkundig belangrike dorpe van Suid-Afrika. Vele bekende Suid-Afrikaners is hier gebore of het 'n lang tyd hier gewoon. In Wellington byvoorbeeld die digter Jan F.E. Cilliers, politikus genl. J.B.M. Hertzog
skrywers Adam Small en Breyten Breytenbach, Voortrekkerleier Piet Retief, predikante di. Bernard Petrus Jacobus Marchand en George Stephanus Malan, Japie Hauptfleisch en die vegvlieënier Sailor Malan en in die Paarl Elsa Joubert, Chester Williams en Totius.

Drakenstein is een van die vernaamste opvoedkundige sentra in die land met roemryke skole soos die Hoër Meisieskool La Rochelle, Hoër Jongenskool Paarl, Paarl Gimnasium, Hoër Meisieskool Paarl (almal in die Paarl) en Hugenote-Hoërskool (in Wellington). Die Bolandse afdeling van die Skiereilandse Universiteit van Tegnologie en die Hugenote Kollege is ook in Wellington geleë.


</doc>
<doc id="21045" url="https://af.wikipedia.org/wiki?curid=21045" title="Kaapse Wynlande-distriksmunisipaliteit">
Kaapse Wynlande-distriksmunisipaliteit

Die Kaapse Wynlande-distriksmunisipaliteit (voorheen bekend as die Boland-distriksmunisipaliteit) is 'n distriksmunisipaliteit in die sentrale Wes-Kaap, wat die dorpe Wellington, Robertson, Ceres, Montagu, De Doorns, Worcester, Wolseley, Tulbagh, Bonnievale, Touwsrivier, Ashton, Franschhoek, Rawsonville, Stellenbosch, die Paarl en McGregor omvat. 

Die setel van die munisipaliteit is in Worcester. Die meeste inwoners in die munisipale gebied is Afrikaanssprekend. Die munisipaliteit se kode is DC2.

Die munisipaliteit word begrens deur:

Die munisipaliteit bestaan uit die volgende plaaslike munisipaliteite:
Die volgende statistiek is van die sensus in 2001.
Verkiesingsuitslae vir die munisipaliteit in die Suid-Afrikaanse algemene verkiesing van 2009.


</doc>
<doc id="21049" url="https://af.wikipedia.org/wiki?curid=21049" title="My Chemical Romance">
My Chemical Romance

My Chemical Romance was 'n Amerikaanse rockmusiekgroep wat in 2001 tot stand gekom het en aktief tot 2013 was. Die lede was Gerard Way, Ray Toro, Frank Iero, Mikey Way, en Bob Bryar, wat die vorige tromspeler, Matt Pelissier, se plek ingeneem het.

My Chemical Romance se musiek was al aan talle musikale style gekoppel, waaronder "alternative rock", "emo", "pop punk", "post-hardcore" en "punk revival". Die band sélf beskryf hul musiek as "rock" of "violent, dangerous pop" op hul webtuiste, en terselfdertyd wegdoen met die "emo"-klassifikasie.

Volgens die groep was hul hoofinvloede Queen, Thursday, Iron Maiden, The Misfits, Pink Floyd, en Morrissey/The Smiths. Geoff Rickly, die voorsanger van die band "Thursday", het die groep ook al vergelyk met Ink & Dagger. Terwyl die lede van die band grootgeword het, was hulle baie geïnteresseerd in "horror" flieks en strokiesprente, en dus juis daaroor, voer hulle aan, dat hul musiek elemente van fantasie en afgryse bevat.





</doc>
<doc id="21056" url="https://af.wikipedia.org/wiki?curid=21056" title="1. FC Bocholt">
1. FC Bocholt

1. FC Bocholt is 'n Duitse sokkerklub uit Bocholt in die deelstaat Noord-Rynland-Wesfale.

Die klub is in 1900 gestig as "Bocholter Fußballclub 1900". In 1937 het die klub met "Ballspielverein 1909 Bocholt" saamgesmelt en die naam "Ballspielverein 1900 Bocholt" aangeneem. Die huidige naam is in 1946 aangeneem.

Die klub se grootste sukses is in die 1983/84-seisoen behaal toe Bocholt die kwarteindrondte van die DFB-Pokal gehaal het, waar daar met 1-2 teen FC Beiere München verloor is.



</doc>
<doc id="21058" url="https://af.wikipedia.org/wiki?curid=21058" title="Edenvale">
Edenvale

Edenvale is 'n dorp aan die Oos-Rand van Gauteng. Dit grens aan Kemptonpark in die noordooste en Bedfordview in die suide.

Volgens die 2011-sensus het Edenvale 'n bevolking van 49 292 gehad, waarvan 66,1% Blankes was. Engels (72,2%), Afrikaans (11,6%) en Zoeloe (4,0%) is die grootste huistale.

Dit het begin as 'n klein gehuggie in 1903 en is oorspronklik "Rietfontein" genoem, wat rondom die Rietfontein-goudmyn begin het. Die naam Edenvale kom waarskynlik van een van die eienaars van die plaas, John Eden. Die dorp het in 1942 munisipale status verkry. Edenvale lê tussen die O.R. Tambo Internasionale Lughawe en Johannesburg. Dit is 'n gewilde dorp om in te woon weens sy sentrale ligging. Na die plaaslike verkiesing is Edenvale in 1995 saamgevoeg met o.a. Modderfontein en 'n gedeelte van Tembisa om die Lethabong Munisipaliteit te vorm. Dit het in 2000 deel geword van die groter Ekurhuleni Metropolitaanse Munisipaliteit, wat die groter Oos-Rand gebied insluit.




</doc>
<doc id="21059" url="https://af.wikipedia.org/wiki?curid=21059" title="Bonner SC">
Bonner SC

Bonner SC is 'n sportklub uit Bonn in die deelstaat Noord-Rynland-Wesfale in Duitsland, veral bekend vir sy sokkerafdeling. Behalwe sokker, het die klub ook 'n afdeling vir tafeltennis. Tussen 1967 en 1997 het die klub ook 'n rugby-afdeling gehad.

Op 18 Junie 1965 het "Bonner FV 01" en "TuRa Bonn" saamgesmelt om Bonner SC te vorm. Beide klubs het in die 1930’s op die hoogste vlak gespeel in die Gauliga Middel-Ryn. TuRa het in 1936 tweede in die liga geëindig.

BFV 01 het ook later in die Oberliga Wes gespeel, die hoogste vlak voor die instelling van die Bundesliga.



</doc>
<doc id="21064" url="https://af.wikipedia.org/wiki?curid=21064" title="Haring">
Haring

Harings is klein olierige vissies wat in die Noordelike Halfrond voorkom in die matige water van die Noord-Atlantiese Oseaan, die Oossee, die Noordelike Stille Oseaan, en die Middellandse See. Harings beweeg in reuse skole wat in die lente na die kus van Europa en Amerika swem waar hulle in groot hoeveelhede gevang, gesout en gerook word. Geblikte "sardientjies" wat in supermarkte verkoop word, kan in werklikheid sprotte of ronde harings wees.

Haringlarwes lewe van plankton en die volwasse diere van groter plankton (o.m. roeipootkrefies), asook garnale en kleiner visse. Harings kom in groot skole voor; soms bestaande uit meer as 'n miljoen visse. Die vis se naam is ook te danke aan laasgenoemde feit; haring is in Oud-Nederlands as "heering" geskryf. Die woord is afgelei van "heer" in die sin van leërskare. Dit is dus 'n vis wat in groot skole as 'n "heer" deur die water trek.

Harings behoort reeds eeue lank tot die belangrikste visse in vissery. Deur oorvangste is die haringbevolking op verskeie plekke kwaai verminder en was regerings genoodsaak om 'n 6-jarige vangverbod (1977–1983) in plek te stel. Deur streng Europese vangbeperkinge, wat steeds van toepassing is, het die haringbevolking herstel.

Die familie "Clupeidae", waartoe naas die eintlike harings ook onder meer elwe, sardyne en sprotte behoort, word wel ook as 'harings' aangedui.

Haring is 'n olierige vis wat ryk is aan omega-3 vetsure. Haringwurm, 'n parasiet, kom soms in harings voor.

Buiten die gewone gaarmaak van die vissie, word haring in verskeie kulture op verskillende maniere genuttig.

Nederlandse "Hollandse nieuwe" is rou haring wat ten minste 16 persent vet bevat. Die Nederlanders eet ook "rolmopse": haring wat om 'n stukkie agurkie gerol is en in asyn ingelê is.

Ook ander kulture lê haring in: die Oos-Europese Joodse "suurharing" is haring wat in asyn en kruie (dille, peper en jenewerbessies) ingelê is, terwyl Skandinawiese lande die asyn vir wyn of 'n romerige sous vir verruil,

'n Ander gewilde variant is bokkoms, waartydens die vis met sout ingevryf word en dan in die wind gehang word om uit te droog.

Die genus Clupea kom nie aan die Suider-Afrikaanse kus voor nie.



</doc>
<doc id="21066" url="https://af.wikipedia.org/wiki?curid=21066" title="Ann Nosworthy">
Ann Nosworthy

Ann Nosworthy (gebore Anna Margareta Uys) is 'n Suid-Afrikaanse Impressionistiese skilder wat in Constantia, Kaapstad, woon. Sy is twee keer deur die Suid-Afrikaanse Kunstenaarsvereniging as olieverfskilder van die jaar genomineer. 

In 1936 was sy die sewende inskrywing op die dag dat die Laerskool Groote Schuur in Rondebosch, Kaapstad, gestig is, nadat haar moeder, wat 'n lidmaat van die NG gemeente Rondebosch was, te hore gekom het van die stigting van 'n Afrikaansmediumskooltjie in die onafrikaanse suidelike voorstede. Ná sy haar laerskoolopleiding eers in die NG kerksaal en daarna in die skool se tweede tuiste, die herehuis Forest Lodge, ontvang het, was sy 'n jaar lank 'n leerling aan die Hoërskool Jan van Riebeeck tot sy na die Hoër Meisieskool La Rochelle op Stellenbosch gegaan het. 

Sy het drie jaar lank studeer aan die Michaelis-kunsskool in Kaapstad, maar het lank nie geskilder nie om 'n gesin groot te maak. Haar eerste solo-uitstalling was byna uitverkoop en dié wat daarop gevolg het, almal so te sê ook. Skilder was egter altyd in haar bloed en in haar vroeë vyftigerjare het sy opnuut met mening begin skilder. Dertig jaar later dra Nosworthy steeds haar ryke ervaring en innerlike vrede oor op doek. Sy skilder met olieverf en haar werk word dikwels met die Impressioniste vergelyk. Dit word beskryf as sagkens en mooi. Haar onderwerpe is wyd uiteenlopend en sy is vandag nog bereid om altyd nuwe onderwerpe op die proef te stel. 

Nosworthy het kursusse in die Verenigde Koninkryk sowel as in Provence en Spanje btgewoon. Talle skilderye beeld Griekse tonele uit, aangesien Griekeland haar gunstelingplek op aarde is en haar oneindig begeester. Italië, waar sy al meermale gebly het, is ook 'n inspirasie, sowel as plattelandse tonele en die see. 

Nosworthy is twee maal benoem as die Beste Olieskilder van die Jaar deur die Suid-Afrikaanse Kunstenaarsvereniging. Sy verkoop steeds werke binnelands sowel as in die buiteland en het al op die TV-joernaalprogram Top Billing verskyn tydens 'n tuinteenstelling in Johannesburg. 

Buiten haar huis in Constantia, het sy ook jare lank al 'n vakansiehuis op Blouwaterbaai, Saldanha, waar sy baie van haar skilderwerk doen.



</doc>
<doc id="21068" url="https://af.wikipedia.org/wiki?curid=21068" title="Langeberg">
Langeberg

Die Langeberg is 'n bergreeks in die suide van die Wes-Kaap wat vir ongeveer 170 km in 'n algemene oos-wes-rigting loop. Die mees westelike punt is 35 km wes van Swellendam en die reeks eindig sowat 30 km noordoos van Riversdal in die ooste. Die oop vlaktes van die Klein Karoo grens aan die noorde van die Langeberg, en in die suide lê die Agulhas-vlakte en die graanlande van die Overberg. Teen die suidelike hange van die reeks kom bergfynbos voor. Die hoogste punt van die berg is Keeromsberg op 2075m. 

Die Garciapas tussen Riversdal en die Klein-Karoo, die Kogmanskloofpas tussen Ashton en Montagu en die Tradouwpas tussen Swellendam en die Klein-Karoo is almal bergpasse in die Langeberg. 


</doc>
<doc id="21074" url="https://af.wikipedia.org/wiki?curid=21074" title="Ruimtetuig">
Ruimtetuig

'n Ruimtetuig of ruimteskip is 'n voertuig wat ontwerp is om ruimtereise te onderneem.



</doc>
<doc id="21076" url="https://af.wikipedia.org/wiki?curid=21076" title="Viktoria Aschaffenburg">
Viktoria Aschaffenburg

Viktoria Aschaffenburg is 'n sokkerklub uit Aschaffenburg in die deelstaat Beiere, Duitsland.

Die klub het in 1904 ontstaan met die samesmelting van die in 1901 gestigte "FC Aschaffenburg" en die 1902 gestigte "FC Viktoria Aschaffenburg" en het aanvanklik bekend gestaan as "FC Viktoria 01". Twee jaar later is die atletiekafdeling opgerig en het die klubnaam verander na die huidige "SV Viktoria 01".

Tussen 1950 en 1960 het die klub in die Oberliga Suid meegeding, destyds die hoogste vlak. Viktoria se beste jare was in die laat 1980’s toe die klub 3 seisoene in die 2. Bundesliga deurgebring het. Die klub se beste prestasie is in die 1987/88-seisoen behaal toe die klub die kwarteindstryd van die DFB-Pokal gehaal het.



</doc>
<doc id="21079" url="https://af.wikipedia.org/wiki?curid=21079" title="Westminster-stelsel">
Westminster-stelsel

Volgens die Westminster-stelsel word 'n land vir die doeleindes van 'n verkiesing in kiesafdelings verdeel nadat die gemiddelde getal kiesers per kiesafdeling volgens die sensussyfers of die getal geregistreerde kiesers bepaal is. 

Die stelsel bevoordeel gewoonlik groot partye, omdat klein partye, veral dié wie se steun wyd verspreid is, dit moeilik vind om verteenwoordigers verkies te kry. Die stelsel, anders as proporsionele verteenwoordiging, lei nie tot 'n regstreekse weerspieëling van die kiesers se wil nie, omdat 'n lid teoreties verkies kan word met so min as 20% plus een stem, in kiesafdelings waar daar 'n vyfhoekige stryd is. 

Die stelsel is van 1910 tot 1994 gebruik om lede van die Suid-Afrikaanse Volksraad te verkies. Dit het meegebring dat die Nasionale Party die Verenigde Party in 1948 verslaan het, hoewel eersgenoemde net 401 834 stemme teenoor die V.P. se 524 230 gekry het. Omdat die V.P. se steun mettertyd al hoe meer in die stede saamgetrek was, het die party tussen 1953 en 1974 (sy laaste verkiesing) nie een keer soveel setels gekry soos hy in 'n stelsel met proporsionele verteenwoordiging sou kon kry nie. 

Sommige voorstanders van die stelsel beweer dit lei altyd tot 'n duidelike meerderheid, terwyl proporsionele verteenwoordiging aanleiding gee tot splinterpartytjies en 'n onstabiele, soms minderheidsregering. Die argument word veral in Engeland gebruik. Dit hou Volksraadslede ook direk verantwoordbaar aan hul kiesers, pleks van aan hul party en bied onafhanklike kandidate die kans om verkies te word.


</doc>
<doc id="21083" url="https://af.wikipedia.org/wiki?curid=21083" title="SV Sandhausen">
SV Sandhausen

SV Sandhausen 1916 is 'n sokkerklub uit Sandhausen in die deelstaat Baden-Württemberg in Duitsland.

Die klub is op 1 Augustus 1916 gestig as SV Sandhausen en in die 1930/'31-seisoen gepromoveer na die "Bezirksliga Rhein/Saar", destyds die hoogste vlak. Tydens die Tweede Wêreldoorlog het die klub tydelik met "TSV Walldorf" en "VfB Wiesloch" saamgespeel as "KSG Walldorf-Wiesloch". Na die oorlog is die klub herstig as "SG Sandhausen" en in 1951 is die huidige benaming aangeneem.

Die klub se grootste prestasie is in die 1985/86-seisoen behaal toe dit die kwarteindstryd van die DFB-Pokal gehaal het.



</doc>
<doc id="21087" url="https://af.wikipedia.org/wiki?curid=21087" title="Europese kabeljou">
Europese kabeljou

Europese kabeljou (Engels: "Cod", Frans: "Morue") is die gewone naam vir die genus "Gadus" van die visse, wat behoort aan die familie Gadidae, en ook gebruik word vir 'n aantal ander visse soos Kabeljou. Kabeljou is 'n gewilde kossoort met 'n matige geur, lae vet inhoud en digte wit vlees wat maklik verwerk word en goeie raklewe het. Kabelkjoulewers word verwerk om lewertraan, 'n belangrike bron van Vitamien A, Vitamien D en omega-3 vetsure, te produseer.

In die Verenigde Koninkryk is Atlantiese kabeljou een van die algemeenste soorte vis, saam met skelvis en skol wat in vis-en-tjips gebruik word. Dit is ook gewild in Portugal waar dit as deel van die nasionale kookkuns dien.

In die verlede is 'n groot aantal spesies in die genus "Gadus" geklassifiseer. Meeste daarvan word egter nou in ander genera geklassifiseer of word gesien as vorms van een van drie spesies. Moderne taksonomie erken dan slegs drie spesies in die genus:

Atlantiese kabeljou is gewoonlik grys-groen, maar kan ook en rooi-bruin wees afhangende van die vis se habitat. Die vis se gemiddelde massa is 4,5—11,3 kg, maar voorbeelde van tot 90 kg is al waargeneem. Kabeljou eet weekdiere, krappe, garnale en ander skaaldiere, stervisse, wurms, pylinkvis, en kleiner visse. Sommige migreer in die winter suid om te broei. 'n Groot wyfievis lê tussen twee en elf miljoen eiers in die middel van die see — waarvan slegs 'n klein hoeveelheid oorleef.

Pasifiese kabeljou, wat ook as “Ware Kabeljou” bekendstaan, word noord van Oregon langs die hele weskus van Kanada in die Stille Oseaan aangetref. Dit is soortgelyk aan Atlantiese kabeljou en is bruin tot grys op die rug, ligter op die sye met 'n grys tot wit buiken het die tipiese kenvoeldraad van ander kabeljoue. Die Pasifiese kabeljou is tipies 60 cm lank en weeg tussen 2,5 en 3,6 kg.

Die derde vis wat as 'n soort kabeljou beskou word is Groenlandkabeljou wat voorkom van Port Barrow, Alaska tot by Wes-Groenland; suid langs die Kanadese kus tot by die Miramichi, Golf van Sint-Laurens en Kaap Breton Eiland met 'n afgesonderde bevolking in die Witsee. Groenlandkabeljou leef gewoonlik naby die kus in water minder as 200 m diep en word selde in die diep see ver van die kus aangetref. Visse van 5 tot 6 jaar bereik lengtes van omtrent 50 cm. Groenlandkabeljou word selde ouer as 9 jaar oud en word nie sommer langer as 60 cm nie.

Al hierdie spesie het 'n oorvloed van gewone en kommersiële name wat in in Engels meestal die woord "cod" bevat. Verskillende gewone name is in verskillende plekke of op verskillende tye vir dieselfde spesies gebruik.

Kabeljou of skelvis, of in Engels die woord "Cod", vorm deel van die gewone naam van baie ander vissoorte wat nie meer in die genus "Gadus" geklassifiseer word nie. Baie van die spesies is lede van die familie Gadidae, en verskeie is vroeër in die genus "Gadus" geklassifiseer; ander is lede van drie verwante families wat die woord kabeljou bevat: die diepseeskelvisse, "Moridae" (ongeveer 100 spesies); die wurmpaling, "Muraenolepididae" (4 spesies); en die kabeljou van Eucla, "Euclichthyidae" (1 spesie). Die familie "Ranicipitidae" (Nederlands: "vorskwabben", Engels: "tadpole cod" ) is in Gadidae opgeneem.

Spesies in die orde Gadiformes wat baie keer in Engels as "Cod" beskryf word sluit in die Nederlandse name en waar beskikbaar Afrikaans word ook aan gegee in die tabel na regs. In Engels het ander verwante visse gewone name wat van "cod" afgelei is soos "codling", "codlet" of "tomcod". ("Codling" word ook vir jong kabeljou gebruik.)

In Suid-Afrika en Namibië verwys kabeljou gewoonlik na: 

Ander spesies wat as kabeljou beskryf word sluit in "aethaloperca rogaa" (Rooibek-kabeljou Engels: "Redmouth groper"), en "argyrosomus hololepidotus". 'n Volledige lys "kabeljoue" word in die tabel onder vertoon.

Die Engelse woord "cod" word ook gebruik vir "Maccullochella peelii peelii" (Murray cod), "Maccullochella ikei" (Eastern freshwater cod), "Maccullochella peelii mariensis" (Mary River cod), "Maccullochella macquariensis" (Trout cod), "Oxyeleotris lineolatus" (Sleepy cod), "Parapercis colias" (Blue cod), "Nototheniidae" familie (cod icefish family), insluitend: "Paranotothenia microlepidota" (Black cod), "Paranotothenia magellanica" (Maori cod) en "Dissostichus mawsoni" (Antarctic cod).

Verder behoort byna alle spesies wat as "coral cod", "reef cod" of "rock cod" beskryf word aan die orde "Perciformes". Twee uitsonderings sluit in Australasiese "red rock cod", wat aan die orde "Scorpaeniformes" behoort en die vis wat in Nieu-Seeland as "rock cod" of "soft cod" bekend staan, "Lotella rhacina".



</doc>
<doc id="21090" url="https://af.wikipedia.org/wiki?curid=21090" title="Rosebank, Kaapstad">
Rosebank, Kaapstad

Rosebank is 'n klein suidelike voorstad van Kaapstad wat tussen Rondebosch en Mowbray geleë is. Van die geboue van die Universiteit van Kaapstad is in die voorstad, onder meer die ronde toringblokke van koshuise.


</doc>
<doc id="21091" url="https://af.wikipedia.org/wiki?curid=21091" title="NG gemeente Chingola">
NG gemeente Chingola

Die NG gemeente Chingola op die gelyknamige dorp in die Koperstreek-provinsie van Zambië, het op 26 Julie 1950 van die NG gemeente Mufulira afgestig. 

Die hele Koperstreek, met Nkana as middelpunt, was eers een gemeente van die Nederduitse Gereformeerde Kerk. Al die kerkraadslede moes toe van Luanshya, Ndola, Mufulira en Chingola na Kitwe (die setel van die NG gemeente Nkana) vir kerkraadsvergaderings kom. Dr. M.W. Retief was die eerste predikant van die Koperstreek en moes elke Sondag na een van die vyf sentrums gaan om 'n diens daar te hou. Omdat Chingola die minste lidmate gehad het, was dit die stiefkind wat net elke twee maande 'n leraar gesien het. Intussen moes ouderlinge die eredienste hou. 

Toe Mufulira afgestig is (met Chingola binne die gemeentegrense), het dit beter gegaan, aangesien die predikant van daardie gemeente darem elke 14 dae Chingola toe gekom het. Mufulira se eerste leraar was ds. T.A. Theron ná die gemeente tien maande van sy stigting af vakant was. Hy het op Mufulira gewoon en daarom het ene ds. Strydom, afgetrede Sendingsekretaris, op Chingola die gemeente kom bedien. Hy het hard gewerk en uiteindelik die gemeente gehelp om die stoute skoene aan te trek en met 150 lidmate af te stig met net 'n pastorie en 'n kerkstandplaas ('n erf om 'n kerkgebou op te rig).

Na die gemeente meer as 'n jaar lank vakant was en verskeie vrugtelose beroepe uitgebring is, het prop. C.A. van Zyl die beroep aanvaar en hierheen gekom as eerste leraar. 

Die gemeente is omstreeks 1970 by die NG gemeente Nkana ingelyf, wat op sy beurt by NG gemeente Lusaka ingelyf is. Sedert 2008 is die gemeente deel van die herlewing van Nkana, wat nou bekend staan as Dutch Reformed Church in Zambia Nkhana.





</doc>
<doc id="21093" url="https://af.wikipedia.org/wiki?curid=21093" title="NG gemeente Mufulira">
NG gemeente Mufulira

Die geskiedenis van die NG gemeente Mufulira in die destydse Noord-Rhodesië kan teruggevoer word tot 1934 toe dr. M.W. Retief as medeleraar van die NG gemeente Nkana met werkkring Mufulira aangestel is.

Daar is eers net elke eerste Sondag van die maand 'n diens gehou op Mufulira. Op 17 Oktober 1942 is die hoeksteen van die latere kerksaal deur ds. Retief gelê. Die dienste op die eerste Sondag het voortgegaan en op die ander Sondae het 'n ouderling 'n diens in die aand waargeneem. 

In 1944 is dr. Retief op Nkana deur ds. D.J. Redelinghuys opgevolg, wat 'n tyd lank 'n hulpprediker, prop. Viviers, se hulp met as standplaas Mufulira gehad het. Op 15 September 1945 vergader die ringskommissie van die Ring van Bulawayo, in daardie stadium die enigste in die huidige Zambië en Zimbabwe, en besluit om Mufulira saam met Chingola tot onafhanklike gemeente binne die Vrystaatse Kerk af te stig. In 1946 ontvang die gemeente sy eerste leraar, ds. T.A. Theron. Hy het die gemeente tot 1950 bearbei en is toe, ná Chingola tien maande lank vakant was, daarheen as die gemeente se eerste leraar. 

Mufulira het 'n bruidskat van £500 aan NG gemeente Chingola met daardie gemeente se afstigting in 1950 geskenk. Die tweede leraar, ds. P.J. Meiring, is op 17 Maart 1950 deur die gemeente ontvang.

Mufulira is omstreeks 1970 by die NG gemeente Nkana ingelyf, ná 'n drastiese afname in die getal Afrikaners in die land ná onafhanklikheid.





</doc>
<doc id="21094" url="https://af.wikipedia.org/wiki?curid=21094" title="NG gemeente Luanshya">
NG gemeente Luanshya

Die NG gemeente Luanshya was 'n gemeente van die Nederduitse Gereformeerde Kerk in Noord-Rhodesië en daarna Zambië, tot dit in 1966 ingelyf is by Nkana, waarvan dit in 1949 afgestig het.

Die gemeente het sy geboorte aan die ontstaan van die kopermyne van Noord-Rhodesië te danke. Kopererts is reeds in 1902 in hierdie omgewing deur William Collier ontdek, maar dit was eers in 1925 dat 'n begin gemaak is met die myn. Dadelik het groot getalle blankes na hierdie boswêreld getrek. Tussen 1925 en 1930 het daar sowat 10 000 blankes na Noord-Rhodesië gekom. Werk was volop en die salarisse was goed. Tussen 1930 en 1935 kom daar egter 'n depressie. Die myne het skaars begin koper uitvoer, toe pryse skielik daal en daar baie werkloosheid ontstaan. Later het die prys van koper egter weer gestyg, en die myne het steeds uitgebrei; hierdie uitbreiding gaan nog gedurig voort. Toe die eerste Afrikaners hierheen gekom het, was daar slegs een Afrikaanse gemeente in Noord-Rhodesië, naamlik Lusaka.

Die predikant van Lusaka was herder en leraar van Noord-Rhodesië. Die eerste leraar wat vir die Afrikaanse mense hier verantwoordelik was, was dr. H.C. de Wet, destyds predikant van Lusaka. In 1933 word 'n gemeente vir die myne gestig met die naam Nkana, die sentrale myndorp. Dit het geblyk die werk om die vier myndorpies (Kitwe, Luanshya, Mufulira en Chingola) en Ndola te bearbeid, was te veel vir een predikant. Een van die sendelinge van die Vrystaatse Kerk in Noord-Rhodesië, dr. Malcolm Retief, word die eerste leraar van die myne. Hy is later opgevolg deur ds. D.J. Redelinghuys, en teen 1952 het Nkana sy derde predikant, ds. A.J. Erasmus, gehad. Die werk om die vier myndorpe en Ndola, sowel as Belgiese Kongo, te bearbei, was egter te veel vir een predikant, en in 1945 kom daar 'n derde gemeente, naamlik Mufulira. Op hierdie tydstip het die gemeente Nkana nog bestaan uit Nkana, Luanshya en Ndola. Eindelik is Luanshya met Ndola in 1949 tot 'n aparte gemeente afgestig.

Die eerste predikant was ds. W.C. van der Merwe, wat in April 1950 hier bevestig is. In die jare voor die afstigting het die Here steeds gesorg dat daar 'n getroue klompie was wat die vuur brandende gehou het, aldus Ons gemeentelike feesalbum. “Aan hulle naas God ons hartlike dank.” Daar was sendelinge, kerkraadslede, Sondagskoolonderwysers en onderwyseresse, RCVV-lede en leidsters van die Kinderkrans-tak. Ook was daar diegene wat Bybellesse in die dagskool gegee het.

Hier op Luanshya staan die oudste kerksaal van die Koperstreek. In Ons gemeentelike feesalbum is dit beskryf as “ 'n altaar op die pad van die Afrikaner noordwaarts”. Binne die grense van hierdie gemeente was ook twee sendinggemeentes met '’n gesamentlike ledetal in 1951 van ongeveer 700 lidmate en 200 klaslede.

Die gemeente is in 1966 by Nkana, wat later deel van Lusaka geword het, ingelyf.






</doc>
<doc id="21096" url="https://af.wikipedia.org/wiki?curid=21096" title="NG gemeente Ndola">
NG gemeente Ndola

Die NG gemeente Ndola, op die dorp met dieselfde naam in Zambië, is in 1954 van NG gemeente Luanshya afgestig, maar later by NG gemeente Nkana ingelyf, wat op sy beurt by Lusaka ingelyf is. NG lidmate in Ndola val sedert 2008 onder die Dutch Reformed Church in Zambia Nkhana.

Die eerste leraar, ds. S.G.P.D. Wiehahn, is in 1955 bevestig. Op 4 Februarie 1960 is hy skielik oorlede nadat hy 'n toeval gekry het terwyl hy per trein op reis was na sy gemeente nadat hy in Suid-Afrika was. Sy gesondheid het reeds geruime tyd veel te wense oorgelaat, het "Die Voorligter" in April 1960 berig. Ds. Wiehahn is oorleef deur sy vrou en vier dogters.





</doc>
<doc id="21098" url="https://af.wikipedia.org/wiki?curid=21098" title="Dutch Reformed Church in Zambia">
Dutch Reformed Church in Zambia

"Die artikel handel oor die gemeente in Lusaka. Vir die geskiedenis van die Nederduitse Gereformeerde Kerk in Zambië, sien NG Kerk in Zambië".

Die vroeëre NG gemeente Lusaka (tans die Dutch Reformed Church in Zambia Lusaka) was aanvanklik deel van die gemeente Bulawayo, wat die hele destydse protektoraat Noord-Rhodesië beslaan het, asook die lidmate wat in die Belgiese Kongo gewoon het. 

Die eerste Afrikaanssprekendes het omstreeks 1902 van Suid-Afrika af na Livingstone verhuis en die volgende jaar na Lusaka. Dié stad is in 1913 as dorp verklaar. Teen 1912 was daar reeds meer as 250 NG lidmate in die latere Noord-Rhodesië en na raming was 'n kwart van die blankes wat teen 1913 in die distrik Lusaka gewoon het, NG lidmate.

Lusaka is op 26 Junie 1919 afgestig en op die eerste kerkraadsvergadering op 30 Augustus 1919 besluit die kerkraad die gemeente sal 'n hulpbehoewende gemeente wees. Op dieselfde vergadering word ds. P. de W. Eksteen as eerste leraar beroep en hy aanvaar dit. 

Die hoeksteenlegging van die kerkgebou het plaasgevind op 11 September 1920 en die inwyding op 7 Mei 1921. Dit was aan die Great North Road geleë en is nou die Heilsleër se eiendom. Die argitek, Wynand Louw, het die plan gratis voorsien en die olielampe vir die kerk is geskenk deur die NG gemeente Mosselbaai. Die pastorie is op 15 November 1925 in gebruik geneem.

In "De Kerkbode" van 5 Junie 1929 verskyn 'n kort berig oor die mislukte poging om vir dr. H.C. de Wet 'n vliegtuig aan te koop. "Ons lesers sal onthou dat 'n tyd gelede, toe Dr. H.C. de Wet nog predikant was van Lusaka, 'n vriend in die Vrystaat vir ons 'n bydrae gestuur het om vir hom 'n vliegmasjien te koop om sy uitgebreide gemeente te besoek. Ander vriende het ook so iets bygesit, sodat ons naderhand £15 15s. ontvang het. Maar daarby het dit gebly, en met so 'n sommetjie kan 'n mens nie 'n vliegmasjien koop nie. Ons het nou maar die geld aan Ds. H.A. de Wet, die teenswoordige leraar van Lusaka, gestuur. Hy kan dit voeg by 'n fonds om 'n motorkar vir hom te koop; of as hy reeds 'n motor het, om vir die petrol te help betaal."

In 1933 is die werk in die Koperstreek saamgevat in die NG gemeente Nkana, en in 1946 word die NG gemeente Livingstone en in 1954 die NG gemeente Broken Hill afgestig. Teen 1959 was daar elf gemeentes in die destydse Noord-Rhodesië met sowat 3 300 lidmate:

Van omstreeks 1960 het die Afrikaners, wat sedert met die ontginning van koper in 1925 begin is na die land gestroom het, weer terug suidwaarts getrek en teen 1975 is al die ander gemeentes weer by die moedergemeente Lusaka ingelyf. Die enigste oorblywende gemeente van die oorspronklike elf het geleidelik weer 'n toename in sy lidmaattal ervaar. In 1973 was daar net 164 belydende (volwasse) lidmate, maar in 2007 staan die getal reeds op 233, vergeleke met 160 in 2005.

Die gemeente het hom tydens die eerste sowat 80 jaar van sy bestaan altyd op die geestelike versorging van Afrikaanse lidmate van die NG kerk toegespits en al sy dienste was in Afrikaans. Maar sedert 1991 het 'n verandering begin intree toe mense vir Engelse dienste begin vra het. Sporadiese Engelse dienste in van 1992 af gehou en in 1995 besluit die kerk om 'n volledige Engelse bediening te begin. Die gemeente is in 'n Engelse en Afrikaanse blok verdeel, elkeen met sy eie kerkraad, maar gemeenskaplike sake het hulle op 'n gesamentlike kerkraadsvergadering behandel.

Die NG Kerk het sedert 1995 gereeld met die Hervormde Kerk beraadslaag oor moontlike samewerking in Zambië. Die NH Kerk se eens aktiewe gemeente het mettertyd gesukkel om lewensvatbaar te bly omdat ook sy lidmate deur die jare al hoe minder geword het. So bereik die twee kerke aan die einde van 1997 'n ooreenkoms waarvolgens hulle 'n nuwe gemeente sou stig waarin albei kon saamwerk om NG sowel as Hervormde lidmate in die hele Zambië te bedien. Die naam van die nuwe kerk was Dutch Reformed Church in Zambia (DRCZ) met sy grense dieselfde as dié van die land. Zambië is in 'n noordelike en suidelike deel verdeel, met die dorp Kapiri Mposhi as skeidslyn. Die NG Kerk moes die suidelike predikant voorsien en die Hervormde Kerk die noordelike.

Van 1996 tot 1998 het 'n redelike aantal Engelssprekende lidmate van die Reformed Church in Zambia (RCZ), wat in die omgewing van die kerkgebou gewoon het, lidmate van die DRCZ Lusaka geword. Dié gebeurtenis het grotendeels aanleiding tot die gemeente se Engelse naam en die invoer van 'n tweetalige bediening gelei sodat die gemeente nou inheems en multi-kultureel is. Dit is steeds die enigste gemeente in die land met 'n Afrikaanse en Engelse bediening.

Die gemeente tree in 'n groot mate selfstandig op, maar handhaaf noue bande met die NG sowel as Hervormde Kerk en woon ring- en sinodesittings van albei kerke by. Die DRCZ beskou homself ook as baie naby aan die RCZ, maar probeer nog om sy verhouding met dié kerk te herstel na dit deur die jare versleg het.

In 1998 verdeel die gemeente in twee, toe Dutch Reformed Church in Zambia Nkhana afstig en die moedergemeente Dutch Reformed in Zambia Lusaka word. Die twee gemeentes het in 2009 altesaam 459 belydende lidmate en 159 dooplidmate. Lusaka het sy eie leraar en 'n pastorale hulp, terwyl Nkhana deur 'n leraar van die Nederduitsch Hervormde Kerk bedien word, ingevolge 'n ooreenkoms met dié kerk.







</doc>
<doc id="21099" url="https://af.wikipedia.org/wiki?curid=21099" title="Mufulira">
Mufulira

Mufulira is 'n Zambiese mynstad aan die suidelike grens van die huidige Demokratiese Republiek van die Kongo (die eertydse Belgiese Kongo) en is een van die vier groot plekke wat geheel en al danksy die ontdekking van koper hier in 1902 ontstaan het. Daar is eers in 1925 met die ontginning van koper begin. Sowat 10 000 blankes het van daardie jaar tot 1930 na dié deel van Zambië gestroom en hoewel hulle getalle met die Groot Depressie afgeneem het, het dit daarna tot en met onafhanklikwording skerp toegeneem.

In 1959 was die bevolking van 59 343, waarvan 7 312 blankes was. Tans (2010) is dit 141 270, oftewel die sewende grootste stad in Zambië.

Net soos Chingola, gaan Mufulira gebuk onder werkloosheid van sowat 60% en is 'n sprekende voorbeeld van Zambië se algemene probleme. Die mynbou lok ongeskoolde werkersoekers, maar weens die hoë werkloosheidsyfer brei plakkersbuurte aan die stad se buitewyke vinnig uit, onder meer Muambe, wat die regering weier om te erken en wat dus nie baat vind by enige regeringsbystand nie. Daarom bou hy byvoorbeeld geen skole of hospitale in die buurt nie en verleen geen maatskaplike hulp aan buurtbewoners nie. Só het die buurt die middelpunt van die stad se informele ekonomie geword, maar ook 'n vrugbare teelaarde vir misdaad. Dit het ook die hoogste bevolkingsaanswas en werkloosheid van enige deel van Mufulira.

Die Mufulira-myn word deesdae besit en bedryf deur Mopani Copper Mines en bied werk aan 10 000 heeltydse werknemers. Dit het in 2007 300 000 ton koperstawe gelewer ná die Suid-Afrikaanse ingenieursfirma Vela VKE die kopersmelter gerehabiliteer het. Die myn kon egter nog nie sy hoogtepunt van 1969, toe dit van Zambië die vierde grootste koperprodusent ter wêreld help maak het, ewenaar of verbeter nie.

Mufulira is die tuisstad van die sokkerklub Mufulira Wanderers, wat meermale Zambië se nasionale kampioenspan opgelewer het.




</doc>
<doc id="21102" url="https://af.wikipedia.org/wiki?curid=21102" title="Pasifiese kabeljou">
Pasifiese kabeljou

Pasifiese kabeljou ("Gadus macrocephalus"), wat ook as "Ware Kabeljou" bekendstaan, word noord van Oregon langs die hele weskus van Kanada in die Stille Oseaan aangetref. Dit is soortgelyk aan Atlantiese kabeljou en is bruin tot grys op die rug, ligter op die sye met 'n grys tot wit buik en het die tipiese kenvoeldraad van ander kabeljoue. Die Pasifiese kabeljou is tipies 60 cm lank en weeg tussen 2,5 en 3,6 kg.




</doc>
<doc id="21103" url="https://af.wikipedia.org/wiki?curid=21103" title="Atlantiese kabeljou">
Atlantiese kabeljou

Atlantiese kabeljou ("Gadus morhua") is gewoonlik grys-groen, maar kan ook rooi-bruin wees afhangende van die vis se habitat. Die vis se gemiddelde massa is 4,5—11,3 kg, maar voorbeelde van tot 90 kg is al waargeneem. Kabeljou vreet weekdiere, krappe, garnale en ander skaaldiere, stervisse, wurms, pylinkvis, en kleiner visse. Sommige migreer in die winter suid om te broei. 'n Groot wyfievis lê tussen twee en elf miljoen eiers in die middel van die see — waarvan slegs 'n klein hoeveelheid oorleef.

Tot in 1992 is hierdie vis naby die Grand Banks, oos van Kanada, in groot getalle gevang, maar toe het die populasie ingestort. Dit het gelei tot 'n verbod op visvang in hierdie gebied wat egter selfs na 15 jaar nog nie herstel het na die oorspronklike getalle nie.




</doc>
<doc id="21104" url="https://af.wikipedia.org/wiki?curid=21104" title="Groenlandkabeljou">
Groenlandkabeljou

Groenlandkabeljou ("Gadus ogac"), een van drie soorte kabeljou, kom voor van Port Barrow, Alaska tot by Wes-Groenland; suid langs die Kanadese kus tot by die Miramichi, Golf van Sint-Laurens en Kaap Breton-eiland met 'n afgesonderde bevolking in die Witsee. Groenlandkabeljou leef gewoonlik naby die kus in water minder as 200 m diep en word selde in die diep see ver van die kus aangetref. Visse van 5 tot 6 jaar bereik lengtes van omtrent 50 cm. Groenlandkabeljou word selde ouer as 9 jaar oud en word nie sommer langer as 60 cm nie.




</doc>
<doc id="21106" url="https://af.wikipedia.org/wiki?curid=21106" title="Ndola">
Ndola

Ndola is die derde grootste stad in Zambië naas Lusaka en Kitwe, wat dit eers in die laaste verbygesteek het. Dit is 'n handels- en verspreidingsentrum vir die provinsie Koperstreek, waarvan dit ook die hoofstad is. Die geskatte bevolking was 482 310 in 2009. In 1959 was die totaal 79 400, waarvan 9 200 blankes was en in 1965 85 700, waarvan 10 400 blankes was.

Die stad is sowat 40 km oos van die Kafuerivier geleë, op die hoofspoorlyn uit die suide en die aansluiting vir die spoorlyn tussen die Koperstreek en die Demokratiese Republiek van die Kongo.

'n Bestuursraad is in 1927 ingestel waarna Ndola munisipale status in 1932 verwerf, wat dit die tweede oudste munisipaliteit in die land maak.

Die staatsbeheerde dagblad die "Times of Zambia" word in die stad uitgegee.

Drie lugrederye gebruik Ndola se internasionale lughawe, waaronder Zambian Airways en die Suid-Afrikaanse Lugdiens. Daar is regstreekse vlugte na Lusaka, Johannesburg, Dar-es-Salaam en Lubumbashi. Die stad het vyf hotelle, waaronder die New Ambassador, New Savoy, Michelangelo, Mukuba en Skyways. Besienswaardighede is onder meer die Slaweboom waar Swahili-handelaars byeen gekom het om slawe te koop en verkoop en die Dag Hammarskjöld-gedenkteken. Die Copperbelt Museum huisves enkele voorwerpe uit die steentydperk, mineraalmonsters, uitstallings oor die antieke en moderne kopermynbou en plaaslike kunsvlyt.



</doc>
<doc id="21107" url="https://af.wikipedia.org/wiki?curid=21107" title="Luanshya">
Luanshya

Luanshya is een van die vier groot plekke wat in die Zambië se Koperstreek ontstaan het weens die ontdekking van koper in 1902, hoewel die ontginning daarvan eers in 1925 begin het. Die bevolking was 112 029 in 2007.



</doc>
<doc id="21108" url="https://af.wikipedia.org/wiki?curid=21108" title="Mariental">
Mariental

Mariental is een van die groter dorpe van Namibië met 'n geskatte bevolking in 2007 van 14 240. Dit is saam met Rehoboth die vernaamste dorp in die streek Hardap. Dit is geleë aan die B1-hoofweg tussen Kaapstad en Windhoek.

Die dorp het munisipale status verwerf in 1946 en is die hoofdorp van die distrik Gibeon, 'n belangrike karakoelgebied. Die Hardap-besproeiingskema sowat 20 km noord van die dorp het gelei tot die bou van die Hardap-dam, wat by voltooiing die derde grootste in die destydse Unie van Suid-Afrika was.

Mariental het sy naam van die Duitse boer, Hermann Brandt, gekry. Hy het die dorp die naam van sy vrou, Anna Marie Mahler, gegee. Brandt het 'n plaas in die area gekoop vanaf die Nama kaptein Hendrik Witbooi.




</doc>
<doc id="21113" url="https://af.wikipedia.org/wiki?curid=21113" title="Marondera">
Marondera

Marondera is 'n redelike groot dorp in die provinsie Masjonaland-Oos van Zimbabwe met 'n geraamde bevolking in 2007 van 60 291.

Die dorp het tot ongeveer 1982 as Marandellas, 'n verbastering van sy oorspronklike naam, bekend gestaan. Dit is 72 km suidoos van Harare op die hoofpad na Mutare geleë. Die naam is afgelei van die naam van die hoofman van die Zezuru-stam wat eens hier gewoon het. Die dorp is rondom 'n groot sentrale plein aangelê en is redelik boomryk, met 'n aangename klimaat danksy die hoogte bo seespieël.

Van die vernaamste bedrywe in die omgewing is bosbou, beesboedery, suiwelprodukte, graan en tabak, hoewel die landbousektor sedert die jaar 2000 feitlik in duie gestort het vanweë Robert Mugabe se beleid om beslag te lê op plase in wit beheer.

Die NG gemeente Marandellas is op 1 November 1950 gestig. Die eerste leraar was ds. H.C. de Wet. Voor die kerkgebou opgerig is, is eredienste in 'n Dingaansfeeshuis in een van die gemeente se wyke gehou. By afstigting was hier 270 lidmate oor 400 myl van noord tot suid versprei. Die gemeente het weens die voortdurende afname in die getal lidmate in Zimbabwe in die middel jare 90 met Rusape saamgesmelt om bekend te staan as die NG gemeente Marondera-Rusape. Volgens die amptelike Jaarboek van die Nederduitse Gereformeerde Kerke was die lidmaattal van die verenigde gemeente 62 in 2007.




</doc>
<doc id="21114" url="https://af.wikipedia.org/wiki?curid=21114" title="Mutare">
Mutare

Mutare (tot omstreeks 1982 Umtali) is die derde grootste stad in Zimbabwe naas Harare en Bulawayo. Die geraamde bevolking was 193 629 in 2007. Dit is die hoofstad van die provinsie Manikaland. Umtali was die Sjangaan-vorm van die huidige Mutare.

Toe Cecil John Rhodes die eerste keer die latere Zimbabwe besoek het, het hy vanaf Beira met die enigste toe bestaande spoor gereis, oor 'n bergreeks tussen Mosambiek en Zimbabwe en neergedaal in die vallei van die Mutarerivier. Daar het hy meer as 160 opkomende myne gesien, bewys vir hom van ongekende mineralerykdom in 'n land wat hy as die hedendaagse El Dorado beskou het. Selfs die naam, wat in 'n inheemse taal "rivier van erts" beteken, was 'n aanduiding van die vroeëre ontginning van minerale hier.

Die eerste dorpie met die naam was van korte duur. Skaars vyf jaar na die stigting is die inwoners meegedeel die smalspoorlyn vanaf Beira sou nie oor die berge tot op Umtali kon kom nie. Daar was 'n meer natuurlike deurgang 18 km suid, en daarom het Cecil John Rhodes voorgestel as die spoorlyn nie na die dorp toe kon kom nie, moes die dorp na die spoorlyn toe kom. Hy het aangebied om 'n nuwe dorpie aan te lê en het erwe aan almal aangebied wat uit die ou Umtali moes trek. Hy het hulle ook vergoeding vir die verhuising betaal. Die nuwe Umtali is in 1896 geskep en die oue aan die bosveld se genade oorgelaat.

Die nuwe ligging tussen granietberge is so asemrowend dat Mutare vandag as een van die mooiste geleë stede in Suider-Afrika beskou word. Die landmeter, Rhys Fairbridge, het wye strate, 'n ruim park en 'n perseel vir 'n aandelebeurs en resiesbaan beplan. Umtali het op 1 Oktober 1971 stadstatus verkry.



</doc>
<doc id="21121" url="https://af.wikipedia.org/wiki?curid=21121" title="Bulawayo">
Bulawayo

Bulawayo is met 'n geraamde bevolking in 2016 van 1 200 337 Zimbabwe se tweede grootste stad naas Harare en die hoofstad van die gelyknamige provinsie, hoewel dit vir alle praktiese doeleindes eintlik die hoofstad van Matabeleland is. Matabeleland is weens administratiewe doeleindes in twee provinsies verdeel: Lupane dien as hoofstad van Matabeleland-Noord en Gwanda as hoofstad van Matabeleland-Suid. Dit is die vernaamste nywerheidstad in die land en dien as die spilpunt van die land se spoorwegnetwerk as gevolg van sy strategiese ligging tussen Zambië, Botswana en Suid-Afrika.

Die stad is op sy huidige perseel in 1894 aangelê, maar sy geskiedenis kan teruggevoer word tot 1868 toe daar 'n hewige stryd gevoer is oor wie die opvolger van koning Silkaats moes wees. Sy seun Lobengoela het uiteindelik die nuwe koning van die Ndebele geword en in 1872 het hy sy nuwe hoofstad, kwaBulawayo ("plek van die vervolgde man"), gestig.

Bulawayo is op die sentrale hoogland in Zimbabwe aangelê, 1 359 meter bo seespieël in 'n gebied wat sonnig en warm in die somer en koel in die winter is. Die reënval is hoofsaaklik tot die somer beperk en geweldadige donderstorms kom gereeld voor.

Op 1 November 1893 is die Ndebele deur die aankomende leër van die British South Africa Company verslaan. Lobengoela het gevlug na die noorde en sy hoofstad is aan die brand gesteek en het so byna geheel en al uitgebrand, sien Shangani-patrollie. Die blanke stigters van die stad het gehoop dit sou eendag vir Johannesburg in grootte kon ewenaar, omdat daar gerugte was van ontsaglike goudvelde in die nabyheid. So het fortuinsoekers hierheen gestroom.

Ná opstande deur die Mashona en Ndebele onderdruk is, het die dorp vooruitgang begin maak. Die spoorlyn vanaf Suid-Afrika het die dorp op 19 Oktober 1897 bereik en het van daar noordwaarts aangehou tot by die Victoria-waterval en Harare, toe Salisbury. Stadstatus is in 1943 aan Bulawayo verleen.

Bulawayo se Afrikaanse skool, die Excelsiorskool, het finaal gesluit in November 1982. As finale projek het die agt leerlinge 'n week lange uitstappie na die Victoria-waterval onderneem.





</doc>
<doc id="21131" url="https://af.wikipedia.org/wiki?curid=21131" title="Chivhu">
Chivhu

Chivhu (voorheen Enkeldoorn) is 'n dorpie in die middel van Zimbabwe in die provinsie Masjonaland-Oos met 'n geskatte bevolking in 2007 van net meer as 10 000.

Die dorpie het ontstaan toe Hendrik Bekker 'n plaas afgemeet het aan die pad tussen Fort Victoria (nou Masvingo) en Salisbury (nou Harare). Hy het dit Enkeldoorn genoem na aanleiding van die soort akasia wat hier gegroei het. Bekker het later sy plaas net so agtergelaat, maar Enkeldoorn het in 'n dorpie ontwikkel, wat die middelpunt was van 'n vooruitstrewende boerderygemeenskap wat hoofsaaklik uit Afrikaners bestaan het. Die meeste het hulle reeds in die tyd van Cecil John Rhodes hier kom vestig. Hulle het altyd spottenderwys na hulle gebied as die Republiek van Enkeldoorn verwys met die plaaslike kroeg as die hoofstad. 'n Aandenkingsvisum is destyds aan besoekers uitgereik en 'n spesiale Enkeldoorn-das aan hulle verkoop waarop 'n afbeelding van 'n enkeldoornboom gedruk was.

In 1895 het ds. Strasheim opdrag by die Kaapse Kerk gekry om gemeentes te stig waar Afrikaner-trekkers hulle gaan vestig het. Op 8 November 1895 het hy met wa en ses osse hier aangekom en op 9 November 1895 is 'n gemeentevergadering gehou met lede van die Nederduitse Gereformeerde Kerk en die Nederduitsch Hervormde Kerk. Aangesien die lidmate van albei genootskappe te min was vir 'n eie gemeente, het almal toestemming tot die stigting van 'n NG gemeente verleen.

In 1896 kom die Matabele in opstand en word laer getrek op Enkeldoorn. Met die vrede herstel, kom eerw. A.J. Liebenberg op 6 Januarie 1897 hier aan nadat hy deur Cecil John Rhodes gestuur is om 'n dorp te stig, mits die plek hoog en droog geleë was. Die eerste kerkie is in die laer van gras en pale gebou, en het ook as skooltjie gedien. Die tweede kerkie se hoeksteen is op 21 Desember 1897 gelê en het £1 000 gekos. Dit is later vergroot en het as kerksaal gedien ná die derde kerkgebou opgerig is. Die derde gebou se hoeksteen is in 1930 gelê en het £7 000 gekos. Deur die jare is onder meer gemeentes soos Harare, Masvingo, Gweru en Marondera van Enkeldoorn afgestig.

Dieselfde lot as al die ander Zimbabwiese gemeentes het Chivhu ook getref toe die lidmaattal sedert onafhanklikheidwording in 1980 gedurigdeur gedaal het, van 261 in 1978 tot 26 in 2003 en 20 in 2006, maar 38 in 2008. Omstreeks 2014 is Chivhu by die veel jonger NG gemeente Beatrice ingelyf.



</doc>
<doc id="21134" url="https://af.wikipedia.org/wiki?curid=21134" title="Black Sash">
Black Sash

Die Black Sash (in Afrikaans soms genoem die "Swart Serp") is 'n organisasie van van Suid-Afrikaanse vroue wat in 1955 gestig is om teen apartheid te betoog. Dit is deur blanke vroue begin wat swart bande gedra het. Tans tree die organisasie op as 'n waghond oor menseregte en is lidmaatskap natuurlik oopgestel aan alle rasse.

Die organisasie het begin as die "Women's Defence of the Constitution League", wat saam met onder meer die Verenigde Party en Torch Commando die regerende Nasionale Party se pogings om die Kleurlingkiesers van die algemene kieserslys te verwyder, teengestaan het. Toe die wetgewing wel deur die Parlement aanvaar is in 1956, het die Black Sash sy aandag op ander onregverdige apartheidswette gerig.

Lede het landswye protesaksies en optogte van stapel laat loop waartydens wit vroue swart lyfbande gedra het as 'n teken van roubeklaag oor die verlies van menseregte. Hoewel die soort protes voortgeduur het, is die Black Sash se belangrikste werk vanaf die dekade na 1960 gedoen deur sy advieskantore, wat slagoffers van die paswette en ander apartheidswetgewing gehelp het.




</doc>
<doc id="21138" url="https://af.wikipedia.org/wiki?curid=21138" title="SV Dessau 05">
SV Dessau 05

SV Dessau 05 is 'n Duitse sokkerklub uit Dessau in die deelstaat Sakse-Anhalt.

De klub is in Julie 1905 gestig as "FC Adler" en het in Oktober van dieselfde jaar met 'n kerklike jeuggroep, "Jugendvereins zu St. Johannis", saamgesmelt en so "Dessauer FC" geword. Na die Eerste Wêreldoorlog het die klub by "Sportlichen Vereinigung BAMAG Dessau" aangesluit om "VfR Dessau 1905" te vorm. Twee jaar later het die klub met "SpVgg Dessau" saamgesmelt om "SV Dessau 05" te vorm.

Na die reorganisasie van die Duitse kompetisie in 1933 onder impuls van die Derde Ryk het die klub in die Gauliga Mitte gespeel en was daar een van die sterkste spanne. Van 1937 tot 1939 was die klub 3 keer in 'n ry die kampioen en van 1942 tot 1944 weer drie keer in 'n ry. In die eindronde om die Duitse kampioenskap is Dessau egter elke slag vroeg uitgeskakel en uit die 6 pogings is die eerste rondte slegs een keer oorleef. Die klub het in 1942 die kwarteindronde van die Tschammerpokal gehaal.

Na die Tweede Wêreldoorlog is omtrent alle Duitse klubs ontbind en Dessau is aan die einde van 1945 weer herstig as "Blau-Weiß Dessau". Soos gebruiklik in Oos-Duitsland is die klub se naam gereeld verander: "Sport-Union Dessau" (1947), "SG Dessau-Nord" (1948), "BSG Waggonbau Dessau" (1949), "BSG Waggonfabrik Dessau" (Augustus 1949) en "BSG Motor Dessau" (Februarie 1950).

Waggonbau Dessau het die eerste uitklopbeker van Oos-Duitsland in 1949 gewen ( 1-0 teen BSG Gera-Süd). Van 1949 tot 1954 het die klub in die DDR-Oberliga gespeel en in 1949 die 3de plek behaal. Hierna is die klub egter na die laer ligas gerelegeer en het die vandag ontbinde "FC Anhalt Dessau" die stad se vlagskip geword.

In 1989 is die klub se naam weer verander na "SV Waggonbau Dessau" en op 22 April 1995 het die klub weer sy tradisionele naam "SV Dessau 05" aangeneem.

Dessau se tradisionele tuisveld is Schillerpark in Dessau waar die meeste van hulle wedstryde gespeel word. Groot wedstryde word egter in die Paul Greifzu-stadion gespeel. Die Paul Greifzu-stadion is die grootste stadion in die stad en was voorheen die tuisveld van die ontbinde "FC Anhalt Dessau".




</doc>
<doc id="21139" url="https://af.wikipedia.org/wiki?curid=21139" title="Baasskap">
Baasskap

Baasskap is ’n term wat gedurende die beginjare van die apartheidstelsel in Suid-Afrika veral deur premier J.G. Strijdom gebruik is.

Die letterlike betekenis is om in ’n posisie van baas te wees en premier Strijdom het erken dat die Nasionale Party se beleid een van blanke baasskap was.

Dr. H.F. Verwoerd het tydens sy tydperk as eerste minister besef dat die beginsel nie moreel verdedig kon word nie en teen 1960 verklaar dat dié uitdrukking (en die strewe wat dit verteenwoordig) rasseverhoudings in Suid-Afrika bederf. Ten einde internasionale kritiek te temper het hy die beleid geherformuleer as "afsonderlike ontwikkeling".

Die Verenigde Party het aan ’n soortgelyke beginsel geglo, hoewel hulle dit as "Blanke leierskap met geregtigheid" beskryf het.


</doc>
<doc id="21141" url="https://af.wikipedia.org/wiki?curid=21141" title="Walter Hely-Hutchinson">
Walter Hely-Hutchinson

Sir Walter Francis Hely-Hutchinson was die laaste goewerneur van die Kaapkolonie voor dit in 1910 deel van die Unie van Suid-Afrika geword het.

Hy is op 22 Augustus 1849 in Dublin gebore as die seun van die markies van Donoughmore. Ontvang sy opvoeding aan Harrow en Cambridge. Hy is aangestel as attaché van sir Hercules Robinson op 'n sending na die Fidji-eilande en Australië, waarna hy dien as koloniale sekretaris van Barbados van 1877 tot 1883.

Van 1884 tot 1889 was hy luitenant-goewerneur van Malta, van 1889 tot 1883 goewerneur van die Bowindse Eilande in Wes-Indië en toe eerste goewerneur van Natal onder Verantwoordelike Regering. Tydens die Tweede Vryheidsoorlog is hy aangestel as goewerneur van die Kaapkolonie. Hy was besonder taktvol en gewild.

Na sy termyn verstryk het, het hy na Engeland teruggekeer waar hy hom in Kent gevestig het. Hy is oorlede in Peterborough op 23 September 1913. Die dorpie Hutchinson, naby Victoria-Wes in die Noord-Kaap, is na hom vernoem.




</doc>
<doc id="21142" url="https://af.wikipedia.org/wiki?curid=21142" title="Hercules Robinson">
Hercules Robinson

Sir Hercules George Robert Robinson (Chinees: 羅士敏勳爵 of 羅便臣) was goewerneur van die Kaapkolonie van 1880 tot 1889.

Hy is in 1824 in Engeland gebore as die seun van admiraal Hercules Robinson en gaan as kadet na die militêre opleidingskool Sandhurst waarna hy sy kommissie as luitenant ontvang in 1844, maar die leër twee jaar later verlaat om hom by die koloniale diens aan te sluit. 

Sy eerste senior amp was in die Wes-Indiese Eilande in 1854, van waar hy in 1859 verplaas is om goewerneur van Hongkong te word in die ouderdom van net 35. Hy het daar aangebly tot 1865. Daarna volg Ceylon in 1865 en Nieu-Suid-Wallis van 1872 tot 1880. 

Hy word in 1880 goewerneur van die Kaapkolonie en ook hoë kommissaris van Suid-Afrika. Hy het byna onmiddellik met die Eerste Vryheidsoorlog en die Slag van Majuba te kampe gehad. Ná die vrede herstel is, was daar die stormloop om Betsjoeanaland toe hy magtiging verleen het vir sir Charles Warren se besettingsmag. Tydens Robinson se ampstermyn het die inbesitname van Masjonaland deur Cecil John Rhodes en sy ondersteuners opnuut diplomatieke uitdagings teweeg gebring wat Robinson met welslae die hoof gebied het.

Met die beëindiging van sy termyn in 1889 keer hy terug Engeland toe, maar hy het ses jaar later teruggekom om met die toenemende krisis ten opsigte van die verhoudinge met die Boererepublieke te help. Hy het die vrylating van dr. Leander Starr Jameson in 1896 help bewerk, hoewel hy dit duidelik gemaak het dat hy nie Jameson se optrede goedgekeur het nie.

Uit waardering vir die wyse waarop hy dié krisis hanteer het, het die Britse kroon hom in 1896 lord Rosmead gemaak. Hy is die jaar daarna oorlede.




</doc>
<doc id="21143" url="https://af.wikipedia.org/wiki?curid=21143" title="Peregrine Maitland">
Peregrine Maitland

Sir Peregrine Maitland was goewerneur van die Kaapkolonie van 1844 tot 1847.

Hy is in Engeland gebore in 1877 en hoewel hy eerlik in sy optrede was, was sy metodes stadig en het hy te veel op sy ondergeskiktes staatgemaak. Hy het baie van sy energie en tyd daaraan bestee om blywende vrede met die hoofmanne op die Kaapse Oosgrens te verseker. 

In Natal het hy met die Voortrekkers gebots, oor wie daar van hom verwag is om Britse gesag te handhaaf. Hy is in 1847 terug Engeland toe ontbied en sterf vyf jaar later.




</doc>
<doc id="21144" url="https://af.wikipedia.org/wiki?curid=21144" title="George Macartney">
George Macartney

Lord George Macartney was goewerneur van die Kaap die Goeie Hoop van 1796 tot 1798.

Hy is op 14 Mei 1737 in Lissanoore, graafskap Antrim, Ierland, gebore en word in 1796 die eerste burgerlike goewerneur van die Kaap. Hy is gekonfronteer deur koloniste met sterk republikeinse neigings en was geneig tot kragdadige optrede, hoewel hy blywende verbeteringe aangebring het, soos die daarstelling van die eerste poskantoor.

Hy het in 1798 bedank en sterf in 1806 in Ierland.




</doc>
<doc id="21146" url="https://af.wikipedia.org/wiki?curid=21146" title="Henry Pottinger">
Henry Pottinger

Sir Henry Pottinger was goewerneur van die Kaap die Goeie Hoop van 1846 tot 1847.

Hy is in 1789 gebore en word die eerste goewerneur van die nuwe kolonie Hongkong. Hy het sy sowat twee jaar as goewerneur van die Kaap meesal aan die Oosgrens deurgebring. Ná sy ontslag in 1847 het hy op Malta gaan aftree waar hy in 1856 gesterf het.




</doc>
<doc id="21149" url="https://af.wikipedia.org/wiki?curid=21149" title="Newman se Voëls van Suider-Afrika">
Newman se Voëls van Suider-Afrika

Newman se Voëls van Suider-Afrika is 'n boek wat die voëls wat in die Suider-Afrika voorkom, beskryf en is een van die streek se voorste veldgidse. Dit beskryf en illustreer al die voëls wat in Suider-Afrika voorkom, selfs die seldsaamste swerwers en die seevoëls van die suidelike oseane. Die illustrasies is ook deur Kenneth Newman, wat een van die voorste voëlkunstenaars in Suid-Afrika was.

Die nuutste publikasie bevat 46 nuwe spesies. Kleurkodes is behou en heen en weer verwysing is maklik. Alle kaarte is ten volle hersien. Internasionale name vir 125 spesies word ook ingesluit, in lyn met nuwe neigings wêreldwyd.

Inligting oor boek:


</doc>
<doc id="21150" url="https://af.wikipedia.org/wiki?curid=21150" title="Jan de la Fontaine">
Jan de la Fontaine

Jan de la Fontaine was goewerneur van die Kaap die Goeie Hoop van 1730 tot 1737.

Hy het in 1710 na die Kaap gekom as hoof van die Verenigde Oos-Indiese Kompanjie se kruitmagasyne. In 1721 word hy aangestel as sekunde aan die Kaap en in 1724 gekies as waarnemende hoof van die regering met die dood van luitenant-kolonel Maurits Pasques de Chavonnes, en vyf jaar later weer met die dood van Pieter Gysbert Noodt. In 1730 word hy uiteindelik self goewerneur. In 1734 reis hy op 'n inspeksie tot by Mosselbaai. Hy dra die amp in 1737 aan sy opvolger oor en keer die volgende jaar terug na Nederland.




</doc>
<doc id="21151" url="https://af.wikipedia.org/wiki?curid=21151" title="Pieter Gysbert Noodt">
Pieter Gysbert Noodt

Pieter Gysbert Noodt was goewerneur van die Kaap die Goeie Hoop van 1727 tot 1729.

Hy was eers in diens van die Verenigde Oos-Indiese Kompanjie as direkteur van fortifikasies in Indië, en besoek die Kaap die eerste maal in 1718, waar hy byna 'n jaar lank vertoef.

Hy was 'n strydlustige en onaangename karakter, maar dit was eers met sy terugkeer na die Kaap in 1727 as goewerneur dat dit duidelik geblyk het presies hoe ongeskik hy vir die amp was. Hy het sommige woude in die binneland verken, maar sy naam word hoofsaaklik verbind met die barbaarse behandeling van 'n aantal soldate, wat tot drostery gedryf is deur sy optrede.

Sy onverwagse dood, terwyl hy nog op sy stoel gesit het, is indertyd gesien as goddelike ingryping. Latere navorsing het egter aan die lig gebring dat sy aandeel in die aangeleentheid nie regtig so erg was as wat vroeër geglo is nie.

Noodt is in die Groote Kerk begrawe in April 1729.




</doc>
<doc id="21152" url="https://af.wikipedia.org/wiki?curid=21152" title="Maurits Pasques de Chavonnes">
Maurits Pasques de Chavonnes

Maurits Pasques de Chavonnes was goewerneur van die Kaap die Goeie Hoop van 1714 tot 1721.

Mauritz Pasque de Chavonnes is in Den Haag gebore in 1654. Hy was die jongste seun van Jeanne de Savornin en Pierre Pasque de Chavonnes, wie se vader, Joachim Pasque, marquis de Chavonnes, uit Frankryk gevlug het na die Bartolomeusnag slagting in 1572. In 1689 trou hy met Bathazarina Kien met wie hy later twee kinders gehad het:Anna Magdalena Pasques De Chavonnes en Pieter Rochus Pasques De Chavonnes. Hy het hom as soldaat opgelei en het gevorder het tot luitenant-kolonel in die infanterie van die State-Generaal. Tydens die Spaanse Opvolgingsoorlog (1701-1713) was Mauritz de Chavonnes in bevel van 'n infanterie regiment in die leër van die Republiek van die Sewe Verenigde Nederlande. Na die Vrede van Utrecht die oorlog tot 'n einde gebring het, het hy by die Verenigde Oos-Indiese Kompanjie aangesluit, wat hom in 1714 as Kaapse goewerneur aangestel in die plek van Louis van Assenburg wat op 27 Desember 1712 te sterwe gekom het.

Binne die eerste paar maande ná sy aankoms aan die Kaap het De Chavonnes die pligte van die garnisoen gereguleer en vir die eerste keer in die Kaapse geskiedenis die soldate uniforms laat dra en 'n stel instruksies uitgevaardig vir onderhoud van gewere en ammunisie. De Chavonnes het ook vir die eerste keer veeboere aan die Kaap vir weilisensies laat betaal: in Julie 1714 het hy en die Politieke Raad besluit dat "alle degeene die permissie sullen komen te versoekken om eenigh land tot weijdingh van vee in leeningh te hebben, in cassa tot een recognitie aan de E. Compe. zullen moeten betalen voor een halv jaar ses, en een heel jaar twaalv rijxdds". Verder moes boere tiendes betaal van alles wat hulle op sulke plase geoes het. Hy het baie vir die ontwikkeling van die vesting gedoen en is in 1721 bevorder tot gewone raadsheer van Indië.

Van sy militêre innovasies het ingesluit die organisasie in 1722 van die sogenaamde Vry-swartes en Sjinese wat in die Tafelvallei gewoon het in 'n burgermag genaamd die "Companie Vryswarten" onder bevel van hulle eie offisiere. Die kompanjie het met ander burgermagte beurte geneem in die nagtelike bewaking van die barakke.

Hy is in die Kaap oorlede op 8 September 1724 na een dag se siekte en is op 14 September met militêre eerbewys begrawe.




</doc>
<doc id="21163" url="https://af.wikipedia.org/wiki?curid=21163" title="Gadus">
Gadus

Gadus is 'n vis-genus wat tot die familie Gadidae behoort. Die Europese kabeljoue is lede van hierdie familie. Geen van die spesies kom aan die Suid-Afrikaanse kus voor nie.

Die volgende spesies is deel van die genus:




</doc>
<doc id="21164" url="https://af.wikipedia.org/wiki?curid=21164" title="Gadiformes">
Gadiformes

Gadiformes, skelvisagtiges of kabeljouagtiges, is 'n orde van straalvin beenvisse, wat ook as die Anacanthini bekend staan en wat die kabeljou en verwante visse insluit. Baie belangrike eetvisse is in die orde.

Algemene kenmerke sluit die posisie van die bekkenvinne in (indien teenwoordig), onder die agter anterior die borsvinne. Die vinne is werwelloos, en die gasblaas het nie 'n pneumatiese buis nie.

Die volgende families is lid van die orde "Gadiformes":





</doc>
<doc id="21165" url="https://af.wikipedia.org/wiki?curid=21165" title="Leliefontein">
Leliefontein

Leliefontein is 'n klein sendingstasie-dorpie wat ongeveer 29 kilometer vanaf Kamieskroon in die Kamiesberge geleë is.

Die dorpie het blykbaar sy naam gekry van die wit lelies, met botaniese naam "Androcymbium ciliolatum" maar algemeen bekend as die "Bobbejaanskoen" of "Patrysblom", wat in die maande Augustus tot Oktober deel is van die Namakwalandse blommeprag.

Die dorpie het in 1816 ontstaan toe eerwaarde Barnabas Shaw die eerste Wesleyaanse sendingstasie geopen het na hy en 'n hoofman van die Namakwastam mekaar in die middel van nêrens ontmoet het. In 1854 het die goewerneur sir George Cathcart die grond om die kerk aan die Namakwastam geskenk in 'n ewigdurende erfpag.

In Januarie 1902 het die dorpie deel gehad aan die Tweede Vryheidsoorlog toe kommandant Manie Maritz die dorp besoek het om 'n proklamasie te bedien op die destydse kleurlinginwoners, omdat hulle beskuldig is van sameswering met die Engelse soldate teen die Boerekrygers. Die leier van die Basters, soos wat Maritz na die inwoners verwys het, het na bewering vir Maritz met 'n kierie geslaan en dit het tot 'n geveg gelei waartydens van die inwoners gedood is.

Die Boerekrygers onder Maritz se bevel het die volgende dag, 28 Januarie 1902, teruggekeer en in die daaropvolgende geveg is nog ongeveer 28 van die inwoners doodgeskiet. Die name van 36 gesneuweldes verskyn op 'n plaket wat aangebring is in die Metodistekerk op die dorpie. Die kerkgebou is ook as 'n nasionale gedenkwaardigheid verklaar.



</doc>
<doc id="21166" url="https://af.wikipedia.org/wiki?curid=21166" title="Yttrium">
Yttrium

Yttrium is 'n chemiese element in die periodieke tabel met die simbool Y en atoomgetal van 39. Yttrium is 'n silwerige metaalagtige oorgangsmetaal wat algemeen aangetref word in seldsame aardminerale en twee van sy verbindings word gebruik in die rooi gekleurde fosforeserende materiaal in katodestraalbuise soos dié wat in televisiestelle gebruik is.

Yttrium is 'n silwer metaalagtige, glansende seldsame aardmetaal wat relatief stabiel in lug is. Die voorkoms is baie soortgelyk aan skandium en sy chemiese eienskappe stem ooreen met die lantaniede. Met blootstelling aan lug verkry dit 'n effense pienk glans. Fyn snysels van die materaail kan spontaan in lug ontbrand as dit warmer as 400 °C verhit word. Fynverdeelde yttrium is hoogs onstabiel in lug. Die metaal het 'n lae neutrondeursnee vir kernvangs. Die algemene oksidasietoestand van yttrium is +3.

Yttrium(III)oksied is die belangrikste yttrium verbinding en word algemeen gebruik om YVO: Eu en YO:Eu fosforeserende materiale te vervaardig wat die rooi kleur gee in kleurtelevisiebuise. Ander gebruike sluit in:


Yttrium (wat vernoem is na "Ytterby", 'n Sweedse dorp naby Vaxholm) is deur die Finse skeikundige, fisikus en mineraloog Johan Gadolin in 1794 ontdek en is geïsoleer deur Friedrich Wöhler in 1828 as 'n onsuiwer ekstrak van yttria deur die reduksie van anhidriese yttriumchloried (YCl) met kalium. Yttria (YO) is die oksied van yttrium en is deur Johan Gadolin in 1794 ontdek in 'n gadoliniet mineraal uit Ytterby.

In 1843 het die Sweedse skeikundige Carl Mosander getoon dat yttria in drie verskillende oksiedes (of aardes) geskei kon word. "Yttria" is die naam wat behou is vir die mees basiese oksied wat dan ook die grootste deel van die mengsel uitgemaak het (ongeveer twee derdes) en die ander twee oksiede is erbia en terbia genoem.

Uitgrawings naby die dorp Ytterby het baie ongewone minerale opgelewer wat seldsame aard- en ander elemente bevat het. Die elemente erbium, terbium, ytterbium en yttrium is almal na hierdie selfde dorpie vernoem.

Die element kan gevind word in byna al die seldsame aardminerale en ook in uraanertse maar word nooit in die natuur in onverbonde vorm aangetref nie. Yttrium word kommersieel ontgin vanuit monasietsand (3% inhoud, <nowiki>[</nowiki>(Ce, La, ens.)PO<nowiki>]</nowiki>) en vanaf bastnäsiet (0.2% inhoud, <nowiki>[</nowiki>(Ce, La, ens.)(CO)F<nowiki>]</nowiki>).

Dit word kommersieel vervaardig deur yttriumfluoried met kalsium-metaal te reduseer maar kan ook deur ander metodes vervaardig word. Die element wat moeilik is om van ander seldsame aardes geskei word kom voor as 'n donker grys poeier.

Maanrotsmonsters wat deur die Apollo program geneem is het 'n relatief hoë yttrium inhoud gehad.

Natuurlike yttrium bestaan slegs uit een isotoop (Y-89). Die mees stabiele radio-isotope is Y-88 met 'n halfleeftyd van 106.65 en Y-91 met 'n halfleeftyd van 58.51 dae. Al die ander isotope het halfleeftye van minder as 'n dag behalwe vir Y-87 wat 'n halfleeftyd van 79.8 uur het. Die dominante vervalmodus onder die stabiele Y-89 is elektronvangs en die dominante modus daarna is beta-uitstraling. Ses-en-twintig onstabiele isotope is al geëien.

Y-90 bestaan in ewewig met sy moederisotoop stronsium-90, wat 'n produk van kernontploffings is.

Baie min mense kom verbindings wat hierdie element bevat teë, maar dit behoort gewoonlik as baie giftig beskou word al is baie van die verbindings nie baie skadelik nie. Yttrium soute kan karsinogenies wees. Die element word nie gewoonlik in menslike weefsel aangetref nie en het sover bekend geen biologiese rol nie.





</doc>
<doc id="21171" url="https://af.wikipedia.org/wiki?curid=21171" title="Willem Adriaan van der Stel">
Willem Adriaan van der Stel

Willem Adriaan van der Stel (ook gespel Wilhem Adriaen van der Stel) was 'n ongewilde goewerneur van die Kaap die Goeie Hoop.

Hy is in Amsterdam gebore as die oudste seun van Simon van der Stel in 1664 en sy vader in die ouderdom van 15 na die Kaap die Goeie Hoop vergesel. Sy eerste pos hier was as kassier van die Verenigde Oos-Indiese Kompanjie. Hy het sy vader as goewerneur opgevolg in 1699.

Sy voorliefde vir boerdery is vrye teuels gegee en hy het 'n lieflike landgoed tot stand gebring by Vergelegen, naby die huidige Somerset-Wes. Die omvang van sy bedrywighede en sy persoonlikheid het aanleiding gegee tot klagtes, wat op die spits gedryf is in 'n klagskrif wat deur 63 burgers aan die Here XVII in Nederland gestuur is in 1705.

Van der Stel het die situasie nie goed hanteer nie en Adam Tas, tesame met talle ander leiers gevange gehou. Die goewerneur is na Nederland ontbied vir 'n ondersoek. Ondanks sy lang geskrewe verdediging is die uitspraak teen hom gelewer. Daar is beslag gelê op Vergelegen en dit is verkoop, en hy is ontslaan uit die diens van die Kompanjie in 1707. Hy het op landgoed Uitermeer, in Lisse (provinsie Zuid-Holland) gesterf in 1733. Mens kan sy en sy vrou se graf besigtig in die Hervormde Kerk in Lisse.

Die Van der Stels was stellig die vernaamste goewerneurs wat die Kaap tot in daardie stadium gehad het. Meer as 30 jaar lank ná hulle het hul opvolgers nie so 'n belangrike rol in die geskiednis van die Kaap gespeel nie.

Simon van der Stel het sy seun gemaan om die geleidelike oorskakeling na veeboerdery in die Kaap teen te gaan deur die vryburgers nie toe te laat om te diep die binneland in te trek nie. 'n YI bevolkte kolonie met rondtrekkende veeboere en groot afstande tussen die nedersettings sou moeiliker regeerbaar wees as ŉ eweredig bewoonde landboukolonie. Die siening het gestrook met Simon van der Stel se ideaal om van die Kaap 'n nuwe klein Nederland te maak. 

Wilhem Adriaen het egter uit die staanspoor self 'n voorkeur vir veeboerdery getoon. In November 1699 het hy te perd oor Stellenbosch en Drakenstein tot by die teenswoordige Tulbagh gereis en die vallei anderkant die Ubikwaseberge die Land van Waveren genoem. Die Waverens was 'n vooraanstaande familie in Amsterdam. Hy het die omgewing as geskik vir 'n nedersetting beskou en weilisensies uitgereik. Veeboere in die omgewing het reeds in 1701 in botsing met die Ubikwas of Boesmans gekom, maar hulle het hulp van die owerheid ontvang en die Ubikwas verdryf. Die Land van Waveren was dus die eerste voorpos van die vee- of sogenaamde trekboere wat in die loop van die 18e eeu 'n belangrike faktor in die geskiedenis van die Kaap geword het.

Hoewel amptenare in die Kaap in 1668 verbied is om grond te besit, het die bepaling reeds voor Simon van der Stel se tyd 'n dooie letter geword en die meeste amptenare het grond besit en geboer. In 1699 het die besoekende kommissaris Daniël Heins 'n erf in Tafelvallei aan Wilhem Adriaen geskenk, en in 1700 het kommissaris Wouter Valckenier 'n landgoed van 344 ha (Vergelegen) in Hottentots-Holland aan hom toegestaan. 

Later het Wilhem Adriaen 'n aangrensende stuk grond aan die hooftuinier geskenk en dit toe weer van hom "gekoop". Wilhem Adriaen het baie van sy aandag gewy aan die opbou van Vergelegen tot 'n spoglandgoed. Hy het 'n sierlike woonhuis met slawekwartiere, stalle en 'n parshuis laat bou, duisende wingerdstokke aangeplant en verskeie veeposte anderkant die berge gehad. Baie van die VOC se slawe en knegte het op Vergelegen vir hom gewerk. 

Wilhem Adriaen het die bestuursake al hoe meer ten gunste van sy boerdery verwaarloos. Hoewel hy die afstand na die Kaap te perd in 6 uur kon aflê, het hy al hoe minder in die Kaap gekom. Die Politieke Raad het in 1701 byvoorbeeld slegs 7 keer vergader, terwyl daar in Van Riebeeck se tyd 52 vergaderings per jaar gehou is. Vanweë die beperkte mark in die Kaap kon die vryburgers dit nie bekostig om met amptenaar-boere mee te ding, wat voorkeur aan hul eie produkte sou gee nie. 

Ander amptenare wat net soos die goewerneur groot stukke grond besit en geboer het, was onder andere die sekunde Samuel Elsevier, die predikant Petrus Kalden, die kaptein van die garnisoen, Oloff Bergh, en die landdros van Stellenbosch, Johannes Starrenburg. Die goewerneur se broer Frans (Jonker Frans) het ook op groot skaal geboer en was deel van die groep wat deur die vryburgers, veral die meer welvarendes, gevrees is.

Die amptenaar-boere se houding teenoor die vryburgers het reeds in 1700 duidelik geword toe Wilhem Adriaen slegs onder druk van kommissaris Wouter Valckenier bekend gemaak het dat die verbod op ruilhandel met die Hottentotte opgehef is. Hy was met sy eie ruiltransaksies besig deur 'n veestapel vir die VOC, maar ook vir eie gewin, op te bou. In 1702 het hy die vryburgers daarvan beskuldig dat hulle vee by die Hottentotte gebuit het en dit as verskoning gebruik om ŉ verbod op ruilhandel te plaas. Dit het die amptenaar-boere sonder mededinging gelaat. 

Die stryd wat in 1705 tussen die vryburgers en die amptenaar-boere ontbrand het, het egter merendeels om grondbesit gehandel. Die onrus onder die vryburgers is vererger deur sekunde Elsevier se opmerking dat die Kaap binne 'n paar jaar sonder die vryburgers sou kon klaarkom omdat die amptenare in al die behoeftes kon voorsien, en die onrus het uiteindelik tot openlike uitbarsting gekom vanweë die wynpag. 

In die verlede is die wynpag deur 4 boere gedeel, maar ten einde 'n groter inkomste daaruit te verkry, is dit in 1705 aan net een boer, Johannes Phijffer, gegee. Hy was 'n vriend van die Van der Stels en die vryburgers het geglo dat hy na die goewerneur se pype sou dans omdat hy geen geld gehad het om self vir die pag te betaal nie. 'n Groep vooraanstaande vryburgers onder leiding van Henning Husing, saam met sy neef Adam Tas as sekretaris, het briewe aan die Raad van Indië in Batavia gerig waarin hulle hul griewe teen die goewerneur en die amptenare uiteengesit het. 

Hulle het die amptenare onder meer daarvan beskuldig dat hulle hul pligte verwaarloos, ruiltransaksies met die Hottentotte vir eie gewin aangaan, mekaar bevoordeel en omkoopgeld eis vir die toestaan van voorregte waarop die vryburgers wetlik kon aanspraak maak. Briewe is ook aan die Here XVII gerig waarin hulle gewys het op die uitgebreide boerderye van die amptenare, wat 'n bedreiging vir hul eie bestaan ingehou het. Intussen het Tas 'n klagskrif opgestel wat uiteindelik 38 punte bevat het en deur 63 vryburgers onderteken is. 

Daarin is nie net teen die goewerneur te velde getrek nie, maar ook teen amptenare soos die sekunde en die predikant van Kaapstad, Petrus Kalden. Die gevoelens teen die goewerneur het duidelik geblyk toe ene Jan Rotterdam, 'n oud-burgerraadslid, op Sondag, 11 Oktober 1705, geweier het om op te staan toe die goewerneur en sy gesin die kerk binnekom. Op 'n spesiale sitting van die Politieke Raad die volgende dag is besluit om afgevaardigdes na Rotterdam te stuur om 'n verduideliking te eis. Toe Rotterdam die afvaardiging beledigend antwoord, is besluit om hom na Batavia te stuur, waar hy voor die Raad van Justisie gedaag sou word.

In Desember 1705 het Wilhem Adriaen reeds gerugte gehoor van die klagtes wat in Batavia en Nederland teen hom ingebring is en hy het ook gehoor wie daarvoor verantwoordelik was. Op 19 Desember 1705 het hy die vleispag van Hüsing, wat in 1700 hernieu is, teruggetrek. Hoewel dit in opdrag van die VOC geskied het, het die goewerneur die ontevredenheid van die vryburgers vererger deur die pag aan 4 van sy vriende toe te staan. 

Saam met die retoervloot wat die Kaap in Februarie 1706 aangedoen het, het Wilhem Adriaen ŉ brief ontvang van sy broer Adriaan, ŉ lid van die Raad van Indië, wat hom breedvoerig ingelig het oor die vryburgers se optrede. In reaksie daarop het die goewerneur inderhaas ŉ getuigskrif oor homself laat opstel, waarin hy voorgehou word as ŉ deugsame goewerneur wat die steun van die meerderheid van die bevolking geniet het. Landdros Starrenburg het handtekeninge vir die getuigskrif in Stellenbosch en Drakenstein gewerf en in die Kasteel is 'n onthaal gehou waar 'n groot aantal mense, insluitende slawe en ongeletterdes, die getuigskrif onderteken het. Die getuigskrif is uiteindelik deur meer as 200 mense onderteken.

Op 28 Februarie 1706 is Adam Tas in hegtenis geneem en Wilhem Adriaen het 'n afskrif van die klagskrif bekom, wat hom daartoe in staat gestel het om teen die leiers van die vryburgers op te tree. Hoewel die oorspronklike klagskrif reeds weggestuur was, het die Politieke Raad op 8 Maart besluit om Husing, Jacobus van der Heiden, Pieter van der Bijl, Ferdinandus Appel en Jan van Meerland na Nederland te verban. 

Hulle is saam met 'n paar ander Kaapse burgers verhoor en pogings om hulle te oorreed om hul klagtes teen die goewerneur terug te trek, het misluk. Van der Heiden is in die sogenaamde Donker Gat van die Kasteel opgesluit, maar na 4 weke vrygelaat. Van Meerland het onderweg na Nederland gesterf, maar Husing, Appel en Van der Bijl het na hul aankoms in Amsterdam die saak teen die goewerneur verder gevoer. Wilhem Adriaen het voortgegaan om burgers te dagvaar en diegene wat geweier het om die dagvaarding te gehoorsaam (9 het ontvlug), is in hul afwesigheid beboet en na Mauritius verban.

Met die retoervloot van 1707 het Jan Rotterdam uit Batavia teruggekeer, 'n bewys dat gehoor gegee is aan die protes van die vryburgers. Op 17 April 1707 het Wilhem Adriaen 'n brief van die Here XVII, gedateer 30 Oktober 1706, ontvang waarvolgens hy saam met die sekunde, die landdros en die predikant na Amsterdam ontbied is. Sy broer Frans van der Stel is lewenslank uit al die besittings van die VOC verban. In die brief is alle amptenare uitdruklik verbied om grond te besit en te boer en hulle is ook belet om handel te dryf. Dit was dus 'n klinkende oorwinning vir die vryburgers. 




</doc>
<doc id="21172" url="https://af.wikipedia.org/wiki?curid=21172" title="Pieter van Rheede van Oudtshoorn">
Pieter van Rheede van Oudtshoorn

Baron Pieter van Rheede van Oudtshoorn was goewerneur van die Kaap die Goeie Hoop, alhoewel hy tydens sy reis na Suid-Afrika gesterf het.

Hy is op 8 Julie 1714 in Utrecht gebore en geniet 'n baie goeie opleiding. Hy tree in 1741 in diens van die Verenigde Oos-Indiese Kompanjie en vertrek met die skip "Duifje" na die Kaap uit Amsterdam, waar hy as opperkoopman en independente fiskaal optree. In 1766 was hy die enigste erfgenaam van sy oom, die Engelse edelman William Ferdinand Cary, lord Hunston, maar toe hy na 'n paar jaar verneem dat die betrekking as sekunde van die Kaap nog vakant is, aanvaar hy dit.

Hy is in 1772, nog voor sy vertrek na die Kaap, as goewerneur aangestel, maar sterf op 23 Januarie 1773 ter see en word in Kaapstad begrawe.




</doc>
<doc id="21173" url="https://af.wikipedia.org/wiki?curid=21173" title="VfR Mannheim">
VfR Mannheim

VfR Mannheim is 'n Duitse sokkerklub uit Mannheim in die deelstaat Baden-Württemberg.

Die huidige klub het in 1911 ontstaan met die samesmelting van "Mannheimer FG 1896", "Mannheimer FG Union" en "FC Viktoria Mannheim".

In 1949 het die klub voor 90 000 toeskouers die Duitse kampioen geword toe BV Borussia Dortmund in die eindstryd met 3-2 verslaan is. Die volgende jaar het die klub weer in die eerste rondte van die uitspeelwedstryde teen Borussia te staan gekom en hulle uitgeskakel, maar in die 2de rondte is daar verloor teen Preussen Dellbrück.

Die klub staan in die skadu van stadsgenoot SV Waldhof Mannheim deurdat VfR nie soveel steun geniet soos Waldhof nie.

Ondanks aanhoudende finansiële probleme het die klub al 2 keer 'n samesmelting met Waldhof Mannheim geweier (in 1998 en 2003).




</doc>
<doc id="21177" url="https://af.wikipedia.org/wiki?curid=21177" title="Cornelis Jacob van de Graaff">
Cornelis Jacob van de Graaff

Cornelis Jacob van de Graaff (* 30 November 1734 – † 21 April 1812) was een van die latere Hollandse goewerneurs van die Kaap.

Hy is in 1784 tot goewerneur van die Kaap die Goeie Hoop benoem en kom die volgende jaar op 5 Januarie in die Kaap aan. In September 1787 stel hy 'n verslag op oor die verdediging van die Kaap: "Memorie Concerneerde het Defensieweesen aan de 'Caap de Goede Hoop' door C.J. van de Graaff by het opperbestuur in Nederland ingediend."

In 1788 vertoef 'n kommissie, deur die State-Generaal na die oorsese gebiede uitgestuur, aan die Kaap. Sy verslag, gedagteken 25 September 1789, word in die Rijksargief in Nederland bewaar. Die Here XVII van die Verenigde Oos-Indiese Kompanjie het bevind dat Van de Graaff dikwels sy bevoegdhede oorskry het en dat die kolonie op geldelike gebied veral in 'n benarde posisie verkeer het.

In 1791 rig die Here XVII 'n resolusie aan die goewerneur en die raad, met baie streng bepalinge en bevele om dadelik alle militêre arbeid te staak. Van de Graaff vertrek in Junie van daardie jaar uit Suid-Afrika en land op 10 Oktober in Texel.

Hy is in 1794 aangestel as generaal-majoor van die Geniediens en vlug die volgende jaar na Duitsland, waar hy in 1812 sterf.




</doc>
<doc id="21181" url="https://af.wikipedia.org/wiki?curid=21181" title="Claremont, Kaapstad">
Claremont, Kaapstad

Claremont is 'n gesogte suidelike voorstad van Kaapstad en word onder meer begrens deur Rondebosch, Nuweland en Kenilworth.

Van die grootste aantreklikhede is die winkelsentrum Cavendish Square in die sakekern, wat as desentralisasiepunt vir die middestad dien. Hier is 'n lieflike openbare tuin, Arderne-tuin, wat eens op 'n tyd deel was van die landgoed genaamd "The Hill". Dit is in 1840 aangekoop deur 'n Engelse immigrant, Ralph Arderne. Hy het een van die voortreflikste versamelings bome op die Afrika-vasteland hier aangeplant, waarvan die meeste uitheems is.

Claremont was die tuiste van die 19de-eeuse astronoom, sir John Herschel, na wie die bekende privaatmeisieskool Herschel-skool genoem is.

Claremont het van 1886 tot 1913 sy eie munisipaliteit gehad. Die munisipale wapen was: "In rooi, 'n vroulike figuur wat Hoop voorstel, wat met haar regterarm teen 'n rots leun en 'n anker met haar linkerhand vashou, vergesel van drie goue ringe". Die helmteken was 'n voorstelling van die Herschel-gedenknaald; die skildhouers was 'n wildebees en 'n gemsbok; en die wapenspreuk was "Vestigia nulla retrorsum".




</doc>
<doc id="21183" url="https://af.wikipedia.org/wiki?curid=21183" title="Mowbray">
Mowbray

Mowbray is 'n suidelike voorstad van Kaapstad tussen Observatory en Rosebank.

Die gebied is in 1657 in plase opgedeel, waarvan die grootste later "Welgelegen" genoem is. 

'n Herberg genaamd "Varietas Delectat" is in die 1720s geopen. Dit het later as "Drie Koppen" bekend geword nadat die koppe van drie slawe wat vir moord terreggestel is naby die herberg op pale tentoongestel is. In die 19de eeu, is hierdie naam verkeerdelik in Engels as "Three Cups" vertaal. Die gebied is in 1850 amptelik "Mowbray" genoem.

Mowbray was van 1886 tot 1890 deel van die Rondebosch-munisipaliteit. Van 1890 tot 1913 wat dit 'n munisipaliteit op sy eie. Sedert 1913 is dit deel van Kaapstad.

Munisipaliteit (1) — Mowbray het twee munisipale wapens gehad. Die eerste het op die name "Drie Koppen" en "Three Cups" gesinspeel. Die skild is deurgesny, drie afgesnede manskoppe op pale verskyn in die skildhoof en drie bekers in die skildvoet. Die wapenspreuk was "Welgelegen".

Munisipaliteit (2) — Die raad het die wapen in 1901 met 'n skynheraldiese ontwerp vervang. Die skild is gevierendeel en toon (1) Duiwelspiek, (2) 'n leeu op 'n blou agtergrond, (3) 'n goue adelaar op 'n blou agtergrond, en (4) die wapen van die Kaapkolonie. Die helmteken was 'n afgerukte adelaarskop, en die wapenspreuk was weereens "Welgelegen".



</doc>
<doc id="21185" url="https://af.wikipedia.org/wiki?curid=21185" title="Rondebosch-Oos">
Rondebosch-Oos

Rondebosch-Oos is 'n suidelike voorstad van Kaapstad ten ooste van Rondebosch.

Dit bestaan uit dele van die voorstede Lansdowne en Crawford, en het eers in die dekade na 1980 sy beslag gekry toe inwoners as sodanig daarna begin verwys het. Die voorstad grens aan laasgenoemde twee voorstede, asook Claremont, Athlone en Rondebosch.

Die Laerskool Alpha is hier hernoem tot Laerskool Rondebosch-Oos. Daar is ook 'n hoërskool wat voorheen as Hoërskool Lansdowne bekend gestaan het, maar tans die Hoërskool Windsor heet. Albei skole was voorheen tweetalig (Afrikaans en Engels), maar is tans slegs Engelstalig.

Die NG gemeente Die Vlakte het in 1937 van die NG gemeente Rondebosch afgestig, maar het met die gedurige verhuising van Afrikaners uit die suidelike voorstede in 1989 ontbind, toe lidmate by die NG gemeente Keurboom (Claremont), NG gemeente Rondebosch en NG gemeente Van Riebeeck ingeskakel het. Keurboom en Van Riebeeck het op hulle beurt intussen ook opgehou bestaan.



</doc>
<doc id="21187" url="https://af.wikipedia.org/wiki?curid=21187" title="Sirkonium">
Sirkonium

Sirkonium is 'n chemiese element in die periodieke tabel met die simbool Zr en atoomgetal van 40. Sirkonium is 'n sterk, glansende grys oorgangsmetaal wat ooreenkomste toon met titaan. Sirkonium word hoofsaaklik uit sirkoon ontgin en het 'n baie hoë weerstand teen korrosie. Sirkonium word hoofsaaklik gebruik in kernreaktore vanweë sy weerstand teen korrosie en lae neutrondeursnee.

Sirkonium is 'n glansende gryswit metaal en het 'n buitengewone hoë weerstand teen korrosie. Sirkonium is ligter as staal met 'n hardheid soortgelyk aan dié van koper. As die metaal fyn verdeel word kan dit spontaan ontbrand in kontak met lug, veral by hoë temperature (die soliede metaal is brand egter nie so maklik nie). Sirkonium-sinklegerings word magneties by temperature onder 35 K. Die oksidasietoestand van sirkonium is gewoonlik +4, maar die +3 en +2 toestande kan ook verkry word.

Die hoofgebruike vir sirkon (ZrSiO) is in vuurbestande voerings, gietsand en in keramieke. Sirkon word ook as 'n natuurlike edelgesteente bemark vir gebruik in juwele en die oksied daarvan word verwerk om kubiese sirkonia (hier links in beeld) te maak, wat 'n skitterende, helder kristal vorm en as plaasvervanger vir diamant gebruik word.


In 2007, het sirkonium ongeveer $150/kg gekos.

Reaktorgraad sirkoniumlegerings moet van hafniumvrye sirkonium vervaardig word aangesien hafnium 'n baie hoë neutron absorpsiedeursnee het wat 600 keer hoër is as dié van sirkonium is. Kommersiële sirkonium bevat gewoonlik 1-5% hafnium wat verwyder moet word. Hierdie verwyderingsproses is uiters moeilik (sirkonium en hafnium is twee van die moeilikste elemente om van mekaar te skei). Twee hoofprosesse wat gebruik word is: vloeistof-vloeistof ekstraksie wat die verskil in oplosbaarheid metaaltiosianate in metielisobutielketoon (MIBK) uitbuit en ekstraktiewe distillasie. Die resulterende reaktorgraad sirkonium word gebruik in die vervaardiging van beheerstawe.

Sirkonium (afkomstig vanuit die Arabiese woord "zarkûn" of die Persiese woord "zargûn" wat "goudagtig" beteken) is in 1789 ontdek deur Martin Heinrich Klaproth en in 1824 geïsoleer deur Jöns Jakob Berzelius.

Daar word reeds in Bybelse geskrifte na die sirkonium-bevattende mineraal sirkon verwys. Die feit dat die mineraal 'n nuwe element bevat het was onbekend totdat Klaproth 'n monster uit Ceylon in die Indiese Oseaan geanaliseer het. Hy het die nuwe element Zirkonertz (sirkonia) gedoop. Die onsuiwer metaal is vir die eerste keer deur Berzelius geïsoleer deur 'n mengsel van kalium en kaliumsirkoniumfluoried te verhit in 'n ysterbuis. Suiwer sirkonium is eers in 1914 voorberei.

Die "kristalstaafproses" (of "Jodiumproses"), is deur Anton Eduard van Arkel en Jan Hendrik de Boer in 1925 ontdek en was die eerste nywerheidsproses vir die kommersiële voorbereiding van suiwer pletbare metallieke sirkonium. Dit is later deur die Kroll-proses vervang.

Sirkonium word nooit in die natuur as 'n vrye metaal aangetref nie. Die hoof ekonomies ontginbare bron van sirkonium is die sirkoniumsilikaatmineraal, sirkon (ZrSiO), wat aangetref word in neerslae in Australië, Brasilië, Indië, Rusland en die Verenigde State. Sirkonium en hafnium word in sirkon aangetref in 'n verhouding van ongeveer 50 tot 1 en is moeilik om te skei. Sirkon is 'n byproduk van die ontginnig en prosesering van die titaanbevattende mineraalsandsoorte, ilmeniet en rutiel of tinmateriale. Sirkonium word ook in 30 ander bekende mineraalspesies aangetref onder andere baddelejiet. Die metaal word kommersieel voorberei deur die reduksie van Sirkonium(IV)chloried met magnesium in die Kroll-proses en ander metodes. Kommersiële graad sirkonium het steeds 'n 1 tot 3% hafnium inhoud.

Die element is ook volop in S-tipe sterre en is in die son en meteoriete bespeur. Maanrotsmonsters wat deur die Apollo program sendings na die maan teruggebring is toon 'n baie hoë sirkoniumoksied inhoud relatief tot aardrotse.

Sirkonium soos dit in die natuur voorkom bestaan uit vier stabiele isotope en een baie langlewende radio-isotoop (Zr). Die tweede mees stabiele radio-isotoop is Zr met 'n halfleeftyd van 1.53 miljoen jaar. Agtien ander radio-isotope is ook al geëien. Die meeste hiervan het halfleeftye van minder as 'n dag buiten Zr (64.02 dae), Zr (63.4 dae) en Zr (78.41 ure). Die primêre vervalmodus voor Zr en die primêre modus daarna is betaverval.

Sirkoniumverbindings is gewoonlik nie giftig nie. Die metaalstof kan spontaan in lug ontbrand en behoort as 'n groot vuur- en ontploffingsrisiko hanteer te word. Sirkonium speel geen biologiese rol nie.




</doc>
<doc id="21188" url="https://af.wikipedia.org/wiki?curid=21188" title="NG gemeente Tamboerskloof">
NG gemeente Tamboerskloof

Die NG gemeente Tamboerskloof het lank as die sogenaamde De Nieuwe Kerk, Kaapstad, bekend gestaan en het ontstaan uit die bou van 'n tweede of "nieuwe" kerk vir die Groote Kerk-gemeente.

Vanweë die gebrek aan ruimte in die Groote Kerk, het dr. Abraham Faure die oplossing gesien in die bou van 'n tweede of nuwe kerk. Die hoeksteenlegging is deur die goewerneur, sir Galbraith Lowry Cole, op 18 April 1832 in die teenwoordigheid van 12 000 mense waargeneem. Dit word gereken as een van die indrukwekkendste in geskiedenis van die Nederduitse Gereformeerde Kerk. Die gebou is eers in 1847 teen 'n koste van £8 419 voltooi, maar 110 jaar later vervang deur die huidige gebou, waarvan ds. J.P. van der Merwe die hoeksteen op 22 Februarie 1957 gelê het.

Die kerk is geleë in wat destyds reeds 'n puik deel van die stadskom was en het 'n besondere opbloei in die jare tussen 1860 en 1865 beleef. Tydens ds. A.D. Lückhoff sr. se bediening van 1875 tot 1887 het dit vir alle praktiese doeleindes 'n afsonderlike gemeente geword met 'n bepaalde grens, 'n kommissie van bestuur en met ds. Lückhoff as sy eie predikant.

Ná 'n taamlike bittere stryd het die stigting van 'n selfstandige gemeente op aanbeveling van die 1890-Sinode plaasgevind op 1 Januarie 1891. Die gemeente het weer 'n opbloei beleef. 'n Pastorie is in Kohlingstraat gebou terwyl ene mev. Wicht 'n pragtige saal aan die gemeente geskenk het. Die Wichtsaal het 'n belangrike plek in die godsdiens en kultuurlewe in Kaapstad ingeneem. 

Die eerste Afrikaanse diens in die Nieuwe Kerk is in 1921 deur dr. S.H. Rossouw waargeneem na aanleiding van 'n petisie deur die studente by die kerkraad ingedien.

Ná 1910 het die gemeente talle moeilikhede beleef. Van die stremmende faktore was dat die gemeente sonder grense, sonder kaart en transport en sonder fondse gestig is. Die blanke woonbuurte het mettertyd ook al hoe verder van die kerk af wegbeweeg. Met die skenking deur mej. Hertzog van die Hertzogsaal in Buitenkantstraat het in daardie deel van die stad ook 'n werkkring ontwikkel wat in 1944 tot 'n aparte gemeente onder die naam NG gemeente Tafelberg van die Nieuwe Kerk afgestig het.

Die NG gemeente Tamboerskloof was nooit 'n groot gemeente wat getalsterkte betref nie. In 1972 was hier 420 belydende (volwasse) lidmate, en vyf jaar later een minder. Tydens die dienstyd van ds. Terblanche Jordaan, wat sy bediening as proponent in Jeppestown begin het en voormalige eggenoot van die aktrise Brümilda van Rensburg, het die gemeente se lidmaattal tot sowat 440 toegeneem van 'n laagtepunt in 1995 van net 300. Die kerkraad het egter 'n ondersoekkomitee aangestel om te kyk na die uitvoering van sy dienskontrak en bewerings van 'n verhouding tussen hom en die gewese skoondogter van oudpres. F.W. de Klerk. Hy is later uit sy amp onthef. Hy het ook in die spervuur gekom omdat hy 'n gay aktivis, Pieter Oberholzer, in die amp van ouderling bevestig het. Besware deur lidmate, wat homoseksualiteit as sonde beskou het, is by die kerkraad ingedien, maar van die hand gewys. Lidmate van die gemeente was ook ontevrede omdat Jordaan as geskeide man beroep is en as 'n ongetroude man pa geword het.

In 2007 was die lidmaattal 321 en in 2010 weer 300, soos 15 jaar tevore.




</doc>
<doc id="21189" url="https://af.wikipedia.org/wiki?curid=21189" title="Niobium">
Niobium

Niobium is 'n chemiese element in die periodieke tabel met die simbool Nb en atoomgetal van 41. Niobium is 'n seldsame sagte, grys, pletbare oorgangsmetaal wat in die mineraal kolumbiet aangetref word en word gebruik in verskeie legerings. Die bekendste legerings word gebruik om spesiale staalsoorte en sterk sweislaste te vervaardig. Niobium is in verskeie minerale ontdek wat as kolumbiete bekend staan. Charles Hatchett (1765-1847) het aanvanklik in 1801 die element hierna ook "Columbium" (Cb) genoem. Daar was egter verwarring omdat in 1802 tantaal ontdek is en mense gedink het dat columbium en tantaal dalk dieselfde element was. Heinrich Rose het beweer dat kolumbiet naas tantaal twee ander elemente bevat het wat hy niobium en pelopium genoem het. Later het geblyk dat niobium en columbium identiek was en nie columbium en tantaal nie. Altwee name columbium en niobium is steeds tot 1949 gebruik tot die IUPAC besluit het dit niobium te noem. Die mineraal heet nogtans steeds kolumbiet.

Niobiem is 'n blink grys, pletbare metaal wat 'n blouerige tint verkry wanneer dit by kamertemperatuur vir 'n verlengde periode aan lug blootgestel word. Niobium se chemiese eienskappe is bykans identies aan dié van tantaal, wat reg onder niobium op die periodieke tabel voorkom.

Wanneer dit verwerk word moet niobium onder 'n beskermende atmosfeer geplaas word selfs by lae temperature. Die metaal begin om in lug by 200 °C te oksideer; met mees algemene oksidasietoestande van +3 en +5. Ander toestande is wel ook bekend.

Niobium het 'n aantal gebruike: dit is 'n bestanddeel van sommige vlekvrye staalsoorte en in sommige nie-yster metaallegerings. Hierdie legerings is baie sterk en word dikwels gebruik in die konstruksie van pyplyne. Ander gebruike sluit in:

Niobium word 'n supergeleier by kriogeniese temperature. By atmosferiese druk het dit die hoogste kritieke temperatuur van die suiwer element supergeleiers: 9.3 K. Niobium het ook die grootste magnetiese penetrasie-diepte van enige element. Verder is dit een van slegs drie suiwer element supergeleiers (vanadium en tegnesium is die ander twee) wat Tipe II supergeleiers is, wat beteken dat dit 'n supergeleier bly wanneer dit blootgestel word aan sterk magnetiese velde. Niobium-tin en niobium-titaanlegerings word gebruik vir drade in supergeleiermagnete wat in staat is om buitengewoon sterk magnetiese velde te produseer. Niobium word ook in die suiwer vorm gebruik om supergeleidende komponente vir partikelversnellers te vervaardig.

Niobium se naam is afkomstig uit Griekse mitologie en is vernoem na "Niobe", die dogter van Tantalus. Die element is in 1801 deur Charles Hatchett ontdek. Hatchett het niobium in kolumbiet-erts ontdek wat in die 1750's deur John Winthrop, die eerste goewerneur van Connecticut na Engeland gestuur is. Daar het baie verwarring ontstaan oor die verskil tussen die nou-verwante niobium en tantaal en die probleem is eers in 1846 opgelos deur Heinrich Rose en Jean Charles Galissard wat die element toe herontdek het. Omdat Rose nie bewus was van Hatchett se werk nie, het hy die element 'n ander naam, Niobium gegee. In 1864 was Christian Blomstrand die eerste gewees om die suiwer metaal voor te berei deur niobiumchloried in 'n waterstof atmosfeer te reduseer.

Kolumbium (simbool Cb) was die aanvanklike naam wat Hatchett aan die element gegee het, maar Internasionale Vereniging van Suiwer en Toegepaste Chemie (IUPAC) het "niobium" as die amptelike naam vir element 41 in 1950 aanvaar meer as 'n 100 jaar na die omstredenheid ontstaan het.

Die element word nooit in sy suiwer vorm in die natuur aangetref nie, maar kom wel voor in die minerale kolumbiet ((Fe,Mn)(Nb,Ta)O), kolumbiet-tantaliet oftewel "koltan" ((Fe,Mn)(Ta,Nb)O), pirochlore ((Na,Ca)NbOOH,F) en eukseniet ((Y,Ca,Ce,U,Th)(Nb,Ta,Ti)O).

Niobium bevattende minerale bevat ook dikwels tantaal. Groot neerslae niobium is gevind saam met karbonatiet (koolstof-silikaat vulkaniese rotse) en ook as 'n bestanddeel van pirochlore. Brasilië en Kanada is die hoofvervaardigers van niobium mineraalkonsentraat en groot reserwes bestaan ook in Nigerië, Kongo en in Rusland.



</doc>
<doc id="21192" url="https://af.wikipedia.org/wiki?curid=21192" title="Charles Darter">
Charles Darter

Charles James Darter is in 1870 in Kaapstad gebore en het tydens die Tweede Vryheidsoorlog as 'n koloniale vrywilliger by die Engelse magte aangesluit waarna hy tot die rang van luitenant gevorder het in die "Namaqualand Border Scouts".

Op 18 Maart 1902 was hy met 'n verkenningstog vanaf sy basis in Garies te perd op pad in die rigting van Kamieskroon toe hy deur 'n Boere-skerpskutter in Brandewynkopkloof suid van Kamieskroon doodgeskiet is. Hy is op die plek waar hy geskiet is begrawe en 'n gewilde storie oor die gebeure wou dit hê dat die gebied rondom die graf aan Brittanje sou behoort en die kleinste stukkie Britse grondgebied in die wêreld is.

Die betrokke stukkie grond waarop die graf vandag te sien is, is egter op 3 November 1906 deur die Suid-Afrikaanse regering van die destydse eienaar onteien en behoort dus aan die staat. Dit was destyds ongeveer 128 vierkante meter groot en kan dus moontlik die kleinste stukkie Suid-Afrikaanse grond met sy eie titelakte wees.

Die hoef van die perd waarop luitenant Darter gery het en wat saam met hom doodgeskiet is, is vandag op uitstalling in die bekende Springbok Kafee op Springbok.


</doc>
<doc id="21193" url="https://af.wikipedia.org/wiki?curid=21193" title="Molibdeen">
Molibdeen

Molibdeen is 'n chemiese element in die periodieke tabel met die simbool Mo en atoomgetal van 42. Dit het die derde hoogste smeltpunt van enige element en word om hierdie rede dikwels gebruik in hoë-sterkte legerings. Molibdeen word in spoorhoeveelhede in plante en diere aangetref. In sommige diere kan 'n oormaat molibdeen giftig wees. Molibdeen is in 1778 deur Carl Wilhelm Scheele ontdek en is later in 1781 deur Peter Jacob Hjelm geïsoleer.

Molibdeen is 'n oorgangsmetaal met 'n elektronegatiwiteit van 1.8 op die Paulingskaal en 'n atoommassa van 95.9 g/mol. Dit reageer nie met suurstof of water by kamertemperatuur nie. By hoë temperature word molibdeentrioksied gevorm tydens die reaksie 2Mo + 3O → 2MoO In sy suiwer vorm is molibdeen 'n baie harde silwerwit metaal, dit is egter meer pletbaar as wolfram. Dit het 'n smeltpunt van 2623 °C en slegs tantaal en wolfram het hoër smeltpunte. Molibdeen het die laagste termiese uitsetting van enige metaal in kommersiële gebruik.

Molibdeen het met ingang 4 Mei 2007 'n waarde van ongeveer $65 000 gehad. Die prys van Molibdeen was tussen die jare 1997 tot 2002 rondom $10 000 per ton en het 'n hoogtepunt van $103 000 per ton in Junie 2005 bereik.

Die vermoë van molibdeen om uiterste temperature te kan weerstaan sonder om betekenisvol uit te sit of sagter te word maak dit nuttig vir gebruik in toepassings waar intense hitte betrokke is, insluitend vliegtuigonderdele, elektriese kontakte, industriële motors en filamente. Die meeste hoë-sterkte staal-legerings bevat tussen 0.25% tot 8% molibdeen. Molibdeen word ook dikwels as plaasvervanger vir wolfram gebruik te wyte aan sy laer digtheid en stabieler prys.

Molibdeen kan gebruik word as legeringsbymiddel en as vuurbestande bedekking vir ander metale. Al is molibdeen se smeltpunt 2623 °C, oksideer molibdeen baie vinnig by temperature bo 760 °C wat dit meer geskik maak vir gebruik in vakuumomgewings. Molibdeendisulfied (MoS) word gebruik as 'n smeermiddel en korrosieweermiddel. Dit vorm sterk films op metaalagtige oppervlakke en het 'n baie hoë weerstand tot baie hoë temperature en drukke. Natriummolibdaat is 'n helder oranje pigment wat gebruik word in keramieke en plasieke.

Molibdeniet die erts waaruit molibdeen tans hoofsaaklik onttrek word, is dikwels in die verlede verwar met grafiet. Later het mense dit met looderts verwar. In 1754 het Beng Qvist die mineraal geanaliseer en bepaal dat die erts nie lood bevat het nie. Eers in 1778 het die Sweedse skeikundige besef dat die mineraal 'n nuwe element bevat het. Peter Jacob Hjelm het molibdeen in 1781 vir die eerste keer suksesvol geïsoleer deur koolstof en lynsaadolie te gebruik.

In die Tweede Wêreldoorlog was sommige Britse tenks deur 'n 75 mm mangaanplaat beskerm. Die beskerming was egter ondoeltreffend en is toe later vervang met 25 mm molibdeen plaat.

Die wêreld se grootste vervaardigers van molibdeen materiale is die VSA, Kanada, Chili, Rusland en China. Al word molibdeen in minerale soos wulfeniet (PbMoO) en poweliet (CaMoO) aangetref, is die hoofbron van molibdeen steeds molibdeniet (MoS). Molibdeen word ontgin as hooferts en kan ook as byproduk van koper- en wolframontginning verkry word.

Molibdeen is die element met die 42 grootste verspreiding in die heelal en die 25 in die Aarde se oseane met 'n gemiddelde konsentrasie van 10,8 mt/km³. Die Russiese Luna 24-sending het 'n enkele molibdeendraende korrel in 'n pirokseenfragment ontdek wat vanaf die "Mare Crisium" op die Maan verkry is.

In 'n menslike liggaaam wat ongeveer 70 kg weeg is daar ongeveer 9.3 mg molibdeen. Dit kom in groter konsentrasies in die lewer en niere voor en in laer konsentrasies in die rugwerwels voor. Molibdeen kom ook voor in de menslike tandemalje en mag moontlik 'n rol speel in die voorkoming van tandverrotting. Vark-, lam- en beeslewer bevat ongeveer 1.5 dele molibdeen per miljoen. Ander betekenisvolle bronne van molibdeen sluit bone, eiers, sonneblomsade, koringmeel, lensies en graanvlokkies in.

Die gemiddelde aanbevole daaglikse volwasse inname van molibdeen is 0.3 mg. 'n Daaglikse inname van hoër as 0.4 mg kan giftig wees. 'n Molibdeentekort, veroorsaak deur 'n inname van minder as 0.05 mg/dag, kan vertraagde groei veroorsaak, 'n verlaagde aptyt en kan ook voortplanting belemmer. Natriumwolfram is 'n kompeterende inhibitor van molibdeen. Dieëtkundige wolfram verminder die konsentrasie van molibdeen in weefsels. Alhoewel molibdeen verbindings met verskeie organiese molekules vorm, insluitende koolhidrate en aminosure, word dit as MoO deur die liggaam vervoer. Molibdeen is teenwoordig in ongeveer 20 ensieme, insluitende aldehiedoksidase, sulfietoksidase en xantienoksidase. In sommige diere word die oksidasie van xantien na uriensuur ('n proses van purienkatabolisme) deur xantienoksidase, 'n molibdeenbevattende ensiem, gekataliseer. Die aktiwiteit van xantienoksidase is direk eweredig aan die konsentrasie van molibdeen in die liggaam. 'n Uiters hoë konsentrasie keer egter die proses om en kan as inhibitor optree vir beide purienkatabolisme en ander prosesse. Molibdeenkonsentrasies beïnvloed ook proteïensintese, metabolisme en groei.

Hoë hoeveelhede molibdeen kan inmeng met die liggaam se opname van koper. Dit verhoed dat die plasmaproteïene met die koper bind en dit verhoog die hoeveelheid koper wat deur urine uitgeskei word.

Dierlike herkouers wat groot hoeveelhede molibdeen inneem ontwikkel simptome wat diarree, vertraagde groei, bloedarmoede en akromotrigia insluit. Hierdie simptome kan verlig word deur die toediening van meer koper, hetsy in die voeding of deur inspuiting. Die toestand word vererger deur oormatige inname van swael.

Daar bestaan 35 bekende isotope van molibdeen waarvan die atoommassa wissel van 83 tot 117, asook vier metastabiele kernisomere. Sewe isotope kom natuurlik voor met atoommassas van 92, 94, 95, 96, 97, 98 en 100. Van hierde sewe isotope wat natuurlik voorkom is vyf stabiel met atoommassas van 94 tot 98. Alle onstabiele isotope van molibdeen verval na isotope van niobium, tegnesium en rutenium.

Molibdeen-92 en molibdeen-100 is die enigste onstabiele isotope wat natuurlik aangetref word. Molibdeen-100 het 'n halfleeftyd van ongeveer 1×10 j en ondergaan dubbele beta-verval na rutenium-100. Molibdeen-98 is die mees algemene isotoop en maak 24.14% van alle molibdeen uit. Molibdeenisotope met massagetalle van 111 tot 117 het almal halfleeftye van ongeveer .15 μs.

Molibdeenstof en -dampe wat deur mynbou- en metaalwerkbedrywighede geskep word is nie giftig nie. Daar is geen langtermyngevolge verbonde aan blootstelling tot molibdeen nie; voortdurende blootstelling kan egter lei tot oog- en velirritasie. Die direkte inaseming of inname van molibdeen behoort egter vermy te word. In die V.S.A bepaal regulasies 'n maksimum toelaatbare blootstelling aan molibdeen van 5 mg/m in 'n 8-uur tydperk. Kroniese blootstelling van 60 tot 600 mg Mo/m kan simptome insluit soos moegheid, hoofpyne en gewrigspyne.



</doc>
<doc id="21197" url="https://af.wikipedia.org/wiki?curid=21197" title="Rutenium">
Rutenium

Rutenium is 'n chemiese element in die periodieke tabel met die simbool Ru en atoomgetal van 44. Dit is 'n seldsame oorgangsmetaal in die platinumgroep en word aangetref in platinumertse en word gebruik as 'n katalisator in sommige platinumlegerings.

Rutenium is 'n polivalente harde wit metaal wat 'n lid is van die platinumgroep, dit het vier kristalmodifikasies en verdof nie by normale temperature nie maar kan wel plofbaar oksideer. Rutenium los op in gesmelte alkalies, word nie deur sure aangeval nie maar wel deur halogene teen hoë temperature.

Klein hoeveelhede rutenium kan die hardheid van platinum en palladium verhoog. Die korrosieweerstand van titaan word merkbaar verhoog deur die byvoeging an 'n klein hoeveelheid rutenium. Die metaal kan geplateer word deur elektroneerslag- of deur termiese ontbindingsmetodes.

Een rutenium-molibdeenlegering is gevind wat supergeleidend is by 10.6 K. Die oksidasietoestande van rutenium wissel in die bestek van +1 tot +8, 'n -2 toestand is ook bekend, die +2, +3 en +4 toestande is egter die meer algemene toestande.

Rutenium word gebruik in platinum en paladiumlegerings om die harde verweringsbestande elektriese kontakte te vervaardig. Dit word ook soms saam met goud gelegeer om juwele te maak.

0.1% Rutenium word by titaan gevoeg om sy korrosieweerstand honderdvoudig te vermeerder.

Daar word ook beplan om Rutenium te gebruik in sommige gevorderde hoë-temperatuur enkelkristal superlegerings, vir gebruik in turbinelemme van stralerenjins.

Viltpenne se punte word dikwels van legerings vervaardig wat rutenium bevat. Die bekende Parker 51 Viltpen was sedert 1944 met 'n Rutenium punt voorsien wat bestaan het uit 96.2% rutenium en 3.8% iridium.

Rutenium is ook 'n veelsydige katalisator: waterstofsulfied kan met lig ontbind word deur van 'n waterige suspensie van CdS partikels gelaai met ruteniumdioksied gebruik te maak. Dit kan moontlik 'n nuttige proses wees vir die verwydering van HS by olieraffinaderye en ander nywerheidsprosesse.

Organometalliese ruteniumkarbene en allenielideenkomplekse het onlangs belofte getoon as baie doeltreffende katalisatore vir olefienmetatese met belangrike toepassings in organiese en farmaseutiese chemie.

Sommige ruteniumkomplekse absorbeer lig regdeur die sigbare spektrum en word aktief ondersoek vir moontlike gebruike in sonenergietegnologie.

Die fluoressensie van sommige ruteniumkomplekse word deur suurstof gedemp, wat daartoe gelei het dat gebruik word in optode sensors vir suurstof.

Ruteniumrooi, [(NH)Ru-O-Ru(NH)-O-Ru(NH)] is 'n biologiese kleurstof wat gebruik word om poli-anioniese gebiede van membrane sigbaar te maak.

Ruteniumgebaseerde komplekse word ook nagevors vir moontlike kankerwerende eienskappe. Rutenium toon anders as andre tradisionele platinumkomplekse, 'n groter weerstand teen hidrolise en toon 'n meer selektiewe aksie op kwaadaardige gewasse. NAMI-A en KP1019 is twee medikasies wat tans kliniese ondersoeke teen metastatiese gewasse en kolonkankers ondergaan.

Rutenium is in 1844 ontdek en geïsoleer deur die Russiese wetenskaplike Karl Klaus. Klaus het getoon dat ruteniumoksied 'n nuwe metaal bevat het en het 6 gram rutenium verkry uit die ru-platinum wat nie opgelos het in aqua regia nie.

Jöns Berzelius en Gottfried Osann het rutenium byna in 1827 ontdek. Die mans het die oorskot geanaliseer wat oorgebly het nadat ru-platinum uit die Oeral gebergtes in aqua regia opgelos is. Berzelius kon nie enige ongewone metale opspoor nie maar Osann het gedink dat dit drie nuwe metale bevat het en het een van hulle rutenium genoem.

Die naam is afkomstig van Roethenië die Latynse naam die gebied wat die hedendaagse Oekraïne, Belarus en dele van Rusland, die Baltiese streek, Slowakië, en Pole insluit. Karl Klaus het die naam gekies ter ere van sy vaderland. Hy is gebore in Tartu, Estonië toe nog deel van die Russiese Ryk.

Hierdie element word gewoonlik in ertse saam met ander platinumgroep-metale in die Oeralgebergtes en in Noord- en Suid-Amerika ontgin. Klein maar kommersieel belangrike hoeveelhede word ook uit pentlandiet vanaf Sudbury, Ontario en uit piroxeniet-neerslae in Suid-Afrika onttrek.

Die metaal word kommersieel ontgin deur 'n komplekse chemiese proses waarin waterstof gebruik word om ammoniumruteniumchloried te reduseer en sodoende 'n poeier agterlaat. Die poeier word dan poeiermettallurgiese tegnieke saamgebind of deur argon boogsweismetodes.

Dit is ook moontlik om rutenium vanuit uitgeputte kernbrandstof te onttrek. Elke kilo fissieprodukte vanuit U sal tipies 63.44 gram rutenium-isotope bevat met halfleeftye van meer as 'n dag.

Ruteniumverbindings se chemiese eienskappe stem dikwels ooreen met dié van osmium en neem ten minste agt oksidasietoestande aan. Die +2, +3 en +4 toestande is die algemeenste. Voorbeelde is rutenium(IV)oksied (Ru(IV)O, Oksidasietoestand +4), dikaliumrutenaat (KRu(VI)O, +6), kaliumperrutenaat (KRu(VII)O, +7) en ruteniumtetroksied (Ru(VIII)O, +8). Verbindings van rutenium met chloor is rutenium(II)chloried (RuCl) en rutenium(III)chloried (RuCl).

Rutenium wat natuurlik voorkom bestaan uit sewe isotope. Die mees stabiele radio-isotope is Ru met 'n halfleeftyd van 373.59 dae, Ru met 'n halfleeftyd van 39.26 dae en Ru met 'n halfleeftyd van 2.9 dae.

Vyftien ander radio-isotpe is al geëien met atoommassas wat wissel tussen 89.93 (Ru) tot 114.928 (Ru). Die meeste van die isotope het halfleeftye van minder as vyf minute buiten Ru (halfleeftyd 1.643 uur) en Ru (halfleeftyd: 4.44 uur).

Die primêre vervalmodus voor die mees volopste isotoop, Ru, is elektronvangs en die primêre modus daarna is beta-emissie. Die primêre vervalproduk voor Ru is tegnesium en die primêre produk daarna is rodium.

Dit is betreklik maklik om verbindings met koolstof-rutenium bindings te skep, hierdie verbindings neig om donkerder te wees en reageer makliker as die osmiumverbindings. Professor Tony Hill en sy medewerkers het onlangs daarin geslaag om verbindings van rutenium waar 'n booratoom 'n binding met die metaalatoom vorm.

Die organometaal ruteniumverbinding wat die maklikste gemaak kan word is RuHCl(CO)(PPh). Die verbinding het twee vorme (geel en pienk) wat identies is wanneer hulle opgelos is maar verskil in die vastetoestand.

'n Organometaalverbinding soortgelyk aan rutenoseen, bis(2,4-dimetielpentadieniel)rutenium, kan geredelik gesintetiseer word en word gebruik in dampfase neerslag van metaalagtige rutenium asook in katalise, insluitende Fischer-Tropsch sintese van voertuigbrandstowwe.

Belangrike katalisatore wat op rutenium gebaseer is, is Grubbs se katalis en Roper se kompleks.

Die verbinding ruteniumtetroksied, RuO, wat soortegelyk is aan osmiumtetroksied, is baie giftig en is plofbaar. Dit word soms as kontrasmiddel in elektronmikroskopie gebruik Rutenium speel geen belangrike biologiese rol nie maar veroorsaak merkbare vlekke op die menslike vel, kan karsinogenies wees en bio-akkumuleer in beenweefsel.




</doc>
<doc id="21198" url="https://af.wikipedia.org/wiki?curid=21198" title="Rodium">
Rodium

Rodium is 'n chemiese element met die simbool: Rh. Dit het 'n atoomgetal van 45. Die element is 'n skaars silwerwit, harde oorgangsmetaal en is 'n lid van die platinumgroep. Rodium word aangetref in platinumertse en word gebruik in legerings saam met platinum en ook as 'n katalisator. Dit is die duurste edelmetaal.

Rodium is 'n silwerwit, harde, duursame metaal met 'n hoë weerkaatsingsvermoë. Rodium-metaal vorm nie normaalweg 'n oksied nie, selfs al word dit verhit. Suurstof word uit die atmosfeer geabsorbeer by die smeltpunt van rodium, maar wanneer dit stol word die suurstof weer vrygestel. Rodium het 'n hoër smeltpunt en laer digtheid as platinum. Dit word nie deur sure aangeval nie en is geheel en al onoplosbaar in salpetersuur en is net effe oplosbaar in aqua regia. Die volledige oplos van rodiumpoeier word slegs in swaelsuur vermag.

Die hoofgebruik van hierdie element is as legeringsmiddel vir die verharding van platinum en palladium. Hierdie legerings word gebruik in hoogoonde, vir glasveselproduksie, termokoppel-elemente, elektrodes vir vliegtuie se vonkproppe en laboratoriumkroesies. Ander gebruik sluit in:

Rodium (Vanaf Griekse "rhodon" wat "Roos" beteken) is in 1803 deur William Hyde Wollaston, kort na die ontdekking van palladium. Hy het die ontdekking gedoen in Engeland deur gebruik te maak van platinumerts wat hy vermoedelik vanuit Suid-Amerika verkry het. Sy metode het die oplos van die erts in aqua regia, met die daaropvolgende neutralisering van die suur met natriumhidroksied (NaOH) behels. Hy het die platinum dan as ammoniumchloroplatinaat laat neerslaan deur ammoniumchloried (NHCl) by te voeg. Die element palladium is as palladiumsianied verwyder deur die oplossing met kwiksianied te behandel. Die oorblywende materiaal was 'n rooi rodium(III)chloried: rodium metaal is uit hierdie verbinding geïsoleer deur reduksie met waterstofgas.

Die nywerheidsontginning van rodium is 'n ingewikkelde proses aangesien die metaal in ertse voorkom waar dit gemeng is met ander metale soos palladium, silwer, platinum en goud. Dit word aangetref in platinumertse en in die vrye toestand is dit 'n inerte wit metaal wat baie moeilik is om te smelt. Hoofbronne van hierdie erts word in Suid-Afrika, in die riviersand van die Oeralgebergtes, in Noord- en Suid-Amerika en ook in die koper-nikkelsulfied mynbougebied van Sudbury, Ontario. Alhoewel die hoeveelhede te Sudbury baie min is, is die ontginning daarvan steeds kostedoeltreffend vanweë die groot hoeveelhede nikkelerts wat verwerk word. Die hoofuitvoerder van rodium is Suid-Afrika (>80%) met Rusland as die tweede grootste produsent. Die jaarlikse wêreldwye produksie van hierdie element is slegs ongeveer 25 ton en daar bestaan baie min rodiumbevattende minerale. Dit is oor die algemeen baie moeilik om te bepaal of 'n rotsmonster platinumgroepelemente bevat.

Met ingang Oktober 2007 is rodium se prys ongeveer agt keer soveel as dié van goud gewees, 450 duurder as silwer en 27 250 duurder as koper op 'n gewigsbasis. Rodium se prys is gewoonlik ongeveer R 6 500/fyn ons, maar daar was in die afgelope paar jaar skerp stygings wat die prys op ongeveer R 40 300/per fyn ons te staan laat kom het.

Dit is ook moontlik om rodium te ontgin vanuit verbruikte kernbrandstof wat rodium (1 kg van die fissieprodukte van U bevat 13.3 gram Rh. Aangesien gebruikte kernbrandstof ongeveer 3% fissieprodukte op 'n massabasis bevat sal dit ongeveer 400 gram rodium per ton kernafval bevat. Die radio-isotoop van rodium met die langste leeftyd is Rh wat 'n halfleeftyd van 2.9 jaar het, terwyl die grondtoestand (Rh) 'n halfleeftyd van 207 dae het.

Elke kilogram rodium vanuit kernfissie sal 6.62 ng Rh en 3.68 ng Rh bevat. Aangesien Rh met 'n beta-vervalmeganisme na óf Ru (80%) ('n mate van Positronemissie sal plaasvind) óf Pd (20%) (gammastraalfotone met ongeveer 1 MeV word uitgestraal).

As die fissiereaksie oombliklik plaasvind dan sal 13.3 gram rodium ongeveer 67.1 MBq of Rh en 10.8 MBq Rh bevat. Aangesien dit normale praktyk is om afval kernbrandstof vir sowat vyf jaar te laat staan voor herverwerking, sal baie van die aktiwiteit al weggeval het en net sowat 4.7 MBq Rh en 5.0 MBq Rh bevat. As die rodium-metaal dan vir 'n verdere 20 jaar laat staan word na die fissiereaksie sal die 13.3 gram rodium-metaal ongeveer 1.3 kBq Rh en 500 kBq Rh bevat. Op die eerste oogopslag sou dit voorkom asof die rodium waarde toevoeg tot die waarde van herverwerkte fissie-afval, maar die koste van die skeiding van rodium vanuit die ander metale behoort oorweeg te word.

Rodium wat in die natuurlik voorkom bestaan slegs uit een isotoop, Rh. Die mees stabiele radio-isotope is Rh met 'n halfleeftyd van 3.3 jaar, Rh met 'n halfleeftyd van 207 dae, Rh met 'n halfleeftyd van 2.9 jaar en Rh met 'n halfleeftyd van 16.1 dae. Twintig ander radio-isotope is al geëien met atoommassas wat wissel tussen 92.926 tot 116.925. Die meeste hiervan het halfleeftye van minder as 'n uur behalwe vir Rh (halfleeftyd: 20.8 uur) en (halfleeftyd: 35.36 uur). Daar is ook 'n hele aantal metatoestande met die mees stabiele daarvan Rh (0.141 MeV) met 'n halfleeftyd van ongeveer 207 dae en Rh (0.157 MeV) met 'n halfleeftyd van 4.34 dae.

Die primêre vervalmodus voor die enigste stabiele isotoop, Rh, is elektronvangs en die primêre modus daarna is beta-emissie. Die primêre vervalproduk voor Rh is rutenium en die primêre produk daarna is palladium.

Rodium-metaal is 'n edelmetaal en daarom chemies inert.

Wanneer rodium egter in verbindings voorkom is dit reaktief. Die meeste mense kom nie maklik met rodiumverbindings in aanraking nie maar dit behoort as uiters giftig en karsinogenies beskou te word. Die noodlottige inname (LD50) vir rotte is 12.6 mg/kg rodiumchloried (RhCl. Rodiumverbindings kan die menslike vel baie kwaai vlek. Die element speel geen biologiese rol by die mens nie. Die onverbonde element kan as skadeloos beskou word.



</doc>
<doc id="21199" url="https://af.wikipedia.org/wiki?curid=21199" title="Eiterfeld">
Eiterfeld

Eiterfeld is 'n nedersetting in die Duitse deelstaat Hesse met 7 137 inwoners.



</doc>
<doc id="21200" url="https://af.wikipedia.org/wiki?curid=21200" title="Die Suiderstem">
Die Suiderstem

Die Suiderstem was 'n Kaapstadse middagblad en lyfblad van die Verenigde Party van 1936 tot 1949.

In 1932 het twee koerante wat die indertydse Suid-Afrikaanse Party goedgesind was, "De Zuid-Afrikaan vereenigd met Ons Land" (algemeen bekend as "Ons Land") en "De Goede Hoop", saam met hulle uitgewer, Van de Sandt de Villiers en Kie., van die toneel verdwyn en so die regerende party, wat in 1934 saam met die Nasionale Party die Verenigde Party geword het, sonder 'n Kaapse lyfblad gelaat. Die enigste Afrikaanse dagblad in Kaapstad was toe "Die Burger", 'n vurige ondersteuner van die Gesuiwerde Nasionale Party. In 1936 rig regeringsondersteuners die Unie-Volkspers Beperk in Kaapstad op en die maatskappy se nuwe middagblad, "Die Suiderstem" maak sy buiging op 8 Oktober 1936 as ondersteuner van die V.P.

"Die Suiderstem" is aanvanklik deur die "Cape Times" gedruk. Hieroor het "Die Burger" op 12 Oktober 1936 geskryf: "Nadat die mantel van "Ons Land" 'n hele aantal jare ongebruik rondgelê het, is dit gedurende die afgelope week deur 'n nuwe Afrikaanse koerant opgetel. Die S.A.P.-Unioniste "Cape Argus" en "Cape Times" het nou 'n bondgenoot in Kaapstad bygekry in hul stryd teen die Nasionale Party en in hul verdediging van die Smelterregering." Later is 'n eie pers aan Riebeeckplein opgerig. Mettertyd kom 'n Afrikaanse weekblad, "Naweek", tot stand onder redakteurskap van E.B. Grosskopf, 'n pionierjoernalis van die Nasionale Pers.

In Port Elizabeth is Blaar Coetzee aangestel as redakteur van die V.P. se halfweeklikse Afrikaanse blad, "Ons Land". Die koerant is einde Oktober 1939 gestig. Die eerste redakteur van "Die Suiderstem" was dr. C.J.S. Strydom, wat deur Abraham Jonker vervang is toe hy lid van Unie-Volkspers se direksie geword het. Uys Krige, skrywer en digter, was die letterkunderedakteur.

Gou is 'n groot kapitaal van £100 000 byeen gebring. Die Unie-Volkspers het takke opgerig in Port Elizabeth, Bloemfontein, Johannesburg en op Vereeniging, Pietersburg, Standerton, Volksrust en elders in die Transvaal, asook in Suidwes-Afrika in Windhoek, waar die "Die Suidwes-Afrikaner" lang jare die V.P. se lyfblad was in kompetisie met die Nasionale Party se "Suidwester". Van die skrywers wat in die jare 40 boeke by die Unie-Volkspers laat uitgee het, was onder meer Freda Linde, Uys Krige, E.B. Grosskopf, I.D. du Plessis en A.H. Jonker. Die maatskappy het ook sy eie boekwinkel opgerig.

"Die Burger" en "Die Suiderstem" het eers redelik beleefd teenoor mekaar opgetree, maar met die uitbreek van die Tweede Wêreldoorlog en die bedanking van genl. J.B.M. Hertzog, het oorlog ook tussen die twee koerante uitgebreek. "Die Suiderstem" het die oorlogsverklaring teen Duitsland heelhartig ondersteun, terwyl "Die Burger" neutraliteit bepleit het.

Die ondergang van die V.P. se partypolitieke blaaie het gou op die skokkende nederlaag in die verkiesing van 1948 gevolg. Waar die Unie-Volkspers se omset in sommige jare £350 000 beloop het, was sy skuld teen 1949 sowat £500 000. Die maatskappy se voorsitter, sen. A.M. Conroy, het sir De Villiers Graaff persoonlik genader om dit te delg, maar hy het geweier. Die maatskappy is uiteindelik gelikwideer en die Nasionale Pers het in 1951 besondere winskope gemaak met sy tender vir 'n rolpers en ander perstoerusting.

Die verdwyning van "Die Suiderstem" het beteken dat sedert 1950, toe "Die Volkstem" in Johannesburg gesluit het, daar nêrens in Suid-Afrika twee Afrikaanse dagblaaie in dieselfde stad uitgegee is wat verskillende politieke partye ondersteun het nie. Trouens, van daardie datum af tot ongeveer 1994 het alle Afrikaanse dagblaaie die Nasionale Party ondersteun. Tans bestaan die situasie dat alle Afrikaanse dagblaaie in Suid-Afrika aan een mediagroep (Naspers) behoort. Die enigste Afrikaanse dagblad enige plek ter wêreld wat nie geheel en al aan Naspers behoort nie, is die Republikein in Windhoek, waarin Naspers in September 2007 'n 50%-aandeel gekoop het.





</doc>
<doc id="21201" url="https://af.wikipedia.org/wiki?curid=21201" title="Cape Times">
Cape Times

Die Cape Times is 'n Kaapstadse oggendblad wat op 27 Maart 1876 deur F.Y. St. Leger as die eerste dagblad in die land opgerig is. Dit was die eerste dagblad in Suid-Afrika en die enigste tot en met die verskyning van die "Natal Mercantile Advertiser" (tans die "Daily News") twee jaar later. 

Die koerant het jare lank om sirkulasie met "Die Burger" meegeding, maar die stryd uiteindelik laat in die 20ste eeu verloor. Die sirkulasie was in 1974 byvoorbeeld 77 262 (toe een uit elke 14 Kapenaars dit gekoop het), maar in 2008 net 51 258 (toe net een uit elke 68 Kapenaars dit nog gekoop het). In die derde kwartaal van 2012 het dit 'n nuwe laagtepunt in die naoorlogse tydperk bereik met gemiddelde daaglikse verkope van 34 523 

Die koerant het tradisioneel die Verenigde Party en met die party se verdwyning die Progressiewe Federale Party ondersteun, hoewel sy huidige standpunt meer onafhanklik is. Dit word tans uitgegee deur Independent News & Media.




</doc>
<doc id="21204" url="https://af.wikipedia.org/wiki?curid=21204" title="Palladium">
Palladium

Palladium is 'n chemiese element met die simbool Pd en atoommassa van 46. Dit is 'n seldsame silwerwit oorgangsmetaal uit die platinumgroep en waarvan die chemiese eienskappe ooreenkomste met platinum toon. Dit is in 1803 in platinumertse ontdek deur William Hyde Wollaston en na die asteroïde Pallas vernoem.

Palladium word gewoonlik as 'n vrye metaal in legering met ander platinumgroepmetale aangetref. Dit word kommersieel ontgin vanuit koper-nikkelertse. Palladium het 'n groot affiniteit vir waterstof en kan soveel as 900 keer sy eie volume van die gas absorbeer. Palladium-metaal en sy komplekse word dikwels in katalisatore gebruik soos in die geval van katalitiese omsetters in motors, palladium op koolstof wat in organiese chemie en ander verbindingsreaksies gebruik word. Dit is 'n edelmetaal wat soms in juwele gebruik word en word met die ISO valutakode XPD aangedui. Palladium het onlangs baie belangstelling by beleggers laat ontstaan. Vroeg in 2007 is verskeie Effekte verhandelde fondse met fisiese palladium as rugsteuning geloods, onder andere die London ETF Security en die ZKB Palladium ETF.

Palladium is deur William Hyde Wollaston in 1803 ontdek. Die element is deur Wollaston vernoem na die asteroïde, Pallas, wat twee jaar tevore ontdek is.

Wollaston het palladium in ru platinumerts vanuit Suid-Amerika ontdek deur die erts in aqua regia op te los, dit daarna met 'n oplossing van natriumhidroksied te neutraliseer, die platinum is toe as ammoniumchloroplatinaat neergeslaan deur die oplossing met ammoniumchloried te behandel. Hy het kwiksianaat bygevoeg om palladiumsianaat te vorm wat daarna verhit is om die palladium-metaal te onttrek.

Palladiumchloried is eens op 'n tyd as 'n behandeling vir tuberkulose voorgeskryf teen 'n dosis van 0.065g per dag. Die behandeling het nie baie nadelige gevolge gehad nie maar is later met meer doeltreffende middels vervang.

Palladium se affiniteit vir waterstof het 'n belangrike rol gespeel in die omstrede Fleischmann-Pons eksperiment in 1989, waar die navorsers beweer het dat hulle koue fusie ontdek het.

Vroeg in die jaar 2000 is die Russiese verskaffing van palladium aan wêreldwye markte gereeld onderbreek of vertraag omdat uitvoerkwotas nie betyds vanweë politiese oorwegings toegestaan is nie. Die daaropvolgende paniekgedredewe aankope het die palladiumprys die hoogtes in laat skiet tot op 'n hoogtepunt van bykans $1100 (VSA) in Januarie van 2001. In hierdie tydperk het die Ford Motormaatskappy uit vrees dat motorvervaardiging onderbreek sou word as gevolg van palladiumtekorte, 'n groot hoeveelheid van hierdie metaal opgeberg en met die gevolglike daling in pryse later in 2001 het die maatskappy 'n verlies van $1 Miljard gely.

Die wêreldwye vraag na palladium het vanaf 100 ton in 1990 tot bykans 300 ton in 2000 gestyg. Die wêreldwye produksie uit myne was 222 ton in 2006 alvorens USGS se data. Die meeste palladium word gebruik in katalitiese omsetters in die motornywerheid.

In 2005 was Rusland die topprodusent van palladium gewees met ten minste 'n 50% markaandeel gevolg deur Suid-Afrika, die V.S.A en Kanada volgens die British Geological Survey.

Palladium word as 'n vrye metaal in die natuur gevind en kom in legering saam met platinum en goud in die spoelneerslae van die Oeralgebergte, Australië, Etiopië, Suid- en Noord-Amerika. Dit word kommersieel ontgin vanuit nikkel-koper neerslae uit Suid-Afrika, Ontario in die V.S.A en Siberië; Die hoë waarde van palladium maak die hoë koste van ontginning vanweë die lae konsentrasie en gevolglike groot hoeveelhede erts wat verwerk moet word, steeds winsgewend. Die wêreld se grootste enkele vervaardiger van palladium is MMC Norilsk Nickel wat dit produseer vanuit die Norilsk-Talnakh neerslag. Die Merensky-rif van die Bosveldkompleks van Suid-Afrika bevat beduidende hoeveelhede palladium saam met ander platinumgroep elemente. Die Stillwater-kompleks in Montana bevat ook ontginbare palladium.

Palladium ontstaan ook in fissiereaktore en kan onttrek word vanuit die uitgeputte kernbrandstof. Palladium word aangetref in die seldsame minerale koöperiet en polariet.

Palladium is 'n sagte silwerwit metaal wat ooreenkomste toon met platinum. Dit is dié platinumgroep-metaal met die laagste digtheid en laagste smeltpunt. Dit is sag en pletbaar wanneer dit uitgegloei word en die koue verwerking daarvan verleen baie sterkte en hardheid daaraan.

Palladium word chemies aangeval deur swaelsuur, salpetersuur en soutsuur waarin dit stadig sal oplos. Hierdie metaal reageer nie met suurstof by normale temperature nie (en vlek dus nie in lug nie). Palladium wat verhit word tot by 800 °C sal 'n laag palladium(II)oksied (PdO) laat ontstaan. Dit vlek ook effens in vogtige atmosfere wat swael bevat.

Dié metaal het die ongewone vermoë om soveel as 900 keer sy eie volume waterstof by kamertemperatuur te absorbeer. Daar word gereken dat die verbinding palladiumhidried (PdH) gevorm word maar dit is nog onseker of dit 'n ware chemiese verbinding is. As palladium groot hoeveelhede waterstof absorbeer sit dit ook effens uit.

Algemene oksidasietoestande van palladium is 0, +1, +2, en +4. Al is daar oorspronklik vermoed dat +3 die fundamentele oksidasietoestand van palladium was, bestaan daar geen bewyse van palladiumverbindings wat in die +3 toestand voorkom nie; ondersoeke is deur middel van X-straaldiffraksie gedoen van 'n verskeidenheid verbindings wat eerder 'n dimeer van palladium(II) en palladium(IV) aandui. Meer onlangs is verbindings met 'n oksidasietoestand van +6 voorberei.

Palladium wat in die natuur voorkom bestaan uit ses isotope. Die mees stabiele radio-isotope is Pd met 'n halfleeftyd van 6.5 miljoen jaar, Pd met 'n halfleeftyd van 17 dae en Pd met 'n halfleeftyd van 2.63 dae. Agtien ander radio-isotope is al geëien met atoommassas wat wissel tussen 92.936 (Pd) en 119.924 (Pd). Die meeste van hierdie halfleeftye is minder as 'n halfuur behalwe vir Pd (halfleedtyd: 8.47 uur), Pd (halfleeftyd: 13.7 uur) en Pd (halfleeftyd: 21 uur).

Die primêre vervalmodus voor die volopste stabiele isotoop, Pd is elektronvangs en die primêre modus daarna is betaverval. Die primêre vervalproduk voor Pd is rodium en die primêre produk daarna is silwer.

Radiogeniese Ag is 'n vervalproduk van Pd en is die eerste wat in die Santa Clara, Kalifornië meteoriet van 1978 ontdek is. Die ontdekkers daarvan het voorgestel dat die samesmelting en differensiasie van klein ysterkern planete sowat 10 miljoen jaar plaasgevind het na 'n nukleosintetiese gebeurtenis.

Pd teenoor Ag korrelasies wat in liggame waargeneem is, wat duidelik gesmelt was sedert die akresie (samesmelting) van die sonnestelsel, dui op die teenwoordigheid van nukliede met kort lewensduurte in die vroeë sonnestelsel.

Palladium word gebruik in tandheelkunde, horlosievervaardiging, vonkproppe vir vliegtuigenjins en in die vervaardiging van snykundige instrumente en elektriese kontakte.

Die grootste verbruiker van palladium in elektronika is die vervaardiging van multi-laag keramiekkapasitore(MLKK). Dit word ook gebruik vir die platering van elektroniese komponente en in soldeerselmateriale. Die elektroniese bedryf het meer as 1.07 miljoen fyn ons palladium in 2006 verbruik alvorens 'n Johnson Matthey verslag.

Waterstof diffundeer maklik deur verhitte palladium; dus kan dit gebruik word om die gas te suiwer. Palladium (en palladium-silwer legerings) word gebruik as elektrodes in multilaag keramiekkapasitore. Palladium (soms in legering met nikkel) word ook gebruik om verbindingstukke te plateer in elektroniese verbruikersgoedere.

Dit word ook gebruik as 'n Palladium-Waterstof elektrode in elektrochemiese studies. Palladiumdichloried kan groot hoeveelhede koolstofmonoksiedgas absorbeer en word daarom gebruik in koolstofmonoksiedmeters.

Wanneer dit fyn verdeel is, soos in palladium op koolstof, is palladium 'n baie goeie katalisator en word dit gebruik om hidrogenasie en dehidrogenasie reaksies te versnel. Dit word ook gebruik in die kraking van swaarder ru-olie reste. 'n Groot aantal reaksies wat koolstof-koolstof bindings vorm in organiese chemie (soos die Heck- en Suzuki koppeling) word bevorder met behulp van palladiumverbindings as katalisatore. Die belangrikste gubruik van palladium in die verband is in katalitiese omsetters. Baie navorsing word steeds gedoen om maniere te ontdek om die duurder platinum met palladium te vervang vir hierdie spesifieke doeleinde.

Palladium kan ook gebruik word om waterstof te stoor in die vorm van Palladiumhidried.

Sedert 1939 is palladium so nou en dan gebruik as 'n edelmetaal in juweliersware as 'n vervanging vir platinum of witgoud.

Die metaal se natuurlike wit kleur maak dit onnodig om dit met rodium te plateer. Dit is effe witter en baie ligter en sowat 12% harder. Net soos goud kan palladium tot 'n dun laag geplet word (so min as 100 nm). Soos platinum sal dit mettertyd 'n wasige patina ontwikkel. Anders as platinum sal palladium egter verkleur by soldeertemperature en bros word as dit voortdurend verhit en afgekoel word en reageer dit ook met sterk sure.

Palladium kan ook as vervanging vir nikkel in die vervaardiging van witgoud gebruik word. Palladium is een van die drie mees gebruikte elemente in die vervaardiging van witgoud (Nikkel en Silwer word ook gebruik). Palladium-goud is 'n duurder legering as nikkel-goud maar veroorsaak minder allergiese reaksies en behou sy wit kleur langer. Toe platinum as 'n strategiese hulpbron verklaar is tydens die Tweede Wêreldoorlog is baie trouringe uit palladium vervaardig.

In September 2001, was palladium duurder as platinum en is daarom selde gebruik in juweliersware en ook omdat dit moeiliker was om te giet. Die tegniese probleme met die giet van die metaal is grootliks opgelos en die gebruik van palladium in juweliersware het toegeneem as gevolg van die skerp styging in die prys van platinum en die daling van die palladiumprys.



</doc>
<doc id="21206" url="https://af.wikipedia.org/wiki?curid=21206" title="Silwer">
Silwer

Silwer is 'n chemiese element met die simbool: Ag, vanuit die Latyn: "Argentum" en atoomgetal van 47. Silwer is 'n sagte, glansende wit oorgangsmetaal met die hoogste elektriese geleidingsvermoë van alle elemente en het ook die hoogste termiese geleidingsvermoë van enige metaal. Dit kom voor as 'n vrye metaal asook in verskeie minerale soos argentiet en chlorargiriet. Die meeste silwer word vervaardig as byproduk van die ontginning van koper, goud, lood en sink.

Silwer is al sedert antieke tye bekend en word as 'n betaalmiddel aangewend. Dit word eeue lank al as 'n edelmetaal beskou wat gebruik is in ornamente, juweliersware en hoë waarde eetgerei. Tans word silwer gebruik in fotografiese film, elektriese kontakte, geleiers en spieëls. Elementêre silwer word ook gebruik in die katalise van chemiese reaksies. Silwer se antimikrobiese werking maak dit moontlik om verdunde oplossings van silwernitraat en ander silwerverbindinge te gebruik as ontsmettingsmiddels.

Silwer kom in sy suiwer vorm in die natuur voor; in verbinding met swael, arseen, antimoon of chloor; in verskeie ertse soos argentiet (Ag2S), horingsilwer (AgCl) en pirargiriet (Ag3SbS3). Die hoofbron van silwer is die ertse van koper, kopernikkel, goud, lood en lood-sink afkomstig vanaf Peru, Meksiko, China en Australië. Peru en Meksiko ontgin silwer alreeds sedert 1546 en is steeds van die groot produsente in die wêreld.

Die metaal kan vervaardig word deur die elektrolitiese raffinering van koper en deur die toepassing van die Parkes proses op loodmetaal wat verkry is uit loodertse met klein hoeveelhede silwer daarin. Kommersiële graad silwer bestaan uit ten minste 99.9% suiwer silwer en silwer met suiwerhede van hoër as 99.999% is beskikbaar. In 2005 was Peru die top produsent van silwer met bykans 'n sewende van totale produksie met Meksiko in die tweede plek volgens data van die British Geological Survey.

Silwer is 'n baie smeebare en pletbare (net effens harder as goud) monovalente muntmetaal met 'n helder wit metaalglans wat tot 'n hoë glans gepoleer kan word. Dit het die hoogste elektriese geleidingsvermoë van alle metale selfs hoër as koper. Die hoër koste en aanslag daarop het dit egter minder geskik as koper gemaak vir elektriese doeleindes al is dit voorheen gebruik in die elektromagnete wat gebruik is vir die verryking van uraan tydens die Tweede Wêreldoorlog (meerendeels vanweë die tekort aan koper).

Van al die metale het silwer die hoogste termiese geleidingsvermoë (slegs diamant, 'n nie-metaal, s'n is hoër), die witste kleur en die hoogste weerkaatsingsvermoë (alhoewel aluminium 'n hoër waarde het in sekere dele van die sigbare spektrum). Silwer het ook die laagste kontakweerstand van enige metaal. Silwerhaliede is fotosensitief en bekend vir hul vermoë om 'n latente beeld vas te lê vir latere chemiese ontwikkeling. Silwer is stabiel in suiwer lug en -water maar vlek wanneer dit aan lug blootgestel word wat osoon of waterstofsulfied bevat. Die algemeenste oksidasietoestand van silwer is +1 (byvoorbeeld, silwernitraat: AgNO); 'n paar +2 (byvoorbeeld, silwer(II)fluoried: AgF) en +3 verbindinge (byvoorbeeld, kaliumtetrafluoroargentaat: K[AgF]) is ook bekend.

Silwer wat natuurlik voorkom bestaan uit die twee stabiele isotope, Ag en Ag, met Ag as die volopste (51.839% natuurlike verspreiding). Silwer se standaard atoomgewig is 107.8682(2). 28 Radio-isotope is geëien, met die mees stabielstes Ag met 'n halfleeftyd van 41.29 dae, Ag met 'n halfleeftyd van 7.45 dae en Ag met 'n halfleeftyd van 3.13 uur.

Al die oorblywende radio-aktiewe isotope het halfleeftye van minder as 'n uur en die meerderheid hiervan het halfleeftye wat minder is as 3 minute. Hierdie element het vele meta-toestande, die mees stabiele daarvan is Ag ("t" 418 jaar), Ag ("t" 249.79 dae) en Ag ("t" 8.28 dae).

Isotope van silwer wissel in atoommassa vanaf 93.943 (Ag) tot 123.929 (Ag). Die primêre vervalmodus voor die volopste isotoop, Ag, is elektronvangs en die primêre modus daarna is betaverval. Die primêre vervalproduk voor Ag is palladium (element 46) isotope en die primêre produkte daarna is kadmium (element 48) isotope.

Die palladium isotoop Pd verval deur middel van beta-uitstraling na Ag met 'n halfleeftyd van 6.5 miljoen jaar. Ystermeteoriete is die enigste voorwerpe met 'n hoë genoeg palladium-tot-silwer verhouding om meetbare verskille in Ag verspreiding te lewer. Radiogeniese Ag is vir die eerste keer ontdek in die Santa Clara-meteoriet in 1978.

Silwermetaal los geredelik op in salpetersuur HNO om silwernitraat AgNO, 'n deursigtige kristallyne vastestof, te lewer wat fotosensitief is en maklik oplos in water. Silwernitraat word gebruik as die beginpunt vir die sintese van baie ander silwerverbindings, as ontsmettingsmiddel en as die geel kleurstof vir brandskilderglas. Silwermetaal reageer nie met swaelsuur nie en daarom word dit gebruik word om koperoksied neerslae skoon te maak op silwerartikels na soldeerwerk. Silwer reageer egter heftig met swael of waterstofsulfied HS om silwersulfied te lewer, 'n donkerkleurige verbinding wat gesien kan word as die vlekke op silwermunte en ander -voorwerpe. Silwerchloried (AgCl) word neergeslaan uit oplossings van silwernitraat in die teenwoordigheid van chloriedione en die ander silwerhaliede wat gebruik word in die vervaardiging van fotografiese emulsies word op soortgelyke wyse vervaardig deur gebruik te maak van bromied- of jodiumsoute. Silwerchloried word dikwels gebruik in glaselektrodes van pH toets- en potensiometriese meetinstrumente en kan ook gebruik word as deursigtige sement vir glas. Silwerjodied is ook al reeds benut in pogings om wolke te besaai om neerslag te bevorder.

Silweroksied (AgO) ontstaan as silwernitraat-oplossings met 'n basis behandel word en word gebruik as die positiewe elektrode (katode) in horlosiebatterye. Silwerkarbonaat AgCO word neergeslaan as silwernitraat-oplossings behandel word met natriumkarbonaat (NaCO). Silwerfulminaat AgONC is 'n kragtige, skoksensitiewe plofstof wat in slagdoppies gebruik word en word vervaardig deur die reaksie van silwermetaal met salpetersuur in die teenwoordigheid van etanol (CHOH). 'n Ander hoogs plofbare silwerverbinding is silwerasied AgN wat gevorm word deur die reaksie van silwernitraat met natriumasied, NaN. Latente beelde wat gevorm word in silwerhalied-kristalle word ontwikkel deur die behandeling met alkaliese oplossings van reduseermiddels soos hidroquinoon, metol(4-(metielamino)fenolsulfaat) of askorbaat wat die blootgestelde halied na silwermetaal reduseer. Alkaliese oplossings van silwernitraat kan gereduseer word na silwermetaal deur die reduksie van suikers soos glukose, 'n reaksie wat gebruik word om glas-spieëls te versilwer.

Silwerhaliede is oplosbaar in oplossings van natriumtiosulfaat NaSO wat gebruik word as fotografiese fikseerders om oortollige silwerhaliede van fotografiese emulsies te verwyder na die ontwikkeling van die foto. Silwermetaal word aangeval deur sterk oksideermiddels soos kaliumpermanganaat (KMnO en kaliumdichromaat (KCrO en in die teenwoordigheid van kaliumbromied (KBr) word hierdie verbindings gebruik in fotografie om silwerbeelde te bleik en hulle na silwerhaliede om te skakel wat dan met tiosulfate gefikseer kan word of herontwikkel kan word om die oorspronklike beeld te verskerp. Silwer vorm sianied komplekse wat oplosbaar is in water in die teenwoordigheid van sianiedione. Silwersianied-oplossings word gebruik in die elektroplatering van silwer.

Silwer speel geen bekende natuurlike biologiese rol by mense nie. Silwer self is nie giftig nie maar die meeste silwersoute is wel en sommiges is karsinogenies.

Silwer en silwerverbindings bevat silwer (soos kolloïdale silwer) kan in die bloedsomloopstelsel geabsorbeer word en neerslaan in verskeie weefsels van die liggaam en kan lei tot 'n toestand wat as argyria bekend staan wat aanleiding gee tot 'n grysblou pigmentasie van die vel, oë en slymvliese. Alhoewel hierdie toestand nie 'n mens se gesondheid beïnvloed nie is die skending van die gelaat gewoonlik permanent. Argyria is seldsaam en word soms verwar met sianose (blousiekte).



</doc>
<doc id="21210" url="https://af.wikipedia.org/wiki?curid=21210" title="Kadmium">
Kadmium

Kadmium is 'n chemiese element met die simbool Cd en atoomgetal van 48. Kadmium is 'n betreklik skaars, blouerige wit oorgangsmetaal en is 'n bekende karsinogeniese (kankerwekkende) stof wat in sinkertse voorkom. Kadmium word hoofsaaklik in batterye en pigmente (byvoorbeeld in plastiekprodukte) gebruik

Kadmium is 'n algemene onsuiwerheid in sink en word dikwels onttrek tydens die vervaardiging van sink. Sinksulfiedertse word in die teenwoordigheid van suurstof gerooster om die sinksulfied na die oksied om te skakel. Sinkmetaal word dan vervaardig deur die oksied saam met koolstof te smelt of deur elektrolise in swaelsuur. Kadmium word geïsoleer vanuit die sinkmetaal deur vakuumdistillasie van die gesmelte in sink of dit kan verkry word deur kadmiumsulfaat uit die elektrolitiese oplossing neer te slaan.

Kadmium is 'n sagte, smeebare, pletbare, giftige, blouerig-wit bivalente metaal. Die eienskappe daarvan is soortgelyk aan sink maar dit reageer om meer komplekse verbindings te vorm. Die algemeenste oksidasietoestand van kadmium is +2, maar daar is seldsame voorbeelde van +1 verbindings met kadmium bekend.

Ongeveer driekwart kadmium word gebruik in batterye (veral Ni-Cd batterye) en die grootste hoeveelheid van die res word hoofsaaklik benut vir pigmente, bedekkings en platerings en as stabiliseerders vir plastieke. Ander gebruike sluit in:


Kadmium (Latyns "cadmia", Grieks "καδμεία" wat "kalamyn" beteken, wat 'n kadmiumdraende mengsel van minerale is en vernoem is na die Griekse mitologiese karakter, Κάδμος (Kadmos)) is in Duitsland ontdek in 1817 deur Friedrich Strohmeyer. Strohmeyer het die nuwe element in 'n onsuiwerheid van sinkkarbonaat (kalamyn) gevind en vir 100 jaar was Duitsland die enigste betekenisvolle produsent van die metaal gewees. Die metaal is vernoem na kalamyn omdat die metaal in hierdie verbinding ontdek is. Strohmeyer het opgemerk dat sommige onsuiwer kalamynmonsters die neiging gehad het om van kleur te verander as dit verhit is, anders as suiwer kalamyn.

Ten spyte daarvan dat kadmium en sy verbindings baie giftig is kalsiumjodied in die verlede as 'n medisyne gebruik. In 1927 het die Internasionale Buro van Gewigte en Mates die meter in terme van die rooi kadmium spektrumlyn (1m = 1 553 164.13 golflengtes) gedefinieer. Hierdie definisie is sedertdien verander (sien krypton).

In 2001 was China die hoofprodusent van kadmium met byna 'n sesde aandeel van wêreldproduksie gevolg deur Suid-Korea en Japan volgens die British Geological Survey.

Kadmiumdraende ertse is seldsaam en kom in klein hoeveelhede voor. Greenokiet (CDS), die enigste betekenisvolle mineraal kom bykans altyd saam met sfaleriet (ZNS) voor. Gevolglik word kadmium hoofsaaklik vervaardig as 'n byproduk van die ontginning van sulfiedertse van sink en tot 'n mindere mate van lood en koper. Klein hoeveelhede kadmium, ongeveer 10% van totale verbruik, word verkry vanuit sekondêre bronne, hoofsaaklik uit die stof wat vrygestel word deur die herwinning van yster- en staalskroot.

Kadmium wat in die natuur voorkom bestaan uit 8 isotope. By twee van hierdie isotope is radio-aktiwiteit waargeneem en daar is voorspel dat drie ander radio-aktief moet wees maar daar is tot op hede geen verval waargeneem nie, vanweë hulle uiters lang halfleeftye.

Die twee natuurlik radio-aktiewe isotope is Cd (beta-verval, halfleeftyd van 7.7 × 10 jaar) en Cd (twee-neutrino dubbele beta-verval, halfleeftyd van 2.9 × 10 jaar). Die ander drie is Cd, Cd (dubbele elektronvangs en Cd (dubbele beta-verval). Ten minste drie ander isotope - Cd, Cd en Cd - is geheel en al stabiel. Van die isotope wat afwesig is in natuurlike kadmium is die langslewende Cd met 'n halfleeftyd van 462.6 dae en Cd met 'n halfleeftyd van 53.46 uur. Al die oorblywende radio-aktiewe isotope het halfleeftye van minder as 2.5 uur, en die meerderheid van hulle se halfleeftye is selfs korter as 5 minute. Hierdie element het ook 8 bekende metatoestande met die stabielste hiervan Cd (t 14.1 jaar), Cd (t 44.6 dae)en Cd (t 3.36 uur).

Die bekende isotope van kadmium wissel in atoommassa van 94.950 (Cd) tot 131.946 (Cd).
Die primêre vervalmodus voor die tweede volopste stabiele isotoop, Cd, is elektronvangs en die primêre modus daarna is betaverval en elektronvangs. Die primêre vervalproduk voor Cd is element 47 (silwer) en die primêre produk daarna is element 49 (indium).

Kadmium hou 'n beroepsgevaar in wat verband hou met nywerheidsprosesse soos die metaalplatering en die vervaardiging van nikkel-kadmium batterye, pigmente, plastieke en ander sintetiese materiale. Die hoofroete vir blootstelling in nywerheidsomgewings is deur inaseming. Inaseming van kadmiumbevattende dampe kan aanvanklik koors tot gevolg hê maar later vererger tot chemiese pneumonitis, pulmonary edema en selfs die dood.

Kadmium is ook 'n element wat omgewingsgevare inhou. Menslike blootstelling tot kadmium in die omgewing is hoofsaaklik as gevolg van die verbranding van fossielbrandstowwe en munisipale afval. Daar was noemenswaardige gevalle van vergiftiging wat die resultaat was van langtermyn blootstelling aan kadmium besmette voedsel en water. In die dekades na die Tweede Wêreldoorlog het Japannese mynboubedrywighede die Jinzu-rivier met kadmium en spore van ander giftige metale besmet. As gevolg daarvan het kadmium opgebou in rysgewasse wat al langs die rivier afstroom van die myne gegroei het. Die plaaslike landelike gemeenskappe het die besmette rys geëet en Itai-tai siekte asook verskeie nierafwykings ontwikkel. Kadmium is een van ses stowwe wat deur die Europese Unie se ROHS lys van beperkte stowwe voorkom wat karsinogeniese stowwe in rekenaars verbied.

Kadmium en verskeie kadmiumbevattende verbindings is ook bekende karsinogene en kan vele soorte kankers verwek.

Huidige navorsing het bevind dat kadmiumtoksisiteit in die liggaam ingedra kan word deur sinkverbindende proteïene. Sink en kadmium val in dieselfde groep in die periodieke tabel en bevat 'n gemeenskaplike (+2) oksidasietoestand en is bykans dieselfde grootte in 'n geïoniseerde toestand. Om hierdie rede kan kadmium vir sink in baie biologiese stelsels vervang, veral stelsels wat sagter ligande soos swael bevat. Kadmium kan soveel as tien keer sterker aan sekere biologiese stelsels verbind en is buitengewoon moeilik om te verwyder. Verder kan kadmium ook vir magnesium en kalsium in sekere biologiese stelsels vervang. Sodanige vervangings is egter seldsaam.

Die rook van tabak is die belangrikste enkele bron van kadmiumblootstelling onder bevolkings in die algemeen. Daar word geraam dat ongeveer 10% van die kadmium-inhoud van 'n sigaret ingeasem word. Die absorpsie van kadmium in die longe is baie meer doeltreffend as in die spysverteringskanaal en daar word sowat 50% van die kadmium wat in sigaretrook ingeasem word, geabsorbeer

Rokers se kadmiumkonsentrasies in hul bloed is sowat 4-5 keer hoër en die konsentrasie kadmium in hul niere is sowat 2-3 keer meer as in dié van nie-rokers. Ten spyte van die hoë kadmium inhoud in sigaretrook wil dit voorkom asof daar min blootstelling aan kadmium voorkom as gevolg van passiewe rook. Geen beduidende effek in kadmiumkonsentrasies in bloed kon by kinders wat aan tabakrook in hul omgewing blootgestel word bespeur word nie.

Wanneer daar met kadmium gewerk word is dit belangrik dat dit onder 'n dampkas gedoen word of dat daar van 'n geskikte asemhalingstoestel gebruik gemaak word om 'n mens teen die gevaarlike dampe te beskerm. Soldeersel kan byvoorbeeld kadmium bevat en moet met sorg hanteer word.




</doc>
<doc id="21212" url="https://af.wikipedia.org/wiki?curid=21212" title="Vestmannaeyjar">
Vestmannaeyjar

Die Vestmannaeyjar (letterlik "Wesman-eilande", 'n verwysing na vroeë Keltiese setlaars van die Britse Eilande) is 'n eilandgroep van vulkaniese oorsprong suid van Ysland. Die eilandreeks bestaan uit 14 eilande, 30 "skere" of rotsagtige eilandjies en 30 rotse.

Die eiland Heimaey met die gelyknamige dorp met 4 200 inwoners (2011) is die enigste bewoonde eiland. Vestmannaeyjar se ekonomie is hoofsaaklik gebaseer op vissery en toerisme.

Op 23 Januarie 1973, om 01:55 die oggend, is die vulkaan Eldfell gebore naby die Vestmannaeyjar. Die Heimaey se hele bevolking is ontruim na die hoofland deur 50 tot 60 vissersbootjies. 300 bejaardes en gestremdes is na Reykjavík ontruim deur vliegtuig en helikopter. Verskeie internasionale organisasies het hand bygesit om die dorp te red. Die hawe, een van die belangrikste in Ysland, was van groot belang en is amper vernietig deur die aankomende lawa. Die vulkaniese ontploffing het vir vyf maande en tien dae aangehou en sy einde is verklaar op 3 Julie 1973.


</doc>
<doc id="21220" url="https://af.wikipedia.org/wiki?curid=21220" title="Alexandrië">
Alexandrië

"Hierdie artikel handel oor die stad in Egipte. Vir die woonbuurt/township in Suid-Afrika, sien Alexandra"
Alexandrië (Grieks: Ἀλεξάνδρεια [Alexándreia], Latyns: Alexandria, Kopties: Rakotə, Arabies: Al-ʼIskandariya, Egipties-Arabies: Iskindireyya) is die tweede grootste stad van Egipte en sy belangrikste seehawe aan die Middellandse See met sowat vyf miljoen inwoners. Die stad huisves onder meer die Bibliotheca Alexandrina of Nuwe Biblioteek van Alexandrië en het danksy die aardgas- en oliepypleidings vanuit Suez tot 'n beduidende nywerheidsentrum ontwikkel. Dit beskik naas Kaïro oor die enigste internasionale lughawe in Egipte.

Die stad is die belangrikste van sowat driehonderd nedersettings wat die naam van Alexander die Grote dra en het danksy die invloedryke Ptolemeïese koningshuis tot een van die beduidendste metropole van die antieke wêreld en as hoofstad van Egipte tot die kulturele sentrum van die Hellenistiese wêreld ontwikkel.

Die stad se ekonomiese welvaart was veral aan die handel te danke; hier is invoere uit die ooste gehanteer en graan na Rome en later Konstantinopolis verskeep. Sy kosmopolitiese bevolking het 'n belangrike Joodse gemeente ingesluit. Sy argitektuur en instellings, soos die Vuurtoring van Alexandrië (die eerste ter wêreld en een van die Sewe Wonders van die Wêreld) en die Biblioteek van Alexandrië, die grootste van die antieke wêreld, was van die beroemdstes van die Klassieke Oudheid.

Volgens argeologiese ontledings dateer die oudste nedersettings in die gebied van die Alexandrië uit die periode tussen 2700 en 2200 v.C., terwyl die stad tussen 1000 en 800 v.C. sy eerste bloeitydperk beleef het. In die 4de eeu v.C. was dit 'n onbeduidende Egiptiese visserdorp met die naam Rhakotis.

In 331 v.C. het die Grieks-Masedoniese koning, Alexander die Grote, die Persiese besetters uit Egipte verdryf. Volgens historiese oorlewerings het hy besoeke aan die destydse Egiptiese hoofstad Memphis en die Orakel van Zeus Ammon in die oase van Siwa afgelê, wat sy goddelike afkoms onthul het. Die stigting van Alexandrië was die ingewing van die digter Homeros se gees, wat tydens die reis in 'n droom aan Alexander verskyn het. Die bekende argitek Dinokrates van Rhodos het die opdrag gekry om net by die plek teenoor die eiland Pharos, waar Alexander na bewering geslaap het, 'n stad te beplan wat die koning se naam sou dra.

Dinokrates se stadsontwerp was een van die mees gesofistikeerdes in die Hellenistiese wêreld. Alhoewel daar tot driehonderd stede tydens Alexander se veldtog gestig en na hom Alexandrië vernoem is, was die Egiptiese Alexandrië verreweg die belangrikste. Alexandrië sou onder meer die stad Naucratis as die belangrikste Griekse nedersetting in Egipte vervang en is daarnaas ook as 'n strategiese sentrum tussen Griekeland en die ryk Nylvallei beplan.

Nogtans het Alexander die stad self nooit meer gesien nie. Hy het onmiddellik vertrek op sy verdere veldtogte in die ooste en is uiteindelik in 323 v.C. in Babilon (die huidige Irak) oorlede. Alexander se lyk is deur koning Ptolemeüs gesteel en in Alexandrië in 'n praalgraf ter ruste gelê. Alexander se visekoning Kleomenes het met die bou en uitbreiding van die stad voortgegaan.

Die Ptolemeïese dinastie het sy heerskappy oor Egipte gevestig en Alexandrië as sy hoofstad bevorder en uitgebou. Vanweë die groot bevolkingsdigte van Egipte, veral in die Nylvallei, het die Griekse heersers dit onnodig geag om 'n groter aantal stede met Griekse karakter te stig. Naas klein militêre kolonies was die bestaande stad Naukratis in die Nyldelta en die nuutgestigte Ptolemaïs in Bo-Egipte die enigste Griekse stigtings.

Nogtans het Alexandrië vinnig tot een van die beduidendste stede in die Hellenistiese wêreld gegroei. Brucheion was die belangrikste van sy vyf stadswyke; hier was onder meer die koninklike paleis geleë.

Die Pharos (Vuurtoring) van Alexandrië, wat in die tydperk tussen 300 en 279 v.C. deur Sostratos van Knidos gebou is, was een van die Sewe Wonders van die Klassieke Oudheid, terwyl die Biblioteek van Alexandrië met sowat 700 000 skrifrolle die grootste ter wêreld was. Twee seehawens het Alexandrië met die Mediterreense lande verbind, terwyl die binnehawe aan die Mareotis-meer die handel met die res van Egipte en die Ooste gehanteer het.
Onder koningin Kleopatra VII, die laaste maar nogtans een van die mees ambisieuse Ptolemeïes-Lagidiese heersers, was Egipte al 'n vasalstaat van die Romeinse Ryk. Haar pogings om Gaius Julius Caesar, Marcus Antonius en Octavianus (die latere keiser Augustus) as bondgenote vir die stigting van 'n Romeins-Hellenistiese monargie te werf, was uiteindelik tevergeefs. Die presiese planne van Caesar en Kleopatra bly nog steeds raaiselagtig; hulle was 'n liefdespaar en Kleopatra was die moeder van Caesar se enigste seun, Kaisarion (Latyns Caesarion, "Klein-Caesar"). Die Romeinse geskiedskrywer, Suetonius, beweer dat hulle van plan was om met spesiale vergunning te trou en 'n tweeledige ryk met die hoofstede Rome en Alexandrië te stig. In Caesar se testament word Kaisarion egter nie genoem nie.

Ná die dood van haar minnaars Caesar, wat in 44 v.C. vermoor is, en Marcus Antonius, wat 30 v.C. selfmoord gepleeg het, het Octavianus, die oorwinnaar in die Romeinse Burgeroorloë, oorlog teen die welvarende land verklaar en dit in die jaar 30 v.C. verower. Kleopatra VII het selfmoord gepleeg, nadat Octavianus Alexandrië in 'n triomftog beset het. Octavianus het Alexandrië, net soos die res van die land, wat as keiserlike provinsie by die Romeinse Ryk ingelyf is, as 'n persoonlike besitting beskou. Die land is geïsoleer en Romeinse senatore is toegang geweier. Die vrugbare Nylvallei het met sy ongekende rykdom tot die Romeinse staatskas bygedra. Alhoewel die Alexandryne van hulle historiese stadsraad, die "bule", ontneem is, het Octavianus die Ptolemeïese grondwetlike bepaling, dat Alexandrië amptelik nie deel uitgemaak het van Egipte nie, steeds behou: ook die Romeine het verwys na "Alexandria ad Aegyptum" ("Alexandrië by Egipte") en titels soos "prefek van Alexandrië en Egipte" gebruik.
Alexandrië het na Rome 'n tyd lank die tweede grootste en belangrikste stad van die Romeinse Ryk gebly en sy naam aan die Alexandrynse Tydperk verleen. Sy bevolkingsdigtheid was ongekend in die Klassieke Oudheid: Diodoros het die aantal vrye burgers in die Laat-Hellenistiese tydperk op sowat 300 000 beraam. Volgens moderne skattings het die bevolking in die Laat-Romeinse periode selfs 500 000 beloop, waaronder sowat 180 000 Joodse burgers. Die stadsbuurte was volgens etniese en godsdienstige lyne verdeel, met woonkwartiere vir Griekse, Joodse en Koptiese burgers. Die Joods-Helleense filosoof, Philo van Alexandrië (omtrent 15/10 v.C. - 40 n.C.), het na sy geboortestad dan ook met die treffende Griekse term "polypolis" verwys - dit was vir hom 'n soort inhomogene stad, wat uit baie etniese buurte met uiteenlopende kulturele agtergronde bestaan het. Baie Egiptiese boere het hulle in Alexandrië gevestig om aan die knellende armoede en drukkende belasting te ontkom. Die Grieke het hierdie migrante "Anachorete" genoem.

Die bevolking van Alexandrië was nogtans merendeels van Griekse afkoms, alhoewel in die Ptolemeïese periode net Griekse burgers met 'n Alexandrynse vader en 'n Alexandrynse moeder volwaardige burgers was. Gemengde huwelike het die aantal Alexandrynse burgers dus waarskynlik geleidelik verminder.

Onder die heerskappy van die Ptolemeïes-Lagidiese dinastie is Joodse burgers in Egipte steeds by die Hellene gereken - die bevoorregte Griekssprekende bevolking. Die Romeine het hierdie status drasties afgeskaal, en net 'n baie klein groep van hulle het later Romeinse burgerskap gekry. Gevolglik is daar gewoonlik na hulle nie as Alexandryne verwys nie, maar as die "Jode van Alexandrië". Die Christelike godsdiens is volgens historiese oorlewerings in 61 deur die evangelis Markus ingevoer en het hier net soos elders in Noord-Afrika vinnig uitgebrei. In Alexandrië het baie Griekse burgers die nuwe geloof aangeneem. Ander historiese bronne beweer dat die eerste Christene in Alexandrië uit die Joodse bevolking gekom het soos Apollos en die eerste Christelike gemeenskappe dus moontlik reeds in die jaar 50 bestaan het.

Antieke bronne verwys na die prikkelbaarheid van sy inwoners en die groot aantal onluste en opstande wat daaruit voortgespruit het. Veral die Joodse burgers het onder die heerskappy van die keisers Claudius, Nero, Titus en Trajanus verskeie kere in opstand teen die Romeine gekom en volgens historiese bronne is tienduisende tydens die onluste gedood. Ná die laaste rebellie teen die begin van die 2de eeu het baie Joodse burgers na die Fezzan-gebied in die noordelike Sahara gevlug. Gedurende die 3de eeu is die Romeinse gesag steeds meer ondermyn; tydens die onluste van 274 het selfs 'n Romeinse papiervervaardiger aanspraak op die titel "Augustus" gemaak. Die opstand is deur keiser Diocletianus later met brute geweld neergeslaan.
In die laat-antieke tydperk het Alexandrië as 'n belangrike kulturele en Christelik-teologiese sentrum bekend gestaan. Anders as die universiteit van Athene was Alexandrië se akademiese instelling oop teenoor die Christelike godsdiens. In die Bisantynse Ryk was Alexandrië naas Konstantinopolis en Antiogië aan die Orontes die beduidendste stad. In 619 is Egipte deur die Islamitiese Sassaniete verower, maar het na die jaar 628 weer Bisantyns geword. Veertien jaar later was die stad egter vir die Bisantynse Ryk vir goed verlore en is dit deur die Arabiere ingeneem.

Die agteruitgang van Alexandrië het al voor die Islamitiese verowering begin; onder die Arabiese heerskappy het baie inwoners die stad verlaat. Ondanks die vestiging van Moslems het die bevolking sterk afgeneem. Alhoewel Alexandrië nog steeds as 'n handelsentrum en kulturele smeltkroes tussen die Hellenisties-Christelike en die Islamitiese wêreld gedien het, het die verskuiwing van die land se administratiewe setel na Foestat sy politieke en die stigting van Italiaanse kolonies in Akko sy ekonomiese belangrikheid verminder.

Alexandrië was in die Middeleeue steeds 'n belangrike hawe, alhoewel dit sy politieke funksies en rol as kulturele sentrum met die groei van Konstaninopolis en Kaïro volledig kwytgeraak het. Die beroemde vuurtoring is deur 'n reeks aardbewings in die 14de eeu verniel en teen omtrent 1700 was Alexandrië 'n dorpie tussen bouvalle.

Eers met die industrialisering gedurende die 19de eeu het Alexandrië weer van 'n onbenullige visserdorpie tot 'n beduidende metropool ontwikkel. Sy geografiese ligging naby die strategies belangrike Suez-verbinding na Indië het vinnig die belangstelling van Europese moondhede gewek.

In 1798 het Napoléon Bonaparte met sy ekspedisie naby Alexandrië geland en 'n oorwinning teen die Arabiese Mammelukke behaal, maar is later naby die stad Aboekir deur die Britte verslaan. Mohammed Ali, die Turkse goewerneur van Egipte, het omtrent 1810 met die heropbou van Alexandrië begin en teen die middel van die 19de eeu was dit weer 'n belangrike stad. Frankryk se politieke invloed is teen die einde van die 19de eeu deur die koloniale heerskappy van Groot-Brittanje vervang, en die Britte het ook die Suezkanaal beheer. Die stad is twee keer deur bomaanvalle getref: In Julie 1882 het die Britse Vloot Alexandrië gebombardeer en beset; in Julie 1954 is die stad deur Israeliese bomme getref.

Vandag hanteer Alexandrië se seehawe sowat driekwart van die Egiptiese uitvoere. Met sy tekstielnywerhede, motorvervaardiging, chemiese nywerhede, voedselverwerking en oliesuiweringsaanleg is Alexandrië tans die tweede grootste nywerheidstad in Egipte. Die huidige stadsgebied bestaan uit die ou stadskern tussen die twee hawebekkens met sy tipiese nou straatjies en basaars en die nuwe stadswyke op die vasteland met sy oorwegend moderne en Westerse karakter.

Die Nuwe Biblioteek van Alexandrië, die Bibliotheca Alexandrina, wat deur die Verenigde Nasies gefinansieer en in April 2002 ingewy is, volg die tradisie van die stad as 'n kulturele sentrum.

Die Groot Biblioteek van Alexandrië was die grootste van sy soort in die antieke wêreld met moontlik sowat 700 000 skrifrolle en word as die historiese voorloper van die huidige nasionale biblioteke beskou. Die moderne navorsing oor hierdie biblioteek word deur 'n gebrek aan argeologiese vondse en teenstrydige historiese bronne belemmer; die presiese stigtingsdatum, sy argitektuur, sy organisasie, die aantal skrifrolle waaroor dit beskik het en die presiese omstandighede van sy vernieling is nog steeds nie duidelik nie. Dit is nogtans die eerste bekende instelling van sy soort wat katalogusse van sy boeke saamgestel het.

Die Groot Biblioteek is volgens 'n aantal antieke bronne per ongeluk deur 'n brand vernietig, toe Caesar se troepe in 47 v.C. die Ptolemeïese vloot in die hawe aan die brand gesteek het. Nogtans steun net ses van sestien destydse bronne uit Alexandrië hierdie hipotese en die eerste van die ses dokumente het sowat 100 jaar ná die beweerde brand ontstaan. Luciano Canfora beweer in sy boek "The Vanished Library" dat die brand waarskynlik net stoorhuise met graan en onbeskrewe papirusrolle, wat uitgevoer sou word, geraak het.

Die historiese bronne verskil ook ten opsigte van die aantal skrifrolle wat verlore gegaan het: dit word beraam op tussen 40 000 en 700 000 (of die hele biblioteek, volgens Aulus Gellius). Die laaste bron, geskryf deur die kerkhistorikus Orosius, verwys na 40 000 verlore boeke.

Die Museion, of Tempel van die Muses, wat deel uitgemaak het van die antieke kompleks, het ook ná die brandramp bestaan, aangesien die name van 'n aantal direkteurs van die museum uit die Christelike tydperk oorlewer is en Plutarg na 'n geskenk van sowat 200 000 boekrolle verwys wat van die biblioteek in Pergamon gekom het. Die laaste bekende direkteur was Theon van Alexandrië (omtrent 335-405).

Ná 'n reeks onluste in 391, wat hy moontlik self aangestook het, is alle heidense tempels deur die Christelike patriarg, Teofilos van Alexandrië, verniel. Volgens oorlewerings is 'n aantal Christene, wat hulle in die beroemde Serapis-heiligdom verskans het, deur heidense burgers gekruisig. Keiser Teodosios I het amnestie aan die moordenaars toegestaan, maar nogtans die bevel gegee dat alle heidense tempels afgebreek moes word. Dit is nie duidelik of die Museion en moontlik ook die biblioteek deur hierdie maatreël geraak is nie. Die gebou is egter in dié tyd verwoes. By die verowering van Alexandrië deur Arabiese troepe in 642 is die biblioteek nog eens deur 'n brand beskadig.

Die Nuwe Biblioteek van Alexandrië is deur die Noorse argitekte Snøhetta en Hamsa Associates ontwerp en in samewerking met die UNESCO teen 'n koste van VSA-$ 250 miljoen opgerig. Die kompleks, wat in 2002 voltooi is, kan sowat agt miljoen boeke huisves en dien daarnaas as 'n argief van Internet-webwerwe.







</doc>
<doc id="21226" url="https://af.wikipedia.org/wiki?curid=21226" title="Oostenryk-Hongarye">
Oostenryk-Hongarye

Oostenryk-Hongarye (Duits: "Österreich-Ungarn", Hongaars: "Osztrák–Magyar"), oftewel die Oostenryks-Hongaarse Monargie (Duits: "Österreichisch-Ungarische Monarchie", Hongaars: "Osztrák–Magyar Monarchia"), was 'n staat in Sentraal-Europa vanaf 1867 tot 1918. Dit het bestaan uit Oostenryk en Hongarye en is deur slegs een monarg regeer. Die twee keisers en konings van Oostenryk-Hongarye was Frans Josef I en Karel I.

Die volle naam van die koninkryk was "Die Koninkryke en Lande Verteenwoordig in die Ryksraad en die Lande van die Kroon van St. Stefanus".

Met die nederlaag in die Eerste Wêreldoorlog het die laaste Oostenrykse keiser afgetree, wat tot die beëindiging van die ryk gelei het.


</doc>
<doc id="21228" url="https://af.wikipedia.org/wiki?curid=21228" title="Koos Sas">
Koos Sas

Koos Sas was 'n berugte skaapdief, gebore op Touwsrivier in die Kaapkolonie, maar hy het veral berug geraak weens sy misdadige optrede in die distrik Montagu. Hier is hy verskeie kere weens die diefstal van skape in hegtenis geneem, maar het hy ook talle kere daarin geslaag om te ontsnap. Dit is egter gebeure na sy dood wat bygedra het daartoe dat sy naam bly voortleef.

In 1917 het hy begin werk by Boetatjie Botha, seun van ds. D.S. Botha, 'n predikant van die NG gemeente Stellenbosch, wat 'n padstal-winkeltjie bedryf het op die plaas Hoek-van-die-berg naby Montagu. Volgens oorvertellings het hy egter net een dag gewerk voordat hy deur sy werkgewer afgedank is. Later daardie selfde dag het hy na sy werkgewer teruggekeer om meel te vra uit die winkel. Toe die werkgewer omdraai om die meel te kry het Sas hom na bewering met 'n swaar voorwerp oor sy kop geslaan en sy keel met 'n mes oopgesny. Sas is weens die moord in hegtenis geneem, maar nadat die saak vir verhoor oorgeplaas was na 'n hoër hof op Worcester, het hy weereens daarin geslaag om te ontsnap. Hy was hierna vyf jaar lank voortvlugtig en is deur die staat as 'n sogenaamde "voëlvrye" verklaar.

Op 6 Februarie 1922 het 'n lid van die polisie op Springbok in Namakwaland, konstabel Jurie Dreyer, tydens 'n patrollierit op die plaas Droodaap buite Springbok, vir Sas herken aan 'n foto wat aan polisiestasies versprei is. Sas het probeer vlug; Dreyer het hom twee dae later, op 8 Februarie, ingehaal en doodgeskiet.

Die verhaal van Koos Sas het hierna egter 'n nadraai gehad, want die dood van so 'n belangrike voortvlugtende moordenaar van 'n predikant se seun was groot nuus en die predikant van die NG gemeente Namakwaland (Springbok), dr. W.P. Steenkamp, en sy seun was onder die nuuskieriges wat na die lyk van Sas kom kyk het. Die liggaam is toe deur omstanders opgelig sodat ds. Steenkamp se seun 'n foto hiervan kon neem. Hierdie foto is toe deur ds. Steenkamp en sy vrou in poskaartformaat laat druk met die volgende onderskrif daarby: "Koos Sas, moordenaar van die seun van ds. Botha van Stellenbosch in 1917. Driemaal gevang en driemaal ontsnap, eindelik op 8 Februarie 1922 in die weghardloop doodgeskiet deur poliesman Jurie Dreyer op Droodaap, nabij Springbok, Namakwaland. Opbrings van verkoop hiervan is vir die ACVV in Namakwaland." Die ACVV was die Afrikaanse Christelike Vrouevereniging van die kerk, waarvan mev. Steenkamp die voorsitster was. Die poskaarte se opbrengs sou aangewend word om blanke pleegkinders in Namakwaland te verwyder uit die huise van kleurling-pleegouers.

Nadat Sas begrawe is, het dieselfde ds. Steenkamp toestemming van die destydse landdros verkry om die liggaam op te grawe en het hy na bewering die kopbeen van die oorledene met hom saamgeneem toe hy daarna op Stellenbosch en in Amerika in 'n mediese rigting gaan studeer het. Na sy terugkeer uit Amerika het hy kort voor sy dood die skedel geskenk aan professor Hercules Brink van die Universiteit van Stellenbosch, wat dit op sy beurt aan die museum op Montagu geskenk het waar dit daarna in 'n glaskas uitgestal is. 

Die verhaal van Koos Sas is in 2001 deur die bekende musikant David Kramer in 'n musiekteaterstuk verwerk nadat hy ook 'n lied daaroor geskryf het, wat in 1983 op sy album "Hanepootpad" uitgegee is.



</doc>
<doc id="21232" url="https://af.wikipedia.org/wiki?curid=21232" title="John Dove-Wilson">
John Dove-Wilson

Sir John Carnegie Dove-Wilson was regterpresident van Natal.

Hy is in Skotland gebore in 1865 en tot die balie toegelaat in 1888 en het in Edinburgh gepraktiseer tot 1894 toe hy aangestel is in die balie van die Natalse hooggeregshof. In 1911 het hy regterpresident geword. Hy was die regter in die verraadverhore na die 1922-opstand aan die Rand en het in 1930 afgetree, waarna hy weer in Edinburgh gaan woon het. Hy het daar gesterf in 1935.



</doc>
<doc id="21233" url="https://af.wikipedia.org/wiki?curid=21233" title="Vishoek">
Vishoek

Vishoek was voorheen 'n afsonderlike dorp maar is nou 'n Kaapstadse voorstad aan Valsbaai, sowat 29 km suid van die middestad met die elektriese spoorlyn wat oor Wynberg hierlangs tot in Simonstad loop.

Die destydse dorp is in 1916 aangelê en het in 1940 munisipale status verwerf, alhoewel die eerste nedersetting reeds in die 1660's hier gevestig is tydens die kommandeurskap van Zacharias Wagenaer. Dit is hoofsaaklik 'n woongebied, met min of geen nywerhede nie, en 'n baie gewilde strandoord. Ingevolge sy oorspronklike titelakte is geen drankverkope hier toegelaat nie, dieselfde as in Pinelands.

Vishoek het, anders as ander suidelike voorstede van Kaapstad, steeds 'n redelike groot Afrikaanse gemeenskap met 'n eie laerskool, die Laerskool Paul Greyling, wat in 2008 128 leerders van gr. 1 tot gr. 7 gehad het en in 2012 137. Die leerders het gewoonlik hulle skoolloopbaan voltooi aan die Hoërskool Zwaanswyk, 'n voormalige Afrikaansmedium-hoërskool in die suidelike voorstad Retreat, wat in 2007 ook parallelmedium geword het, maar deesdae is dit die Engelstalige Fish Hoek High School. Die NG gemeente Vishoek se lidmaattal het verbasend tussen 2000 en 2007 van 1 000 tot 1 293 toegeneem, vergeleke met 'n gedurige afname in die ring van Wynberg se getal belydende lidmate. Teen 2012 het dit egter drasties afgeneem tot 743, hoewel die gemeente steeds twee leraars gehad het.

Peers se grot is ook in die omgewing.

Vishoek het van 1940 tot 1996 sy eie munisipaliteit gehad. Die raad het in 1941 'n wapen aangeneem wat deur R. McNee Tait ontwerp is : "In goud, 'n silwer klimmende leeu oor alles heen 'n rooi dwarsbalk". Die helmteken was 'n geharnaste regterarm wat 'n swaard vashou, uitkomend uit 'n ope kroon.




</doc>
<doc id="21234" url="https://af.wikipedia.org/wiki?curid=21234" title="NG gemeente Vishoek">
NG gemeente Vishoek

Die NG gemeente Vishoek is 'n gemeente van die Nederduitse Gereformeerde Kerk in die suide van die Kaapse Skiereiland. Dit het tot 1941 as die NG gemeente Simonstad bekendgestaan en toe sowat 'n dekade lank as Simonstad-Kalkbaai, nadat laasgenoemde deel opnuut deel van die moedergemeente geword het. Die hedendaagse Vishoekse gemeente is op 9 Desember 1855 van die NG gemeente Wynberg afgestig, sowat 20 jaar nadat Wynberg dienste in die Episkopaalse kerk en die Wesleyaanse kapel in Simonstad begin hou het vir die Afrikaans-Hollandse lidmate in dié omgewing.

Die eerste kerkraadsvergadering het onder voorsitterskap van ds. Philip Eduard Faure plaasgevind. Die gemeente was 15 jaar lank vakant terwyl die konsulent en onderwysers die bearbeiding moes waarneem. Eers op 19 Mei 1870 word die eerste leraar, ds. G.A. Maeder, bevestig. Die eerste kerk is reeds op 10 Desember 1856 ingewy, nadat die hoeksteen vroeër gelê is deur Henry Dundas Trotter, kommandant van "Hare Majesteit Zeemacht" op Simonstad.

Die gemeente het sy destydse twee dienspunte gekry toe daar in 1875 begin is met die bou van 'n kerk op Kalkbaai, 'n wyk van die gemeente Simonstad. Dit was meer as 40 jaar voor die gemeente se latere sentrum, Vishoek, as dorpsgebied in 1916 aangelê is. Bruin lidmate het nog tot 1900 saam met die wit lidmate skool- en kerkgegaan. Kerkskole is gestig op Silo (vermoedelik die streek agter die berg op Simonstad), Magdala (die huidige Noordhoek) en Zilvermyn, asook op Simonstad en Kalkbaai. Ondersoek is telkens van kerkweë ingestel in hoeverre die onderwyser sendingwerk doen.

Eers op 26 April 1876 is 'n eie kerk op Kalkbaai ingewy. Die inwydingsrede is gehou deur dr. Philip Eduard Faure, wat opgemerk het dat dit op die dag en datum juis 41 jaar gelede was sedert hy die eerste godsdiensoefening gehou het op Simonstad, waarvan Kalkbaai later 'n buitewyk was.

Op 28 Januarie 1901 lewer ds. Abraham Isaac Steytler namens die ringskommissie 'n sterk pleidooi oor "het vergeefsche verspilling van krachten om twee kerken (Simonstad en Kalkbaai) te hebben en twee zoo afzonderlyke deelen ener gemeente behoorlyk te bedienen". Vier jaar later werp die pleidooi vrugte af toe Kalkbaai as afsonderlike gemeente afstig. Ds. S.P. Helm is op 22 Januarie 1906 as eerste leraar van daardie gemeente beroep. Sy opvolger was ds. C. H. Radloff en van 1925 het ds. P. J. Perold daar gearbei. Die laaste leraar was dr. P.F. Greyling, later algemene sekretaris van die N.G. Kerk-uitgewers. Na hom is een van net twee oorblywende Afrikaansmedium-laerskole (nadat al die ander saamgesmelt, toegemaak of tweetalige geword het) in die gebied tussen die Kaapstadse middestad en Simonstad, die Laerskool Paul Greyling in Vishoek, genoem. Die ander is Laerskool Simon van der Stel in Wynberg.

In 1941 is die gemeentes weer onder die naam Simonstad-Kalkbaai verenig, met ds. N.J.S. van der Merwe van Simonstad as leraar. In 1950 is berig dat die oortuiging al meer begin posvat het dat 'n sentrale kerkgebou op Vishoek 'n dringende noodsaaklikheid geword het. Die gemeente het op 7 Januarie 1950 afskeid geneem van die ou kerkgeboutjie wat in 1876 gebou is op Kalkbaai en op 10 Mei 1952 'n nuwe kerkgebou op Vishoek by Kommetjieweg 1 in gebruik geneem. Dié kerkgebou is ontwerp deur die vermaarde Afrikaanse argitek Wynand Louw. Die ou kerkgebou word deesdae benut as die Kalkbaai-teater.

Die NG gemeente Simonstad het in 1974 van Vishoek afgestig, maar met die lidmaattal wat drasties afgeneem het van 440 in 1995 tot sowat 140 in 2010 en 112 in 2014 bestaan daar reeds 'n aantal jare lank 'n samewerkingsooreenkoms met Vishoek. Vishoek self se lidmaattal (belydend) het toegeneem van 857 in 1985 tot 1 000 in 2000 en 1 277 in 2008, maar volgens die 2010-Jaarboek van die NG Kerke dramaties afgeneem tot net 751 en daarna tot 705 in 2014, vergeleke met 'n daling in die ringe van Wynberg en Vishoek (wat intussen saamgesmelt het as die Ring van Wynberg) van sowat 7 870 in 1985 tot 3 727 in 2008 en 2 475 in 2014. Vishoek se aandeel aan die totale getal lidmate in die ring het dus toegeneem van net meer as 'n tiende tot meer as 'n kwart.







</doc>
<doc id="21238" url="https://af.wikipedia.org/wiki?curid=21238" title="NG gemeente Kaapstad">
NG gemeente Kaapstad

Die NG gemeente Kaapstad (of Groote Kerk soos hy na sy kerkgebou genoem word) is die oudste gemeente van die Nederduitse Gereformeerde Kerk in Suid-Afrika, alhoewel kerkhistorici van die Nederduitsch Hervormde Kerk in Afrika beweer dat die kerk vanaf 1652 tot en met 1824, die Nederlandse Hervormde Kerk geheet het. Dit is egter nie histories korrek nie, aangesien die benaming "Hervormde Kerk" eers in die tweede helfte van die 18de eeu geleidelik begin posvat het via die Nederlanse letterkunde wat voorkeur verleen het aan die benaming Hervormde eerder as Gereformeerde. Dit is dus die moedergemeente van al die NG gemeentes.

Aan die begin moes die koloniste, wat sedert 1652 aan die Kaap die Goeie Hoop geland het, verlief neem met die dienste van 'n godsdiensonderwyser (sieketrooster), Willem Wylant. Hy het gereeld godsdiensoefeninge in die Fort gehou, kinders onderrig en die evangelie aan die inboorlinge verkondig. Die eerste nagmaal is op 12 Mei 1652 deur 'n besoekende predikant, ds. Johannes Backerus, bedien, terwyl die eerste doop op 24 Augustus 1653 bedien is. Ander sieketroosters wat hier diens gedoen het, was Pieter van der Stael, Ernestus Back en Jan Joris Graaf.

Die klein gemeente het verlang na 'n eie leraar tot die Here XVII in Amsterdam besluit om die eerste vaste predikant na die Kaap te stuur. Hy was Joan van Arckel, wat op 18 Augustus 1665 in Tafelbaai geland het. In sy tydperk het dit nodig geword om 'n houtgebou as kerk te gebruik en dit is in Desember 1665 van 'n steengewel en -vloer voorsien. In 1672 is diens gehou in "De Kat" van die Kasteel die Goeie Hoop, met die fondament van die eerste kerkgebou wat in 1678 gelê is. Eers op 6 Januarie 1704 is die eerste kerkgebou ingewy in die dienstyd van ds. Petrus Kalden. Dit het £2 200 gekos.

Die eerste gebore Afrikaner wat leraar van die gemeente was, was ds. Petrus van der Spuy (1746 tot 1752). Gedurende die dienstyd van ds. Johannes Petrus Serrurier (1760 tot 1802) is besluit om die kerk van 1704 te vergroot. Dit is teen 'n koste van £4 000 gedoen en in 1781 ingewy. Die huidige preekstoel, wat deur die beeldhouer Anton Anreith uit die beste Indiese hout teen 'n koste van £708 vervaardig is, is in November 1789 ingewy. Later is dié kerkgebou afgebreek en die nuwe kerkgebou, die huidige Groote Kerk, in 1841 ingewy.

Een van die beroemdste leraars in die gemeente se geskiedenis was dr. Abraham Faure, wat die gemeente bedien het van 1822 tot 1867. Hy het 'n besondere belangstelling in die onderwys getoon en buiten sy ander prestasies was hy ook verantwoordelik vir die stigting van die eerste Sondagskool in 1844.

'n Ander beroemde leraar in die 19e eeu was dr. William Robertson, wat hierheen gekom het van Swellendam af.

Van die wyke waaraan eie leraars afgestaan is, het mettertyd afgestig: NG gemeente Drieankerbaai (Seepunt), Observatory, Woodstock en Maitland, terwyl die gemeente Tafelberg van Tamboerskloof (die indertydse Nieuwe Kerk) afgestig het. In 'n onafrikaanse omgewing het die lidmaattal van die dogtergemeentes met die jare kwaai afgeneem. Woodstock is later ontbind, terwyl Drieankerbaai, Observatory, Maitland en Tamboerskloof in 2007 tussen hulle vier net 659 volwasse lidmate gehad het en in 2008 646, vergeleke met (Woodstock ingereken) 1 816 in 1985. 

Die gemeente het in 1952, toe sy 300-jarige bestaan gevier is (later is die stigting meer korrek aangegee as 1665), meer as 2 000 lidmate gehad en drie predikante. In 1979 was hier nog 1 971 volwasse lidmate, maar in 1995 1 403 en in 2009 net 810. Einde 2014 het dit afgeneem tot 585.





</doc>
<doc id="21241" url="https://af.wikipedia.org/wiki?curid=21241" title="Beatrice, Zimbabwe">
Beatrice, Zimbabwe

Beatrice is 'n dorpie in Zimbabwe aan die pad tussen Chivhu en Harare, 55 km noord van hier, met 'n geraamde bevolking in 2007 van 1 652.

Die vernaamste bedryf was tradisioneel die landbou, hoewel dit in duie gestort het sedert 2000. Dit is na Beatrich Borrow, die suster van H.J. Borrow, wat mynregte in die gebied besit het, vernoem. Die myn is lankal uitgeput, maar dit is geleë in 'n gebied met vrugbare grond wat lank 'n vooruitstrewende landbougebied was.

'n Gemeente van die Nederduitse Gereformeerde Kerk is in 1957 hier gestig, wat in 2007 sowat 50 lidmate gehad het en deur 'n predikant van Harare bearbei is.



</doc>
<doc id="21243" url="https://af.wikipedia.org/wiki?curid=21243" title="Banket">
Banket

Banket is 'n dorpie noord van Harare in Zimbabwe met 'n geraamde bevolking in 2007 van 9 503.

'n Soort gouddraende rots is deur die vroeë prospekteerders "banket" genoem omdat dit gelyk het na 'n Hollandse soetvleis met die naam. Die dorpie het ontwikkel as 'n sentrum vir 'n aantal kleims wat uitgesteek is op so 'n rif.

Tot en met die ineenstorting van die landbou in die land sedert 2000 was dit 'n sentrum vir die landbou met veral tabak en mielies as die vernaamste produkte.



</doc>
<doc id="21244" url="https://af.wikipedia.org/wiki?curid=21244" title="Bindura">
Bindura

Bindura is 'n dorp in Zimbabwe, noordoos van Harare geleë, met 'n geraamde bevolking in 2007 van 40 233.

Die dorp kan sy ontstaan terugvoer tot die ontdekking in 1890 deur Europese proskepteerders van verskeie antieke myne in die vallei onder 'n heuwel, wat die KoreKore-volk tradisioneel onaangeraak gelaat het wanneer hulle jaarliks die vallei aan die brand gesteek het. Die heuwel is uitgelos, sodat die diere daarheen kon vlug vir die KoreKore om te jag. Myne is hier begin en 'n dorpie, Bindura, het as handelspos ontstaan.

Hier is in 1970 'n gemeente van die Nederduitse Gereformeerde Kerk gestig, wat in 1973 meer as 200 volwasse lidmate gehad het en waarvan ds. J. Londt in daardie jaar die leraar was. Soos Chivhu, was dit 'n gebied met baie Afrikanerboere. Indertyd was daar 10 diakens en 10 ouderlinge. Die gemeente het egter voor onafhanklikheidwording van Zimbabwe opgehou bestaan.



</doc>
<doc id="21245" url="https://af.wikipedia.org/wiki?curid=21245" title="Cromwell Everson">
Cromwell Everson

Cromwell Everson 28 September 1925 - 11 Junie 1991 was veral bekend as 'n Suid-Afrikaanse komponis. Hy het groot geword in 'n Afrikaner-omgewing, sy moeder was Maria De Wit en sy vader Robert Everson. Everson het die tradisie voorgesit en sy kinders ook Afrikaans groot gemaak.


Die eerste Afrikaanse opera, "Klutaimnestra", is geskryf deur Everson. Die meeste van sy ander liedere is ook in Afrikaans. Behalwe die opera bestaan Everson se werke uit vyf sonatas, 'n viooltrio, 'n stel invensies, vier liedsiklusse, 'n klaviersuite, 'n verskeidenheid bewegings vir klavier en kitaar, 'n skrykkwartet, asook 'n onvoltooide simfonie.





</doc>
<doc id="21248" url="https://af.wikipedia.org/wiki?curid=21248" title="Hallescher FC">
Hallescher FC

Hallescher FC is 'n Duitse sokkerklub uit Halle in die deelstaat Sakse-Anhalt.

"Hallescher FC Wacker" is in 1900 gestig en het aan die eindronde om die Duitse titel deelgeneem in 1921, 1928 en 1934, maar tydens die Tweede Wêreldoorlog het die klub verdwyn. In 1946 is 'n nuwe klub in Halle gestig (met die spelers van die ou klub as basis) naamlik "SG Glaucha", wat in 1948 sy naam verander het in "SG Freiimfelde Halle" en in 1949 "ZSG Union Halle" geword het. Die klub het in 1949 en 1952 die nasionale kampioen geword. In 1950 is die klub se naam weer verander, hierdie keer na "BSG Turbine Halle". Die klub is deur die sokkerowerhede gedwing om met "SC Halle-Leuna" saam te smelt en sy naam weer te verander, eers na "SC Chemie Halle" (1958) en later na "FC Chemie Halle" (1966).

Die klub het in 1962 deelgeneem aan die Europese beker II en in 1971 aan die UEFA-beker teen PSV Eindhoven. Die eerste wedstryd het gelykop geëindig, maar die klub het hom onttrek aan die terugwedstryd nadat daar 'n brand by die span se hotel uitgebreek het waarin 1 speler dood is.

Na die hereniging van Duitsland het die klub sy huidige naam aangeneem, gebaseer op die oorspronklike naam.




</doc>
<doc id="21250" url="https://af.wikipedia.org/wiki?curid=21250" title="Indium">
Indium

Indium is 'n chemiese element met die simbool In en atoomgetal van 49. Hierdie seldsame, sagte, pletbare en laagsmeltende metaal is chemies soortgelyk aan aluminium of gallium maar kom nouer ooreen met sink (sinkertse is die hoofbron van hierdie metaal). Die hooftoepassing van die element is om deursigtige elektrodes te vervaardig vanuit indiumtinoksied in vloeistofkristal vertooneenhede. Dit word baie gebruik in dunfilms om smeringslae te vorm (dit is tydens die Tweede Wêreldoorlog gereeld gebruik om die laers in hoë-werkverrigtingsvliegtuie te bedek). Dit word ook gebruik om buitengewoon lae smeltpunt legerings te maak en is 'n komponent van sommige loodvrye soldeersels.

Indium is 'n baie sagte, silwerwit, seldsame ware metaal met 'n helder glans. As suiwer indium-metaal gebuig word gee dit 'n skril klank af. Beide gallium en indium het die vermoë om glas te benat.

Een buitengewone eienskap van indium is dat sy mees algemene isotoop effens radio-aktief is; dit verval baie stadig deur beta-verval na tin. Hierdie radio-aktiwiteit word nie as gevaarlik beskou nie, hoofsaaklik omdat die halfleeftyd 4.41 x 10 jaar is. Anders as sy periode 5-buurelement, kadmium, is indium nie 'n kumulatiewe gifstof nie.

Die eerste grootskaalse gebruik van indium was om die laers in hoë-werkverrigting vliegtuigenjins te bedek tydens die Tweede Wêreldoorlog. Daarna het produksie van die element stadig toegeneem soos nuwe toepassings gevind is in laagsmeltende legerings, soldeersels en in die elektronika. In die 1950's is klein balletjies daarvan gebruik as die emitters en kollektors van PNP legeringvoegvlak transistors. In die middel en laat 1980's het die ontwikkeling van halfgeleiers en indiumtinoksied dun films vir vloeistofkristal vertooneenhede baie belangstelling verwek. Teen 1992 het dunfilmtoepassings die grootste eindgebruiker van indium geword.

Ander gebruike sluit in:


Indium (vernoem na die indigolyn in sy atoomspektrum) is ontdek deur Ferdinand Reich en Hieronymous Theodor Richter in 1863 terwyl hulle sinkertse getoets het met 'n spektograaf op soek na tallium. Richter het later in 1867 daarin geslaag om die metaal te isoleer.

Indium is 61 op die lys van volopste elemente in die Aarde se kors teen ongeveer 0.25 dpm, wat beteken dat dit drie keer meer volop is as silwer wat teen konsentrasies van 0.075 dpm voorkom. Tot en met 1924 is slegs omtrent 'n gram van indium geïsoleer. Indium word vervaardig uit die residu van die verwerking van sinkertse maar kan ook in yster-, lood- en koperertse aangetref word. Kanada is die voorste vervaardiger van indium. Die Teck Cominco raffinadery in Trail, Brits Columbia is die grootste enkele bron met 'n produksie van 32 500 kg in 2005, 41 800 in 2004 en 36 100 kg in 2003.

Die hoeveelheid indium wat verbruik word is grootliks 'n funksie van wêreldwye vervaardiging van LCD-skerms. Wêreldwye vervaardiging beloop tans 476 ton per jaar vanuit mynbou en 'n verdere 650 ton per jaar uit herwinningsbronne. Aanvraag vir die element het in die afgelope paar jaar skerp gestyg met die groeiende gewildheid van LCD rekenaarskerms en televisies, wat tans verantwoordelik is vir bykans 50% van die totale verbruik. Meer doeltreffende vervaardiging en herwinning (veral in Japan) sorg vir 'n balans tussen vraag en aanbod. Die vraag na die metaal het toegeneem met die toenemende gebruik daarvan in LCD-skerms en televisies en die aanbod het afgeneem toe 'n aantal Chinese mynmaatskappye opgehou het om indium uit die uitskot van sinkverwerking te onttrek. In 2002 was die prys 94 V.S.A dollar per kilogram. Die onlangse wisseling in vraag en aanbod het gelei tot hoë en skommelende pryse vir indium wat tussen 2005 en 2007 gewissel het tussen $700/kg tot $1 000/kg. Die vraag na indium gaan waarskynlik toeneem met die grootskaalse vervaardiging van koperindiumgalliumselenied gebaseerde dun-film sonsel tegnologie deur verskeie maatskappye in 2008 soos onder andere Nanosolar en Miasole.

Uit die indium-inhoud van sinkertsneerslae kan afgelei word dat die wêreldwye reserwes van die metaal ongeveer 6 000 ton ekonomies ontginbare indium beloop. Hierdie syfers het aanleiding gegee tot beramings dat daar teen huidige verbruikstempos ongeveer slegs 13 jaar se ontginbare indium oor is. Die Indium Corporation, die grootste verwerker van indium, beweer egter dat gegewe die toenemende herwinningsrendemente tydens ontginning asook die herwinning uit 'n groter verskeidenheid basismetaal ertse (insluitende tin, koper en ander polimetalliese neerslae) en nuwe mynbou beleggings, dat die langtermyn verskaffing van indium volhoubaar, betroubaar en voldoende sal wees om die toenemende vraag te kan voorsien. Hierdie gevolgtrekking wil redelik klink in die lig daarvan dat silwer, 'n element wat minder volop is, tans teen 'n tempo van ongeveer 18 300 ton per jaar ontgin word, wat ongeveer 40 keer hoër is as die huidige indium ontginningstempo is.

Suiwer indium in metaalvorm word as nie-giftig deur die meeste bronne beskou. In die sweiswerk- en halfgeleiernywerhede waar indium blootstelling relatief hoog is, was daar tot op hede nog geen verslae van enige giftige nagevolge nie.

Dit mag egter nie die geval wees vir indiumverbindings nie: daar bestaan onbevestigde bewyse wat daarop dui dat indium 'n lae-vlak van giftigheid mag hê. Watervrye indiumtrichloried (InCl) is byvoorbeeld ietwat giftig, terwyl indiumfosfied (InP) giftig is en ook vermoedelik kankerwekkend kan wees.



</doc>
<doc id="21251" url="https://af.wikipedia.org/wiki?curid=21251" title="Jan Willem Janssens">
Jan Willem Janssens

Jan Willem Janssens (Nijmegen, 12 Oktober 1762 – Den Haag, 23 Mei 1838) was die laaste Nederlandse goewerneur van die Kaap. 

Janssens is op 12 Oktober 1762 in Nijmegen in Oostelike Nederland gebore. Sy militêre loopbaan begin reeds op negejarige ouderdom toe hy in 1771 as kadet by die Van Aylva Regiment, later Van Burmania hernoem, van die Nederlandse leër aansluit. Nadat die regiment weer hernoem is na Prins Frederik van Oranje-Nassau word Janssens 'n vaandeldraer op 5 Februarie 1777. Die regiment word weer eens hernoem, dié keer Regiment No. 1 'De Schepper' en op 5 April 1785 word Janssens kwartiermeester van die tweede bataljon van sy regiment. Tydens die patriotopstand in Nederland in 1787 het sy regiment aan die kant van die Stadshouer geveg en hoewel hy in Noord-Brabant gebly het tydens die Pruisiese inval word hy op 31 Desember 1787 tot eerste luitenant bevorder, waarskynlik omdat hy aan die seëvierende kant was. Hy verlaat daarna die regiment om op 12 Desember 1788 kaptein te word van die grenadierkompanjie van die tweede bataljon Infanterieregiment No. 18 'Van Pabst'. Janssens het in sy ou regiment gedien wat nou Von Wartensleben genoem is tydens die 1793–1794-veldtog teen Frankryk in Vlaandere. Op 13 September 1793 is hy in sy regterskouer deur 'n musketbal gewond tydens die verowering van Menin. Hy het ook deelgeneem aan die beleg van Lanrécies (20–30 April 1794), en die Slag van Fleurus op 26 Junie 1794.

Nadat die Nederlandse en Britse troepe in die begin van 1795 deur die Franse verslaan is, is die Nederlandse Republiek verander in die Bataafse Republiek wat 'n satellietstaat van Frankryk was. Die Bataafse leër is herorganiseer volgens die Franse stelsel en Janssens se regiment het die derde bataljon van die eerste Halwe Brigade (Frans: "Demi-Brigade") geword. Hy is egter as gevolg van sy besering tydens die veldtog in Vlaandere uit die staande mag ontslaan en is aangestel as administrateur van die Franse troepe in die Bataafse Republiek op 16 Junie 1796. Sy administratiewe vermoëns lei daartoe dat hy reeds op 11 Maart 1797 tot eerste kommissaris-generaal met beheer oor die Franse troepe wat in die Bataafse Republiek onderhou moes word is bevorder is. In 1800 is hy benoem tot sekretaris-generaal van die Nederlandse ministerie van oorlog, maar hy bedank uit die pos op 10 Oktober 1800. Hy dien as adviseur aan die Agent van oorlog tot hy op 29 Januarie 1801 weer die pos van eerste kommissaris opneem.

Op 25 Maart 1802 word die Vrede van Amiens onderteken waarvolgens die Kaap van Goeie Hoop, wat in 1797 deur Brittanje beset is, aan die Bataafse Republiek hertoegeken is. Reeds op 18 Februarie, voor die verdrag onderteken is, is die nou 39-jarige Janssens aangestel as Goewerneur-Generaal en Hoof-Kommandeur van die Bataafse kolonie in die Kaap. Hy is bevorder tot Luitenant-Generaal in die Bataafse Leër. Op 5 Augustus seil hy op die Bato, deel van die eskader onder bevel van Skout-Admiraal Dekker, na die Kaap. Die eskader kom op 24 Desember 1802 in Kaapstad aan en op 21 Februarie 1803 neem Janssens die regering by die Britte oor. 

Janssens het verwag dat die vrede nie lank sou hou nie en beveel onmiddellik dat die verdediging van die Kaap opgeknap moet word. Op 3 April 1803 vertrek hy op 'n reis na die binneland en stig die sendingstasie Bethelsdorp, 20 km noordwes van Port Elizabeth. Hy het ook vir Gaika ontmoet. Janssens was 'n bekwame man en het 'n vooruitstrewende beleid toegepas, maar soos verwag het die vrede nie gehou nie en op 16 Mei verklaar Brittanje weer oorlog. Janssens is beveel om die grootste deel van sy garnisoen na Java te stuur wat deur die Bataafse regering as 'n belangriker besitting as die Kaap geag is. Hy is agter gelaat met 1 900 Bataafse man, die 5de Waldeck Bataljon en 'n paar honderd opgeleide Khoikhoi soldate. Dit neem egter tot 4 Januarie 1806 voor die Britte onder generaal David Baird met 10 000 man in Tafelbaai land. Kaapstad, wat deur die Waldeck bataljon verdedig is gee onmiddellik oor en word deur die Britte beset. Janssens het met omtrent 1500 man teruggeval om later op 18 Januarie in die Slag van Blaauwberg met die Britte slaags te raak. Die Nederlanders is maklik verslaan en Janssens is in sy regterheup gewond. Hy gee op 23 Januarie oor en word toegelaat om op 5 Maart op die "Bellona" met sy garnisoen die Kaap te verlaat waarna hy op 8 Junie 1806 in Den Haag aankom. Die Kaap en Suid-Afrika sou vir die daaropvolgende 155 jaar in Britse hande bly.

Teen Janssens se terugkeer na Nederland het Napoleon besluit om die Nederlandse Republiek af te skaf en die Koninkryk van Nederland in die plek daarvan te skep. Die nuwe koninkryk is deur Napoleon, se broer Louis Napoleon, wat as Koning Lodewijk bekend sou staan, regeer. Koning Lodewyk het Janssens op 11 Julie 1806 die pos van Sekretaris-Generaal van die Department van oorlog aangebied. Gerdurende 1806 en 1807 het hy verskillende missies as kwartiermeester-generaal en in ander rolle vervul. Op 1 Januarie 1807 is hy as Ridder in die Koninklike Orde van Verdienste aangestel en na verskeie ander hoë poste is hy op 7 Desember 1807 as Minister van Oorlog in die Koninkryk van Nederland aangestel. Hy word egter weer op 27 Maart 1809 swak gesondheid uit die pos ontslaan. 

Op 3 Julie 1810 kom hy in Parys aan om die nuus van Koning Lodewyk se abdikasie oor te dra nadat Vise-Admiraal Verhuell geweier het om dit te doen. Napoleon maak hom op 22 Julie 'n lid van die Counciel d'Affairs van Nederland en na die opneming van Nederland in die Franse Ryk word Janssens général de division. Hy is deur Napoleon aangestel as Goewerneur-Generaal van alle Franse besittings Oos van Ile de France, in praktyk die voormalige Nederlands-Indië. In sy nuwe rol seil hy op 29 Desember uit Maindin in Frankryk na die Ooste op die fregat "La Méduse". Hy kom op 15 Mei 1811 in Batavia in Java aan waar hy by Daendels oorneem. 

Skaars twee maande later, op 30 Julie 1811, kom 'n Britse invalsvloot bestaande uit 43 oorlogskepe en 57 transportskepe onder bevel van Vise-Admiraal Stopford noord van Java aan. Die skepe het 'n leër van 11 000 man en 500 perde, georganiseer in vier brigades onder bevel van Luitenant-Generaal Samuel Auchmuty bygestaan deur die Goewerneur-Generaal van Brits Oos-Indië, Lord Minto na Java gebring. Luitenant-Generaal Janssens se magte het uit 11 infanterie bataljons, 2 jaer-bataljons, 4 berede eskadrons, 'n artillerie bataljon, en 3 berede artillerie kompanies bestaan. Hoewel die totale Franse mag van 17 774 man indrukwekkend klink moet in ag geneem word dat selgs 12% Europeërs was ondersteun deur onervare inheemse soldate met twyfelagtige lojaliteit. Janssens se posisie is verder verswak deur Napoleon se aandrang dat leër aangevoier moes word deur général de brigade Jean-Marie Jumel, 'n middelmatige bevelvoerder wat glad nie Nederlands of Maleis kon praat nie.

Luitenant-Generaal Auchmuty se troepe land op 4 Augustus 1811 naby die dorpie Tjilintjing, drie ure buite Batavia. Die "Franse" leër het egter na Weltevreden en Meester Cornelis teruggetrek en Janssens het sy hoofkwartier in Jakatra opgerig. Generaal Auchmuty se magte bereik die buitewyke van Batavia teen dagbreek op 8 Augustus waar hy aandring op onmiddellike oorgawe waartoe die burgemeester Hillebrink instem en sy samewerking belowe. Meeste huise was verlate, daar was geen drinkwater nie aangesien die waterwerke vernietig is en die magasyn is aan die brand gesteek. Die Britte kon die stad egter onbestrede inneem en die vure blus. 

Op die agste eis Lord Minto reeds vir die eerste keer die oorgawe van die kolonie in 'n gesant wat hy na Janssens se hoofkwartier, nou in Meester Cornelis, stuur. Janssens het botweg geweier en Auchmuty is beveel op voort te gaan met die aanval. Britse magte het hulle opmars na Weltevreden gemaak waar hulle met die “Franse” magte onder général de brigade Jumel slaags sou raak. Nadat Jumel nie sy linkerflank behoorlik verdedig het slaag die Britte daarin om Weltevreden in te neem ten spyte van manhaftige verdediging deur die kanonniers. Britte het 6000 gevangenes geneem en het die voortvlugtende Franse agternagesit tot by Meester Cornelis. Lord Minty het weereens 'n gesant gestuur om oorgawe by Janssens te eis. Janssens het weereens geweier.

Na wedersydse kanonaanvalle by Meester Cornelis beveel Generaal Auchmuty op die 26ste 'n aanval op die kamp aan. Luitenant-Generaal Janssens was egter nie verras deur die aanval nie, 'n Skotse droster het hom naamlik ingelig van die Britte se planne. Janssens het dus bevele gegee om voorbereiding te tref vir 'n verrassingsaanval en persoonlik vir général de brigade Jumel instruksies gegee dat alle troepe in posisie moes wees teen 3 uur die oggend. Toe die aanval teen drie-uur begin blyk dit egter dat Janssens se bevele nie uitgevoer is nie. Die Franse kanonniers kon net een skoot inkry voor die Britte tussen hulle was. Die Nederlandse Majoor F.X. Muller en Kaptein Osman was vasbeslote om nie toe te laat dat die vesting wat aan hulle toe vertrou is sonder uiterste weerstand op te gee nie. Toe dit duidelik word dat hulle nie die vesting sou kon hou nie het hulle 'n aangesteekte lont in die kruit magasyn gegooi. Die reuse ontploffing wat daarop gevolg het, wat verliese aan beide kante tot gevolg gehad het, het die Britte se aanval vir 'n oomblik of twee gestuit, maar dit is nie opgevolg deur 'n Franse teenaanval nie. In 'n laaste poging tot aksie beveel général de brigade Jumel die berede soldate om aan te val. Hy beveel egter ter selfde tyd dat die infanterie moet begin vuur wat tot swaar verliese onder die berede soldate lei wat in die spervuur vasgevang is. Janssens het verskeie kere tydens die chaotiese slag probeer om die orde te herstel maar dit was te vergeefs en hy het geen ander keuse gehad as om terug te val nie. Duisende Franse het oorgegee en ses duisend krygsgevangenes, waaronder 200 offisiere, is krygsgevangene geneem. 

Lieutenant-General Janssens was een van die laastes om die slagveld te verlaat. Nadat hy byna gevang is daag hy by Buitenzorg op waar 'n gesant van Lord Minto vir 'n derde keer sy oorgawe eis. Janssens antwoord egter dat die Britte nie meer as 'n tiende van Java ingeneem het nie en dat hy nie sou oorgee voor daar nie meer een soldaat oor was wat kon weerstand bied nie.

Janssens het geweier om général de brigade Jumel te sien aangesien hy hom verantwoordelik gehou het vir die ramp by Meester Cornelis. Jumel is op die ou einde in Cheribon krygsgevangene geneem waar die aanvoerder van die fort, Luitenant van der Werf by die Britse leër aangesluit het en die basis aan die Britte oorgegee het. Britse magte is ook na Karang Sambong gestuur om terugval deur die Franse na die weste te verhoed. 'n Gesant is weer op die 9de September na Janssens gestuur wat weereens geweier het om oor te gee. 

Toe Janssens in Samarang aankom was dit vir hom duidelik dat hy nie met die 8 000 manskappe daarin sou kon slaag om Samarang te kon verdedig nie aangesien dit geen verdedigings gehad het nie en deur die Britse vloot gebombardeer kon word. Hy het dus stelling ingeneem op 'n reeks koppies by Oengaran waar hy Auchmuty ingewag het. Op die 12de en 13de land die Britte by Samarang. Met slegs 1200 man en ses veldkanonne besluit hy om onmiddellik tot aanval oor te gaan. Die taktiek het gewerk en Janssens se ongedissiplineerde en gedemoraliseerde troepe is maklik oorrompel. 

Janssens se leër is geheel en al verslaan en hy moes met 'n paar offisier na die Salitaga fort terugval. In die nag stuur hy 'n versoek aan Generaal Auchmuty vir 'n skietstaking om onderhandelinge met Lord Minto in Batavia moontlik te maak. Auchmuty weier egter en verklaar dat onderhandelinge met hom gevoer moet word. Janssens gee op 18 September by Toentang oor aan Auchmuty.

Op 18 Oktober 1811 seil Janssens van Batavia na Engeland as krygsgevangene. Tydens sy gevangenskap ontvang hy op 22 Februarie 1812 die "Grand-Croix" van die "Ordre Impérial de la Réunion" (Groot Kruis van die Orde van Reunion).

Hy is in 1838 oorlede. Die Oos-Kaapse dorp Jansenville, wat sy ontstaan te danke het aan die Nederduitse Gereformeerde Kerk wat die afsonderlike gemeente Jansenville op 4 Februarie 1855 van die NG gemeente Uitenhage afgestig het, is na hom genoem.




</doc>
<doc id="21252" url="https://af.wikipedia.org/wiki?curid=21252" title="Bethelsdorp">
Bethelsdorp

Bethelsdorp is 'n dorp, 20 km noordwes van Port Elizabeth, en vorm deel van Nelson Mandelabaai Metropolitaanse Munisipaliteit.

Bethelsdorp is in 1803 gestig as 'n sendingstasie van die Londense Sendinggenootskap, ná 'n besoek van goewerneur Jan Willem Janssens deur eerwaardes dr. J.T. van der Kemp en James Read op die plaas Roodepas van Theuns Botha. Die naam is afgelei van Hebreeuse woord "Baitheel" wat beteken "Huis van God".

Tydens die vorige politieke bedeling was Bethelsdorp 'n township, byna eksklusief bewoon deur mense van bruin kleur (sg. Kleurlinge). Hierna verander die demografie effens omrede die einde van Apartheid in Suid-Afrika in 1994. Bewoning, werk en handel dryf is nou vryelik oop vir alle rasse in die dorp.




</doc>
<doc id="21254" url="https://af.wikipedia.org/wiki?curid=21254" title="Pous Johannes II">
Pous Johannes II

Johannes II was die 56ste pous van die Rooms-Katolieke Kerk.

Pous Johannes II was 'n Romein van geboorte met die naam Mercurius, die seun van Projectus. Hy was die eerste pous wat by sy inwyding sy naam verander het, wat later gebruiklik geword het. Die rede daarvoor was dat sy regte naam verwys het na 'n Romeinse god en dat hy nie as Pous na 'n heidense God vernoem wou wees nie. Op 2 Januarie 533 volg hy Pous Bonifatius II op en regeer tot sy dood op 8 Mei 535. Hy word opgevolg deur Pous Agapetus I. Die naam ‘Johannes’ beteken 'God is genadig'.

Johannes II kry van Athalarik koning van die Oos-Gote 'n dekreet van die senaat wat simonie (die verhandel of verkoop van geestelike ampte) verbied. Dit is veroorsaak deur die omstredenheid van Pous Bonifatius II en die Teenpous Dioscurus. Die Liber Pontificalis berig dat Johannes II 'n geloofsbelydenis van Justinianus die Grote van Bisantium ontvang het.

Die skandalige owerspelige gedrag van Contumeliosus, biskop van Riez, het Johannes genoodsaak om hom na 'n klooster te verban.

Pous Johannes is begrawe in die ou Sint Pieterskerk.


Saamgestel en vertaal uit die , , en wikipedia.


</doc>
<doc id="21260" url="https://af.wikipedia.org/wiki?curid=21260" title="Universiteit van Pretoria">
Universiteit van Pretoria

Die Universiteit van Pretoria (algemeen na verwys as UP, Tuks, of Tukkies) is 'n multikampus openbare navorsingsuniversiteit in Pretoria, die administratiewe hoofstad van Suid-Afrika.

Die universiteit het in 1908 ontstaan as die Pretoriakampus van die Johannesburg-gebaseerde Transvaalse Universiteitskollege (waarvan die naam Tukkies afgelei is) en het gegroei uit die oorspronklike 32 studente in 'n enkele laat-Victoriaanse huis tot ongeveer 39 000 in 2010. Die universiteit het in 1930 selfstandig geword toe die Privaatwet op die Universiteit van Pretoria (Wet no. 13 van 1930) die universiteit tot 'n onafhanklike universiteit verklaar het, met Tielman Roos as eerste kanselier (tot 1932).

Sedert 1997 het die Universiteit meer navorsingsuitsette elke jaar as enige ander instelling van hoëronderwys in Suid-Afrika geproduseer, soos gemeet deur die Departement van Onderwys se akkreditasiemaatstaf. In 2008 het die universiteit 15,8% van alle meesters- en doktorsgrade in Suid-Afrika toegeken, die hoogste persentasie in Suid-Afrika.

In die 1980s het die universiteit sowat 13 000 studente gehad, maar in 2005 was daar reeds 38 499 inwonende studente aan die universiteit geregistreer, teenoor 28 093 in 2000. Die verhouding tussen wit en swart was 60:40. Buiten die residensiële studente was daar ook sowat 13 000 studente wat vir die universiteit se afstandsonderrigprogramme ingeskryf het, hoofsaaklik in die Fakulteit Opvoedkunde. Van hulle was meer as 95% swart.

Klasse het in 1989 op die Witbank-kampus begin.

Die universiteit het nege fakulteite:




</doc>
<doc id="21261" url="https://af.wikipedia.org/wiki?curid=21261" title="Sheikh Abdalqadir as-Sufi">
Sheikh Abdalqadir as-Sufi

Shaykh Dr. Abdalqadir as-Sufi (gebore 1930 in Ayr, Skotland as Ian Dallas), is 'n Sheikh van Tarbiyah (Instruksie), leier van die Darqawi-Shadhili-Qadiri Tariqa, stigter van die Murabitun Wêreldbeweging en 'n skrywer van talle boeke oor Islam, Sufisme (Tasawwuf) en politieke teorieë. Hy is in Skotland gebore en hy was 'n dramaturg en akteur voordat hy met die Imam van Masjid al-Qarawiyyin (Qarawiyyin Moskee) in 1963 tot die Islamitiese geloof in Fes, Marokko bekeer het.


</doc>
<doc id="21262" url="https://af.wikipedia.org/wiki?curid=21262" title="Tin">
Tin

Tin is 'n chemiese element met die simbool Sn, vanuit die Latyn "Stannum" en met 'n atoomgetal van 50. Hierdie silwerkleurige, smeebare swak metaal word nie geredelik in lug geoksideer nie en bied goeie weerstand teen korrosie. Die element word gebruik in legerings wat aangewend word om ander metale te bedek om hulle teen korrosie te beskerm. Tin word hoofsaaklik uit die mineraal kassiteriet ontgin, waar dit in 'n oksiedvorm aangetref word. Dit kan saam met koper vermeng word om 'n die legering wat algemeen as brons bekend staan te vorm. Piouterlegerings kan soveel as 85% tot 99% tin bevat.

Tin is 'n smeebare, pletbare, hoogs kristallyne silwerwit metaal; wanneer 'n staaf tin gebuig word kan 'n vreemde kraakgeluid gehoor word as gevolg van die breek van die kristalle. Die metaal weerstaan korrosie deur gedistilleerde-, see- asook sagte water maar kan deur sterk sure, alkalies en suursoute aangeval word. Tin tree op as 'n katalisator wanneer suurstof in oplossing is en dit help om die chemiese aanval op die metaal te versnel. Tin vorm die dioksied SnO as dit in die teenwoordigheid van lug verhit word. SnO is op sy beurt 'n baie swak suur en vorm tinsoute (SnO) met basiese oksiede. Tin kan blink gepoleer word en word gebruik as beskermende laag vir ander metale om hulle teen korrosie of chemiese aanval te beskerm. Die metaal verbind direk met chloor en suurstof en verplaas waterstof uit verdunde sure. Tin is smeebaar teen gewone temperature maar is bros as dit verkoel word.

Tin se chemiese eienskappe val tussen dié van metale en nie-metale net soos die halfgeleiers silikon en germanium. Tin het twee allotrope teen normale drukke en temperature: grys- en wit tin.

Onder 13.2 °C bestaan dit as 'n "grys" of alfa tin wat 'n kubiese kristalstruktuur het soortgelyk aan silikon en germanium. Grys tin het geen metaaleienskappe nie en is 'n dowwe grys poeieragtige materiaal met min gebruike buiten vir 'n paar gespesialiseerde halfgeleiertoepassings.

Alhoewel die oorgangstemperatuur 13.2 °C is, vind die verandering nie plaas tensy die metaal baie suiwer is nie en slegs as die blootstellingstemperatuur ver onder 0 °C is. Kommersiële graad van tin (99.8%) weerstaan die oorgang as gevolg van die inhiberende effek van die klein hoeveelhede bismut, antimoon, lood en silwer wat teenwoordig is as onsuiwerhede. Legeringselemente soos koper, antimoon, bismut, kadmium en silwer verhoog die hardheid van tin. Tin vorm geredelik harde, bros intermediêre fases wat dikwels ongewens is. Dit los oor die algemeen nie goed op in ander metale nie en daar is baie min metale wat vastetoestand oplossings in tin sal vorm. Eenvoudige eutektiese stelsels kan egter met bismut, gallium, lood, tallium en sink gevorm word.

Tin verbind geredelik met yster en is al gebruik om lood of sink en staal te bedek om korrosie te voorkom. Tingeplateerde staalhouers ("blik") word dikwels gebruik vir voedselbewaring en hierdie gebruik maak 'n groot deel van die mark vir tin uit.

Ander gebruike:

Tin word 'n supergeleier by enige temperatuur laer as 3.72 K. Tin was om die waarheid te sê een van die eerste supergeleiers wat bestudeer is; die Meissnerverskynsel, 'n kenmerk van supergeleiers, is vir die eerste keer ontdek tydens supergeleiertoetse op tinkristalle. Die niobium-tin verbinding NbSn word in die handel gebruik as drade vir supergeleidende magnete, vanweë die materiaal se hoë kritieke temperatuur (18K) en kritiese magnetiese veld (25 Tesla). 'n Supergeleidende magneet wat slegs 'n paar kilogram weeg is in staat om magnetiese velde te skep wat vergelykbaar is aan dié wat met konvensionele elektromagnete opgewek kan word wat etlike tonne weeg.

Tin is een van die vroegste metale aan die mens bekend en is gebruik as 'n bestanddeel in brons sedert antieke tye. Tin is reeds omstreeks 3 500 v.C. in bronsimplemente gebruik, hoofsaaklik te wyte aan die hardheidseienskappe wat dit aan brons verleen. Die metaal in sy suiwer vorm is egter eers rondom 600 v.C. gebruik.

In 2007 was die Volksrepubliek China die grootste tinprodusent met 43% van die wêreldaandeel, gevolg deur Indonesië en Peru volgens die USGS.

Tin word vervaardig deur die erts met steenkool in 'n hoogoond te reduseer. Die metaal is 'n relatief skaars element met 'n natuurlike verspreiding in die aardkors van ongeveer 2 dpm vergeleke met die 94 dpm van sink, 63 dpm van koper en 12 dpm vir lood. Die meeste van die wêreld se tin word ontgin vanuit sedimentêre neerslae. Die enigste mineraal van handelsbelang is kasseriet (SnO). Daar word egter klein hoeveelhede tin herwin vanuit sulfiedkomplekse soos stanniet, silindriet, frankeïet, kanveldiet en tealliet. Herwinning is ook 'n baie belangrike bron van tin.

Tasmanië bevat ook neerslae van geskiedkundige belang, veral op Mount Bischoff en Renison Bell.

Daar word geraam dat teen die huidige verbruikstempo, die aarde se tinreserwes oor sowat 40 jaar uitgeput sal wees. Lester Brown het egter beraam dat met 'n uiters konserwatiewe ekstrapolasie van 2% groei per jaar, tinreserwes selfs binne 20 jaar uitgeput kan word.


</doc>
<doc id="21264" url="https://af.wikipedia.org/wiki?curid=21264" title="Iapetus (maan)">
Iapetus (maan)

Iapetus (Grieks: "Ιαπετός"; ook Saturnus VIII of "Japetus") is 'n natuurlike satelliet van die planeet Saturnus. Die maan is op 25 Oktober 1671 ontdek deur Giovanni Cassini. Iapetus is bekend vir sy tweekleurigheid: die een hemisfeer van die maan is merkwaardig donkerder as die ander hemisfeer. Die maan is vernoem na Iapetos, een van die Titane in Griekse mitologie.

Die oppervlakstemperatuur van die maan op die donker hemisfeer is 130 Kelvin (-143,15 °C) en die maan is dus die warmste van al Saturnus se mane. Steeds bestaan die maan egter hoofsaaklik uit ys en 'n klein deel silikaatgesteente.

Iapetus het 'n ongewone wentelbaan om Saturnus. Alhoewel hy Saturnus se derde-grootste maan is, is hy baie verder weg van Saturnus as die volgende groot maan, Titan. Die inklinasiehoek van die wentelbaan tot betrekking tot Saturnus se ewenaar is ook baie groter as dié van die ander gewone mane. Slegs ongewone, buitenste mane soos Phoebe het groter inklinasiehoeke. Niemand weet tans hoekom dit so is nie. Die groot afstand tussen Iapetus en Saturnus en die maan se inklinasiehoek beteken wel dat dit die enigste groot maan is waarvan Saturnus se ringe besigtig kan word.

Giovanni Cassini het al in die sewentiende eeu aangeneem dat een kant van Iapetus baie donkerder is as die ander kant. Hy het hierdie aanname gebaseer op die feit dat hy Iapetus slegs aan een kant van Saturnus kon waarneem. Die aanname is dan ook in 1981 bevestig deur Voyager 2, wat foto's van die maan op 'n afstand van 966 000km van die planeet af geneem het. Die rede vir hierdie verskil in die kleur van die oppervlak is tans nog onbekend.

Naas die bogenoemde besonderhede het Iapetus nog 'n raaisel te bied: die ruimtetuig Cassini het ontdek dat die ewenaar van die maan 'n plato bevat wat 20km breed en 13km hoog is en 1300km ver strek. Alhoewel daar verskillende verklarings vir hierdie verskynsel voorgestel is, is daar steeds geen bewyse daarvoor nie. Daar word verwag dat Cassini op 10 September 2007 foto's van die maan sal neem op 'n afstand van slegs 1200 km en dit lig op die onderwerp sal gooi.


</doc>
<doc id="21267" url="https://af.wikipedia.org/wiki?curid=21267" title="Nigel">
Nigel

Nigel is 'n myndorp in Gauteng, Suid-Afrika. Dit lê aan die oostelike rand van die groter Oos-Randgebied en is 14 km noordoos van Heidelberg.

'n Prospekteerder het in 1886 goud op die plaas Varkensfontein ontdek en die "Nigel Gold Mining Company" gestig. Die plaas het aan PJ (Lang Piet) Marais behoort. Die dorp is eers in 1909 gestig en in 1912 amptelik as dorpsgebied geproklameer. 'n Teorie vir die oorsprong van die dorp se naam is dat dit kom uit die boek "The Fortunes of Nigel" deur sir Walter Scott, wat die prospekteerder ten tyde van die goudontdekking sou gelees het. Die dorp wat rondom die myn ontwikkel het, het die naam uit Scott se boek behou. Mynbou en swaar nywerhede speel vandag nog 'n groot rol in die dorp se ekonomie. Nigel het in 2000 deel geword van die veel groter Ekurhuleni Metropolitaanse Munisipaliteit, wat die grootste deel van die Oos-Rand insluit.

Die distrik is 960 km groot. Die belangrikste produkte wat verbou word, is mielies, beeste, varke en pluimvee. Daar is 'n gevestigde fabriek, Union Carriage & Wagon, wat spoorwegwaens vir Transnet bou. Daar was ook altyd 'n vliegskool by Dunnottar sowat 10 km noord van Nigel, maar dit is verskuif na Langebaan in die Wes-Kaap.



</doc>
<doc id="21270" url="https://af.wikipedia.org/wiki?curid=21270" title="Dione">
Dione

Die naam Dione kan gebruik word om na een van die volgende te verwys:



</doc>
<doc id="21272" url="https://af.wikipedia.org/wiki?curid=21272" title="Dione (maan)">
Dione (maan)

Dione (Grieks: "Διώνη") is een van die planeet Saturnus se natuurlike satelliete en is ontdek deur die sterrekundige Giovanni Cassini op 21 Maart 1684, saam met Tethis. Die maan is vernoem na Dione, een van die Titane in die Griekse mitologie.

Daar word soms ook na Dione verwys as Saturnus IV.

Cassini het die vier mane wat hy ontdek het (Tethis, Dione, Rhea and Iapetus) die "Sidera Lodoicea" ("die sterre van Lodewyk") genoem, ter ere aan Koning Lodewyk XIV van Frankryk. Sterrekundiges het daaraan gewoond geraak om na die vier mane en Titaan te verwys na as "Saturnus I" tot "Saturnus V". Na die ontdekking van Mimas en Enkelados in 1789 is die stelsel uitgebrei tot "Saturnus VII".

Die huidige name van die sewe satelliete (destyds die enigste ontdekte satelliete) is afkomstig van John Herschel (die seun van William Herschel), die ontdekker van Mimas en Enkelados. In sy 1847-uitgawe van "Results of Astronomical Observations made at the Cape of Good Hope" stel hy voor dat die name van die Titane, die broers en susters van Kronos (die Griekse weergawe van Saturnus), eerder gebruik word.

Dione bestaan hoofsaaklik uit waterys. Die maan is egter die derde digste van Saturnus se mane (ná Enkelados en Titaan waarvan die digtheid deur swaartekragsamepersing verhoog word) en dus word daar aanvaar dat 'n groot gedeelte (~46%) aan die binnekant van die satelliet uit digter materiaal, soos silikarots, moet bestaan.

Alhoewel dit ietwat kleiner en digter is, is Dione baie soortgelyk aan Rhea. Hulle het soortgelyke albedo-eienskappe en dieselfde afwisselende terrein. Beide het ook verskillende voor- en agterhemisfere. Dione se voorste hemisfeer bevat baie kraters en is deurlopend helder. Die agterkant het egter 'n ongewone en merkwaardige oppervlakeienskap: 'n netwerk van helder merke en strepe op 'n donker agtergrond, bo-oor die kraters, wat aandui dat hulle nuwer is. Tans is bekend dat hierdie lyne ys-afgronde is.

Tot en met onlangs was die oorsprong van die helder strepe en slierte op Dione se oppervlak onduidelik, hoofsaaklik omrede die enigste foto's van Dione van 'n baie groot afstand geneem was. Al wat bekend was, was dat dit 'n hoë weerkaatsingvermoë het en dat dit dun genoeg is om nie die oppervlakeienskappe onder dit te verberg nie. Een teorie het voorgestel dat Dione, kort na die maan se ontstaan, geologies aktief was en dat 'n proses soos ysvulkanisme 'n groot deel van die oppervlak opnuut gedek het, met die slierte gevorm deur ysvulkaanuitbarstings langs die skeure in Dione se oppervlak wat dan weer terug na die oppervlak geval het in die vorm van sneeu of as. Die teorie stel ook voor dat, na die interne aktiwiteite gestop het, die voorste hemisfeer steeds nuwe kraters bygekry het, wat die helder strepe en slierte aan daardie kant uitgewis het.

Op 13 Desember 2004, het die Cassini-Huygens-sonde verby die maan gevlieg en foto's op 'n nadere afstand geneem. Die bogenoemde teorie was as onklaar bewys: die foto's het bewys dat die helder strepe en slierte eintlik ys-agtige afgronde is wat veroorsaak is deur tektoniese breuke in die kors van die maan.

Die Cassini-omwentelingstuig het op 11 Oktober 2005 nog nader aan Dione verbygevlieg, op 'n afstand van 500km en het kant-aansigte van die afgronde verkry wat wys dat sommige van hulle honderde meters hoog is.

Dione se ysige oppervlak het areas met baie kraters, areas met minder kraters, areas met min kraters en areas met tektoniese skeure. Die areas met baie kraters het verskeie kraters wat 'n deursnit van meer as 100km het. Die ander areas se kraters is oor die algemeen minder as 30km in deursnee. Sommige van dié areas het meer kraters as anders, maar oor die algemeen het die agterste hemisfeer meer kraters, terwyl die voorste hemisfeer minder kraters bevat. Sommige wetenskaplikes was egter verbaas oor hierdie ontdekking; in 1982 het die wetenskaplikes Eugene Shoemaker en Ruth F. Wolfe 'n kratermodel voorgestel wat wys dat 'n satelliet met 'n gebonde omwenteling meer kraters op die voorste hemisfeer sou bevat dan op die agterste hemisfeer. Dit dui dus daarop dat Dione eens in 'n teenoorgestelde posisie in 'n gebonde omwenteling om Saturnus was. Omdat Dione relatief klein is, sou 'n impak wat 'n 35km krater agterlaat die satelliet in die rondte kon laat draai. Aangesien daar baie kraters is wat 'n grootte van 35km oorskry kon Dione meermale in die rondte gedraai het as gevolg van vroeë bombardering. Die patroon van onlangse kraters en die helder weerkaatsingvermoë van die voorste kant van die satelliet dui aan dat Dione vir die afgelope paar biljoen jaar in sy huidige rigting (ten opsigte van Saturnus) wys.

Nes Callisto, besit Dione se kraters nie die hoë reliëf-eienskappe wat op die maan en Mercurius waargeneem kan word nie. Dit is waarskynlik as gevolg van die instorting van Dione se swak yskors oor Geologiese tydperke.



</doc>
<doc id="21274" url="https://af.wikipedia.org/wiki?curid=21274" title="Antimoon">
Antimoon

Antimoon is 'n chemiese element met die simbool Sb en 'n atoomgetal van 51. Antimoon is 'n metaalagtige element met vier allotropiese vorms. Die stabiele vorm van antimoon is 'n blouwit metaalagtige stof. Geel en swart antimoon is onstabiele nie-metale. Antimoon word gebruik vir brandwerende bedekkings, verwe, keramieke, emaljes, 'n wye verskeidenheid legerings, elektroniese komponente en rubber.

Antimoon in sy elementêre vorm is 'n silwerige wit, bros, laagsmeltende, kristallyne vastestof wat oor swak elektriese- en termiese geleidingsvermoë beskik en by lae temperature verdamp. Antimoon is 'n metaalagtige wat ooreenkomste met 'n metaal toon ten opsigte van sy voorkoms en in baie van sy fisiese eienskappe, maar reageer nie chemies soos 'n metaal nie. Dit word ook aangeval deur oksiderende sure en halogene. Antimoon en sommige van sy legerings is ongewoon in die opsig dat hulle uitsit wanneer hulle verkoel word. Antimoon is geochemies gekategoriseer as 'n kalsofiel en kom voor saam met swael en die swaarmetale lood, koper en silwer.

Ramings oor die hoeveelheid antimoon in die Aarde se kors wissel van 0.2 tot 0.5 dele per miljoen.

Antimoon word toenemend in die halfgeleierbedryf gebruik vir die vervaardiging van diodes, infrarooisensors en Hall-effek toestelle. As 'n legering dra hierdie element baie by tot lood se hardheid en meganiese sterkte. Die belangrikste gebruik van Antimoon is as 'n verharder in lood opgaarbatterye. Ander gebruike sluit in:


Antimoonverbindings in die vorm van oksiede, sulfiede, natriumantimonaat en antimoontrichloried, word gebruik in die vervaardiging van brandbestande materiale, keramiek-emaljes, glas, verwe en pottebakkery. Antimoontrioksied is die belangrikste antimoonverbinding en word hoofsaaklik gebruik in brandbestande toepassings. Dit word ook gebruik in die veselglasnywerheid as 'n bymiddel tot poli-ester harse. Die harse sal brand terwyl dit aan 'n vlam blootgestel word maar sal onmiddellik geblus word as die vlam verwyder word. Antimoonsulfied is ook een van die bestanddele van veilige vuurhoutjies.

Antimoon se sulfiedverbindings, antimoontrisulfied, SbS is reeds in 3000 jaar v.C. gebruik. Mengsels van SbS poeier in vet of ander materiale is sedert hierdie vroeë datum gebruik as grimeermiddel. 'n Kunswerk wat uit antimoon vervaardig is rondom 3000 v.C. is naby Tello, Chaldea in die teenswoordige Irak gevind en 'n kopervoorwerp wat met antimoon-oorslag, wat rondom 2500 v.C. tot 2200 v.C. vervaardig is, is in Egipte gevind.

Volgens metallurgiese geskiedkundiges kom die eerste beskrywing vir 'n prosedure om antimoon te skei voor in die Italiaanse boek "De la pirotechnia" wat dateer uit 1540 en deur Vannoccio Biringuccio geskryf is. Hierdie boek het die meer bekende boek van Agricola, "De re metallica" vooruitgeloop, al word die ontdekking verkeerdelik aan Agricola toegeskryf. Ander persone word ook soms aangehaal as sou hulle antimoon voor Biringuccio ontdek het maar die bewyse ter stawing daarvan word bevraagteken.

Alhoewel hierdie element nie volop is nie, word dit in meer as 100 mineraalspesies aangetref. Antimoon word soms in suiwer vorm aangetref maar meer dikwels word dit as die sulfied stibniet (SbS) wat die belangrikste ertsbron is. Kommersiële vorme van antimoon is gewoonlik stawe, gebreekte stukkies, korrels of gegote koek. Ander vorms is poeier, skerwe en enkele kristalle.

In 2005 was China die topprodusent van antimoon met ongeveer 84% van die wêreldmark, gevolg deur Suid-Afrika, Bolivië en Tadjikistan volgens die British Geological Survey.

Die grootste myn in China is die Xikuangshan-myn in die Hunanprovinsie.

Antimoon en baie van sy verbindings is giftig. Klinies is antimoonvergiftiging baie soortgelyk aan arseenvergiftiging. In klein hoeveelhede veroorsaak antimoon hoofpyn, duiseligheid en depressie. Groter toedienings veroorsaak heftige en gereelde braking en lei tot die dood binne 'n paar dae.



</doc>
<doc id="21275" url="https://af.wikipedia.org/wiki?curid=21275" title="Jodium">
Jodium

Jodium is ’n chemiese element met die simbool I en ’n atoomgetal van 53. Jodium, wat natuurlik voorkom, bestaan uit ’n enkele isotoop met 74 neutrone. Jodium is die halogeen met die laagste reaktiwiteit en is ook die elektropositiefste halogeen naas astaat. Die element kom egter nie in sy ongebinde vorm in die natuur voor nie. Soos al die ander halogene (groep VII-elemente) vorm jodium diatomiese molekules in sy suiwer vorm (I).

Jodium en sy verbindings word hoofsaaklik vir medisinale redes, fotografie en in kleurstowwe gebruik. Jodium is hoogs oplosbaar in water en kom in seewater voor. Dit kan moontlik help om te verduidelik hoe dit gebeur het dat alle diere, en sommige plante, jodium in spoorhoeveelhede in hulle diëte vereis. Die hoë atoomgetal maak dit ’n relatief seldsame element. Die element is die swaarste noodsaaklike element wat deur lewende organismes gebruik word.

Onder standaardtoestande is jodium ’n donkerpers/donkerbruin vastestof. Hierdie halogeen vorm verbindings met baie elemente, maar is minder reaktief as ander lede van die groep VII-elemente en het ’n effense metaalglans.

Elementêre jodium los maklik op in chloroform en koolstoftetrachloried. Die oplosbaarheid van elementêre jodium in water kan baie verhoog word deur kaliumjodied by te voeg. Die molekulêre jodium reageer omkeerbaar met die negatiewe ioon wat die trijodiedanioon vorm, I, wat goed in water oplos. Hierdie vorm ook die basis vir die formulerings van sommige medisinale (antiseptiese) jodium. Die diepblou kleur van stysel-jodium-komplekse word slegs deur die vrye element gevorm.

Jodium is in 1811 deur Bernard Courtois ontdek. Sy vader was ’n vervaardiger van salpeter (’n belangrike komponent van buskruit). Met die uitbreek van die Napoleontiese Oorloë, was salpeter in aanvraag gewees. Op daardie tydstip in Frankryk is natriumkarbonaat in die vervaardiging daarvan gebruik wat verkry is deur seewier te verbrand en die as met water te was. Die oorblywende afval is vernietig deur swaelsuur by te voeg. Courtois het op ’n dag te veel swaelsuur bygevoeg en ’n pers damp het ontstaan. Courtois het toe opgemerk dat die damp op koue oppervlaktes gekristalliseer het om donker kristalle te vorm. Courtois het vermoed dat dit ’n nuwe element was, maar het nie die hulpbronne gehad om sy waarnemings verder te ondersoek nie.

Hy het egter van sy monsters aan sy vriende, Charles Bernard Desormes (1777–1862) en Nicolas Clément (1779–1841) gegee om die navorsing te doen. Hy het ook van die stof vir Joseph Louis Gay-Lussac (1778–1850), ’n bekende chemikus van daardie tyd, en aan die fisikus, André-Marie Ampère (1775–1836) gegee. Op 29 November 1813, het Desormes en Clément Courtois se ontdekking openbaar gemaak. Hulle het die stof beskryf by ’n vergadering van die Koninklike Instituut van Frankryk. Op 6 Desember het Gay-Lussac aangekondig dat die stof óf ’n element was, óf ’n verbinding van suurstof. Ampère het van sy monster aan Humphry Davy (1778–1829) gegee. Davy het eksperimente op die stof gedoen en die ooreenkomste met chloor opgemerk. Davy het op 10 Desember ’n brief aan die Koninklike Vereniging van London gestuur waarin hy aangekondig het dat hy ’n nuwe element geïdentifiseer het. ’n Argument het toe tussen Davy en Lussac ontstaan oor wie die eerste was om jodium as ’n element te identifiseer, maar beide het egter erken dat Courtois die eerste was om die element te isoleer.

Jodium word gebruik in farmaseutiese produkte, antiseptikums, medisyne, voedselbymiddels, kleurstowwe, kataliste, halogeenligte, fotografie, watersuiwering en vir die identifisering van stysel.


Jodium kom hoofsaaklik in die natuur voor in die vorm van ’n opgeloste jodied in seewater. Dit kan egter ook in sommige minerale en grondsoorte aangetref word. Die element kan in sy suiwer vorm verkry word deur kaliumjodied met kopersulfaat te laat reageer. Daar is ook verskeie ander metodes om die element in die laboratorium te isoleer – onder andere die metode om byvoorbeeld halogene te isoleer deur die oksidasie van die jodied in jodiumsuur deur middel van mangaandioksied. Alhoewel die element in der waarheid uiters seldsaam is, het kelp en sekere algesoorte die vermoë om jodium te konsentreer, wat help om die element in die voedselketting vry te stel.

Jodium word aangetref in die mineraal genaamd "caliche" wat in Chili tussen die Andes en die see aangetref word. Dit word ook in sommige seewiere aangetref en kan ook vanuit seewater onttrek word.

Die onttrekking van jodium uit seewater word deur middel van elektrolise vermag. Die soutwater word eers gesuiwer en aangesuur met die byvoeging van swaelsuur en word dan met chloor gereageer. ’n Jodium-oplossing word sodoende vervaardig wat dan nog té verdun is en daarom gekonsentreer moet word. Om dit te vermag, word lug deur die oplossing geborrel wat veroorsaak dat die jodium verdamp. Hierná word deur in ’n absorpsietoring gestuur wat suur bevat met swaeldioksied daarby gevoeg sodat die jodium gereduseer kan word. Die oplossing word dan weer met chloor behandel om die oplossing verder te konsentreer en sodoende ’n finale oplossing van ongeveer 99% suiwerheid te lewer.

’n Ander bron is kelp. Hierdie bron is in die 18 en 19 eeue gebruik, maar is nie meer ekonomies lewensvatbaar nie.

In 2005 was Chili die top produsent van jodium met ongeveer twee derdes van die wêreldaandeel, gevolg deur Japan en die VSA aldus die "British Geological Survey".

Elementêre jodium is nie baie oplosbaar in water nie, met slegs een gram wat in 3 450 ml teen 20 °C en 1 280 ml teen 50 °C sal oplos. In teenstelling met chloor, is die vorming van die hipohalietioon (IO) van jodium in neutrale wateroplossings nalaatbaar klein.

Oplosbaarheid in water word baie verhoog as die oplossing opgeloste jodiumsoute soos jodiumsuur, kaliumjodied of natriumjodied bevat; hierdie verhoging in oplosbaarheid is die resultaat van die hoë oplosbaarheid van die I ioon. Opgelosde bromiede verhoog ook die oplosbaarheid van jodium in water. Jodium is oplosbaar in ’n verskeidenheid organiese oplosmiddels, insluitende etanol (20,5 g/100 ml teen 15 °C, 21,43 g/100 ml teen 25 °C), diëtieleter (20,6 g/100 ml teen 17 °C, 25,20 g/100 ml teen 25 °C), chloroform, asynsuur, gliserol, benseen (14,09 g/100 ml teen 25 °C), koolstoftetrachloried (2,603 g/100 ml teen 35 °C) en koolstofdisulfied (16,47 g/100 ml teen 25 °C).

Water- en etanoloplossings van jodium is bruin. Oplossings in chloroform, koolstoftetrachloried en koolstofdisulfied is pers.

Elementêre jodium kan vervaardig word deur jodiede met chloor te oksideer:

of deur middel van mangaandioksied in ’n suuroplossing:

Jodium word gereduseer na jodiumsuur deur middel van waterstofsulfied:

of deur middel van hidrasien:

Jodium word geoksideer na jodaat deur middel van salpetersuur:

of deur middel van chlorate:

Jodium word in ’n tweestap-reaksie in oplossings van alkaliese hidroksiede (soos natriumhidroksied) na jodied en jodaat omgeskakel:

Jodium is ’n noodsaaklike spoorelement, die swaarste element bekend wat deur lewende organismes benodig word. Die hoofrol van jodium in dierbiologie is as bestanddeel van die skildklierhormone, "tiroksien" (T4) en "trijodiumtironien" (T3). Hierdie hormone word gevorm deur die byvoegingskondensasieproduk van die aminosuur, tirosien, en word vóór vrystelling in ’n jodiumbevattende ensiem, wat as tiroglobulien bekend staan, verander. T4 en T3 bevat onderskeidelik vier en drie atome jodium per molekule. Die skildklier absorbeer jodium aktief uit die bloed om hierdie hormone te vervaardig en weer in die bloedstroom vry te stel. Hierdie werking word beheer deur ’n tweede hormoon, TSH vanuit die skildklier. Hormone wat deur die skildklier afgeskei word, is filogeneties baie ou molekules wat deur die meeste veelsellige organismes gesintetiseer word en ook ’n effek sommige eensellige organismes het.

Die hormone van die skildklier speel ’n belangrike rol in biologie en het ’n impak op geenskrywing om die basale metaboliese tempo te beheer. Die totale gebrek aan skildklierhormone kan die basale metaboliese tempo tot soveel as 50% verlaag terwyl ’n oormaat skildklierhormone die basale metaboliese tempo met soveel as 100% kan verhoog. T4 is grootliks ’n voorganger van T3, wat die biologies aktiewe hormoon is.

Jodium maak 65% van die molekulêre massa van T4 uit en 59% van T3. 15–20 mg-jodium word in die skildklierweefsel en hormone gekonsentreer, maar 70% van die liggaam se jodium is in ander weefsels versprei, insluitende die melkkliere, oog-, maagslymvlies-, nek- en speekselkliere. Die rol van jodium in die melkkliere hou verband met die ontwikkeling van die fetus en pasgebore babas, maar die rol daarvan in ander weefsels is nog onbekend. Daar is bevestig dat dit ’n anti-oksidantwerking in hierdie weefsels het. Sommige wetenskaplikes is van mening dat die huidige daaglikse aanbevole minimum inname bykans ’n 100 keer te laag is.

Jodium se werking kan moontlik verband hou met seleen en jodiumbyvoegings in populasies met ’n seleengebrek kan moontlik ’n risiko inhou vir die werking van die skildklier.

In die VSA is die aanbevole daaglikse inname van jodium 150 mikrogram per dag (μg/dag) vir beide mans en vrouens met ’n toelaatbare maksimum van 1 100 μg/dag (1,1 mg/dag). Die aanvaarbare maksimum perk vir jodium-inname is bepaal deur die impak te meet wat jodium-byvoedings het op die hormoon wat die skildklier stimuleer.

Natuurlike bronne van jodium is seelewe soos kelp en sekere seekosse en ook plante wat in jodiumryke grond verbou word. In ontwikkelde lande word jodium algemeen by tafelsout gevoeg om die risiko van ’n jodiumtekort teë te werk.

Daar bestaan 37 isotope van jodium, maar slegs een, I, is stabiel.

Jodium is in baie opsigte soortgelyk aan Cl. Dit is ’n oplosbare halogeen, relatief onreaktief en bestaan hoofsaaklik as ’n nie-absorberende anioon en ontstaan deur middel van kosmogeniese kernversmelting. In hidrologiese studies word I-konsentrasies gewoonlik gerapporteer as die verhouding van I tot die totale I (wat bykans geheel en al uit I bestaan). Soos in die geval van Cl/Cl, is die verhoudings in die natuur baie klein, 10 tot 10. I verskil van Cl daarin dat sy halfleeftyd heelwat langer is (15,7 teenoor 0,301 miljoen jaar) en kom voor in ’n verskeidenheid ioniese vorme (tipies, I en IO wat verskillende chemiese eienskappe vertoon). Dit maak dit baie maklik vir om die biosfeer in te gaan en in plantlewe, grond, melk en dierweefsels opgeneem te word.

’n Oormatige inname van jodium het ’n soortgelyke uitwerking as ’n gebrekkige inname daarvan. Algemeen waarneembare simptome is abnormale groei van die skildklier, afwykings in die lewensfunksies en die groei van die organisme in sy geheel. Elementêre jodium, I is ’n dodelike gifstof as dit in groot hoeveelhede ingeneem word; 2-3 gram daarvan is noodlottig vir mense. Jodiede is giftig op soortgelyke wyse as wat bromiede is.

Direkte kontak met die vel kan letsels veroorsaak en daarom moet jodium met sorg hanteer word. Jodiumdampe veroorsaak uiterste irritasie van die oog en slymvliese. Jodiumkonsentrasies in die lug behoort nie 1 mg/m te oorskry nie (8 uur-geweegde gemiddelde). Wanneer jodium met ammoniak meng, kan dit stikstoftrijodied vorm wat uiters sensitief is en onverwagse ontploffings tot gevolg kan hê.



</doc>
<doc id="21276" url="https://af.wikipedia.org/wiki?curid=21276" title="Telluur">
Telluur

Telluur, is 'n chemiese element met simbool Te (Latyn "Tellurium") en atoomgetal van 52. Dit is 'n bros silwerwit metaalagtige element met die voorkoms wat ooreenstem met die van tin. Telluur is chemies verwant aan seleen en swael. Telluur word hoofsaaklik gebruik in legerings en in halfgeleiers.

Telluur is 'n uiters seldsame element (die negende skaarste element op aarde. Dit val in dieselfde chemiese familie as suurstof, swael, seleen en polonium.

Telluur in 'n kristallyne vorm is silwerwit en in die suiwer vorm het dit 'n metaalglans. Dit is 'n bros metaalagtige element wat maklik tot poeier gemaal kan word. Amorfe telluur word verkry deur telluursuur (Te(OH)). Die amorfe aard van hierde vorm word egter bevraagteken en sommige wetenskaplikes reken dat dit eerder 'n mengsel van fyn kristalle is.

Telluur is 'n p-tipe halfgeleier wat 'n groter geleidingsvermoë in sekere rigtings toon afhangende van die atoombelyning. Chemies is dit verwant aan seleen en swael. Die geleidingsvermoë van die materiaal word effens hoër as dit aan lig blootgestel word (fotoelektriese effek).

Dit kan met koper, goud, silwer, tin en ander metale gedoop word. In sy gesmelte toestand is telluur korrosief ten opsigte van koper, yster en vlekvrye staal.

Telluur straal 'n groenerige blou vlam uit as dit in gewone lug gebrand word en vorm telluuroksied.

Gebruike in legerings:

Ander gebruike:

Hoë suiwerheid metalo-organiese verbindings van beide seleen en telluur word in die halfgeleier nywerheid gebruik en word voorberei deur die suiwering van 'n addukt.


</doc>
<doc id="21277" url="https://af.wikipedia.org/wiki?curid=21277" title="BV Cloppenburg">
BV Cloppenburg

Die klub is op 23 Maart 1919 gestig as die opvolger van "SV Cloppenburg 1911".

Die klub het in 2006 sy stadion, die "Stadion an der Friesoyther Strasse", verbeter deur 'n nuwe hoofpawiljoen langs die speelveld op te rig. Voorheen was Cloppenburg berug vir die afstand tussen sy pawiljoen en die veld. Die nuwe pawiljoen is op 9 September 2006 teen 1. FC Neurenberg ingewy in 'n wedstryd in die eerste rondte van die DFB-Pokal (Cloppenburg verloor 0-1). Dit was die eerste keer in die geskiedenis dat Cloppenburg die hoofrondte van die DFB-Pokal gehaal het.



</doc>
<doc id="21280" url="https://af.wikipedia.org/wiki?curid=21280" title="Meyerton">
Meyerton

Meyerton is 'n dorp in Gauteng wat 15 km noord van Vereeniging lê. Dit vorm deel van die Midvaal Plaaslike Munisipaliteit en die Sedibeng-distriksmunisipaliteit. Meyerton is in 1891 gestig en is genoem na J.P. Meyer, 'n veldkornet, lid van die Transvaalse Volksraad en eienaar van die plaas Klipriviersberg, waarop Johannesburg se suidoostelike voorstede aangelê is. Die dorp het in 1961 munisipale status verkry. Kortgolf- uitsaaifasiliteite van die SAUK word in Meyerton gehuisves. 

In 1958 het dr. Hendrik Verwoerd die parlementêre verkiesing as LV vir Heidelberg gewen. Meyerton was deel van dié kiesafdeling. In Januarie 1960 het hy as eerste minister van Suid-Afrika tydens die parlementsopening 'n volkstemming oor republiekwording uitroep. Die eerste openbare geleentheid wat Verwoerd ná dié aankondiging gehad het is in Meyerton deur sowat 80 000 mense bygewoon.

'n Borsbeeld van Verwoerd voor die Midvaal Munisipaliteit is in Mei 2011 deur die DA-beheerde stadsraad verwyder. Dit was die laaste standbeeld van Verwoerd in 'n openbare ruimte buite die Afrikaner dorpie Orania, waar verskeie van sy standbeelde en borsbeelde tans gehuisves word.

Meyerton word dikwels genoem as die tuiste van die skool wat deur die kletskoningin Oprah Winfrey begin is (die Oprah Winfrey Leadership Academy for Girls), maar dit is in Henley-on-Klip. Dit is 'n idilliese dorpie buite Meyerton langs die Kliprivier.



</doc>
<doc id="21282" url="https://af.wikipedia.org/wiki?curid=21282" title="Sesium">
Sesium

Sesium is 'n chemiese element met die simbool Cs en atoomgetal van 55. Dit is 'n sagte, silwergoud alkalimetaal met 'n smeltpunt van 28 °C wat dit een van slegs vyf metale maak wat 'n vloeistof is by of naby aan kamertemperatuur. Sesium is veral bekend vir die gebruik daarvan in atoomhorlosies.

Die emissiespektrum van sesium het twee helder lyne in die blou gebied van die spektrum saam met verskeie ander lyne in die rooi, geel en groen gebiede. Hierdie metaal is silwerig goud in kleur en is sag en pletbaar. Sesium het die laagste ionisasiepotensiaal van die chemiese elemente. Sesium is die seldsaamste element van die vyf nie radio-aktiewe alkalimetale (frankium is die seldsaamste alkalimetaal maar het nie stabiele isotope nie.).

Sesium, gallium, frankium, rubidium en kwik is die enigste suiwer metale wat vloeibaar is by of naby aan kamertemperatuur (Sommige Natrium-kaliumlegerings is ook vloeibaar by kamertemperatuur). Sesium saam met koue water veroorsaak 'n plofbare reaksie en reageer ook met ys by temperature bo 116 °C.

Sesiumhidroksied is 'n baie sterk basis en sal selfs 'n glasoppervlak ets.

Die algemeenste gebruik van sesium vandag is sesiumformaat gebaseerde boorvloeistowwe in die olienywerheid. Die hoë digtheid van die sesiumformaat oplossing (met 'n spesifieke digtheid van so hoog as 2.3) saam met die nie-giftige aard daarvan maak dit baie geskik vir hierdie doeleinde.

Sesium word ook in atoomhorlosies gebruik. Sedert 1967 is die SI-eenheid vir tyd, die sekonde gebaseer op eienskappe vir sesium. Die SI definieer die sekonde as 9 192 631 770 siklusse van die radio-aktiewe straling van sesium.

Ander gebruike sluit in:


Sesium is met behulp van spoktroskopie ontdek deur Robert Bunsen en Gustav Kirchoff in 1860 in mineraalwater vanaf Dürkheim in Duitsland. Die residu van 44 000 liter mineraalwater het verskeie gram sesium sout agtergelaat wat hulle kon analiseer. Die identifikasie van die element het berus op die helder blou lyne van sy spektrum wat dit ook die eerste element gemaak het wat met behulp van spektrum-analise ontdek is. Die eerste sesium metaal is in 1882 deur middel van elektrolise vervaardig uit sesiumchloried deur Carl Setterberg.

Sesium is 'n alkalimetaal wat voorkom in lepidoliet, pollusiet (gehidreerde silikaat van aluminium en sesium) en ander bronne. Een van die wêreld se beduidendste en rykste bronne van hierdie metaal is te Bernic Lake in Manitoba in die V.S.A. Die neerslae daar word geraam op 300 000 ton pollusieterts met 'n gemiddelde konsentrasie van 20% op 'n massabasis.

Die metaal kan onttrek word deur elektrolise van gesmelte sesiumsianied en verskeie ander metodes.
'n Baie suiwer sesium kan berei word deur die termiese ontbinding van sesiumasied.
Die primêre verbindings van sesium is sesiumchloried en sy nitraat. Die prys van sesium-metaal in 1997 was ongeveer $30 per gram (V.S.A) maar die verbindings daarvan is heelwat goedkoper.

Sesium het ten minste 39 isotope wat meer is as al die ander elemente buiten frankium. Die atoommassas van hierdie isotope wissel van 112 tot 151. Al het hierdie element 'n groot aantal isotope het dit slegs een stabiele isotoop wat natuurlik voorkom naamlik, Cs. Die meeste van ander isotope het halfleeftye van 'n paar dae tot 'n fraksie van 'n sekonde. die radiogeniese isotoop Sesium-137 is gebruik in hidrologiese studies op soortgelyke wyse as tritium (H). Cs word geskep deur kernontploffings en in kernkragstasies en is onder andere in die atmosfeer vrygelaat deur die bekende Tsjernobil-kernramp. Die isotope (Cs) is een van die vele produkte van kernsplitsing (kernfissie) en ontstaan direk uit die splitsing van die uraanatoom.

Alle alkalimetale is hoogs reaktief. Sesium is een van die swaarder en mees reaktiewe alkalimetale en is uiters plofbaar wanneer dit met water in kontak kom. Die waterstofgas wat deur die reaksie ontstaan word verhit deur die termiese energie wat terselfdertyd vrygestel word en veroorsaak dat die gas ontsteek met 'n gevolglike ontploffing. Anders as ander alkalimetale is sesium so reaktief dat dit selfs plofbaar kan wees met koue water of ys.

Sesium is hoogs pirofories en ontbrand spontaan in lug om sesiumhidroksied en verskeie ander oksiede te vorm. Sesiumhidroksied is ook 'n uiters sterk basis en kan glas ets.

Die meeste mense kom gewoonlik nie in aanraking met sesiumverbindings nie. Alle sesiumverbidings moet as effens giftig hanteer word vanweë sy ooreenkoms met kalium. 'n Groot hoeveelheid kan 'n hoë mate van irritasie veroorsaak en spierspasmas, maar sulke hoeveelhede sal nie gewoonlik in natuurlike bronne aangetref word nie, dus is sesium nie 'n groot bron van omgewingsbesoedeling nie. Rotte wat sesium in plaas van kalium in hul diëte gevoer word sterf aangesien sesium nie die funksie van kalium vervul nie.



</doc>
<doc id="21285" url="https://af.wikipedia.org/wiki?curid=21285" title="Kopties">
Kopties

Die Koptiese taal (Bohairies: ⲙⲉⲧⲣⲉⲙ̀ⲛⲭⲏⲙⲓ "met.rem.ən.khēmi", Sahidies: ⲙⲛⲧⲣⲙⲛⲕⲏⲙⲉ "mənt.rəm.ən.kēme", Grieks: Μετ Ρεμνχημι "Met Rem(e)nkhēmi") het regstreeks ontwikkel uit die Egiptiese taal, 'n selfstandige tak van die Afro-Asiatiese tale wat in hiërogliewe en die Hieratiese en Demotiese alfabette geskryf is. Die Koptiese alfabet is 'n gemodifiseerde vorm van die Griekse alfabet, waarby sommige letters - afhanklik van die verskillende dialekte - uit die Demotiese skrif ontwikkel is. Kopties het geleidelik ook elemente van ander tale oorgeneem.

Die bloeitydperk van Kopties was in die tydperk tussen 200 en 1100. Die laaste historiese verwysings na 'n Koptiese omgangstaal dateer uit die 17de eeu. Kopties dien nog steeds as die liturgiese taal van die Kopties-Ortodokse Kerk.

Die Koptiese taal het ná die kerstening van Egipte in die 3de en 4de eeu uit die Demotiese taal ontwikkel en het ook ná die Arabiese verowering van Egipte nog enkele eeue die omgangstaal in die land gebly. Met die propagering van Arabies is die taal egter tussen die 10de en 13de eeu grootskaals verdring en het as omgangstaal in die 17de eeu uitgesterf. Net in Bo-Egipte is dit moontlik nog tot aan die begin van die 19de eeu gebesig.

Kopties het nogtans nooit as die administratiewe taal van Egipte gedien nie. In die Christelik-Bisantynse tydperk het Grieks steeds hierdie funksie vervul, wat as gevolg van die islamisering deur Arabies vervang is. Kopties was meestal die huis- en kerktaal. Aangesien Egipte een van die eerste gebiede was wat die Christelike geloof aangeneem het, is die Bybel en ander liturgiese tekste al vroeg in Kopties vertaal. Belangrike tekste soos die Evangelie van Maria en ander werke uit die Nag-Hammadi-versameling het as Koptiese vertalings van Griekse originele bewaar gebly en is waardevolle bronne uit die vroeë Christelike geskiedenis.

Die ou Koptiese taal is verdeel in vyf dialekte, waarvan Sahidies in Opper-Egipte en Bohaïries in Onder-Egipte die belangrikstes is. Hulle is ook literêre tale gebruik. Achmimies, Subachmimies en Fajoemies is streekdialekte. Die huidige liturgiese taal is baseer op Bohaïries. Die eerste Koptiese grammatika is in 1636 deur die Jesuïet Athanasius Kircher saamgestel.

Die Koptiese Christene van Egipte gebruik Kopties nog steeds in misse volgens die Kopties-Ortodokse ritus. Die taal het in die laaste dekades ook toenemend weer by jongmense gewild geraak, wat dit as 'n uitdrukking van hul eie identiteit gebruik. Die aantal Kopte, wat ten minste 'n basiese kennis van die taal het, het dus weer gegroei, hoewel Arabies hul omgangstaal bly.

Die kernwoordeskat van Kopties is Egipties en nou verwant aan Demoties, sy taalhistoriese voorloper. Sowat een derde van die Koptiese skryftaal is egter aan Grieks ontleen, alhoewel hierdie ontlenings soms nie volledig by die fonologiese stelsel van Kopties aangepas is nie en daarnaas ook deur betekenisverskille onderskei word. Daar is voorbeelde van Koptiese tekste waarin bepaalde gedeeltes uit Griekse leksikale wortels saamgestel is. Dit kan hoofsaaklik toegeskryf word aan die feit dat Koptiese godsdienstige tekste oorwegend regstreekse vertalings van Griekse werke is.

Woorde of konsepte waarvoor daar geen Egiptiese vertaling bestaan het nie is regstreeks uit Grieks oorgeneem om sodoende die betekenis van die religieuse boodskap te bewaar. Daarnaas is bestaande Egiptiese terme dikwels nie gebruik nie vanweë hulle vroeëre nie-Christelike betekenis en konteks. Die oorgang van die "ou" na die nuwe Christelike tradisies het dus bygedra tot die oorname van Griekse woorde en sodoende die Koptiese religieuse woordeskat verryk. Heel waarskynlik het die omgangstaal van die inheemse bevolking nogtans sy oorgeërfde Egiptiese karakter bewaar, soos blyk uit niegodsdienstige dokumente soos briewe en kontrakte.



</doc>
<doc id="21290" url="https://af.wikipedia.org/wiki?curid=21290" title="Gewone blousysie">
Gewone blousysie

Die Gewone blousysie is 'n opvallende klein (lengte 12–13 cm) voëltjie wat tydens die broeiseisoen in pare beweeg, andersins in groterige swerms (40 of selfs meer individue). Hulle wei meestal op die grond maar kan ook insekte tydens vlug vang.

Muisgrys-bodele en kop, met kenmerkende poeierblou onderdele en laer deel van gesig. Bekkie wissel tussen pienk en ligblou, bene en pote ligbruin.

Oop bosveld, rivieroewerbos, langs landerye. Soms op die kant van 'n immergroen woud.

Vanaf Angola, noordelike dele van Namibië en Botswana, Zimbabwe, Limpopoprovinsie, eSwatini en KwaZulu-Natal.

Dringende "sweep sweep", vinnig opvolgend.




</doc>
<doc id="21294" url="https://af.wikipedia.org/wiki?curid=21294" title="Gewone Melba">
Gewone Melba

Die Gewone Melba is 'n klein (lengte: 12 – 14 cm) kleurvolle voëltjie wat maklik die oog vang wanneer dit rondbeweeg tussen doringbosse en struike. Veral die mannetjie is kenmerkend met 'n rooi gesig, groen bors en gespikkelde onderlyf.

Die gewone melba word gewoonlik in pare of klein familiegroepe aangetref. Hulle boer in swerms wanneer hulle nie nes maak nie. Die mannetjie se gesig en bo-keel is helder rooi, met 'n grys bo-kroon en nek. Sy onderlyf is gespikkeld met swart en wit dwarsstrepe. Sy bekkie vertoon rooierig.
Die wyfie het 'n soortgelyke uiterlike, maar haar hele gesig en nek is grys, met 'n swart bekkie. 'n Onvolwasse melba het 'n uitgewaste olyfkleur op sy kop en keel, met 'n swart bekkie swart en rooibruin oë.

Die melba verkies digte doringbosse of lang gras in "Acacia"-savanne, rivieroewers en bosse in droë dele.

Die gewone melba kom voor in Afrika; Suid van die Sahara en is wydverspreid in suidelike Afrika, uitgesluit die Kaap Suid van die Oranje-rivier en die Vrystaatse hoëveld.

Sagte string note tot en met 16 sekondes lank, beginnende met kort waterdruppel-agtige klanke gevolg deur 'n skerp "kriek-kriek" klank. Uiter ook 'n klaende fluit in 'n mooi kort liedjie.




</doc>
<doc id="21297" url="https://af.wikipedia.org/wiki?curid=21297" title="Wieluń">
Wieluń

Wieluń (uitspraak: [ˈvʲɛluɲ], tussen 1940-1941: "Welun", tussen 1941-1942: Welungen, tussen 1942-1945: "Welun") is 'n Poolse stad met 'n bevolking van sowat 25 000.


</doc>
<doc id="21299" url="https://af.wikipedia.org/wiki?curid=21299" title="Condoleezza Rice">
Condoleezza Rice

Condoleezza Rice (gebore op 14 November 1954 in Birmingham, Alabama) was die 66ste Amerikaanse Minister van Buitelandse Sake (Engels: "United States Secretary of State") en die tweede politikus wat hierdie amp in die regering van President George W. Bush beklee het. Rice is die eerste Afro-Amerikaanse vrou, tweede Afro-Amerikaanse politikus (na Colin Powell, haar voorganger wat in die tydperk tussen 2001 en 2005 as Minister van Buitelandse Sake gedien het) en tweede vrou (na Madeleine Albright, wat die amp tussen 1997 en 2001 beklee het) wat as hoof van die Departement van Buitelandse Sake gedien het.

Condoleezza Rice was President Bush se Raadgewer oor Nasionale Veiligheid tydens sy eerste ampstermyn (2001–2005). Voordat sy 'n pos in die Bush-administrasie beklee het, was Rice 'n professor in Politieke Wetenskap aan die Stanford-universiteit, waar sy tussen 1993 en 1999 as provoos gedien het.

In die regering van President George H.W. Bush het sy gedurende die ontbinding van die Sowjetunie en die Duitse hereniging ook die pos van Raadgewer oor Sowjet- en Oos-Europese Sake gedien. Sy het 'n uitstekende begrip van Russies en praat daarnaas ook Duits, Frans en Spaans.

Teen die begin van haar ampstermyn as Minister van Buitelandse Sake het Rice haar vir die vinnige demokratisering van die Midde-Ooste uitgespreek en 'n pioniersrol by die toepassing van haar Diplomasie van Verandering gespeel. Haar beleid, wat die Amerikaanse steun vir demokraties verkose regerings beklemtoon het, is met die oorwinning van die radikale Palestynse Hamas-beweging, wat 'n meerderheid van die uitgebragte stemme in die Palestynse gebiede op hom verenig het, alhoewel dit Islamitiese terreur teen Israel steun, 'n nekslag toegedien. 'n Ander vraagstuk was die voortgesette Amerikaanse steun vir nie-demokratiese stelsels in lande soos Egipte en Saoedi-Arabië. Nogtans het haar beleid en haar uitgesproke diplomatieke styl verseker dat sy in die media erkenning as 'n sterk leierfiguur gekry het.

Condoleezza Rice is in die jare 2004 en 2005 deur die tydskrif "Forbes" as die magtigste vrou ter wêreld geranglys en in 2006 as die tweede magtigste na die Duitse bondskanselier Angela Merkel.



</doc>
<doc id="21305" url="https://af.wikipedia.org/wiki?curid=21305" title="FC Schönberg 95">
FC Schönberg 95

FC Schönberg is 'n Duitse sokkerklub uit Schönberg in die deelstaat Mecklenburg-Voorpommeren.

Die klub se oorspronklike voorganger was "TSG Schönberg" wat in 1945 aan die einde van die Tweede Wêreldoorlog opgerig is as "SG Schönberg" en later herdoop is na "BSG Traktor Schönberg". In 1962 het die klub met "SG Dynamo 1950 Schönberg" saamgesmelt om "TSG Schönberg" te vorm. Die huidige klub het op 1 Julie 1995 ontstaan toe die sokkerafdeling van "TSG" onafhanklik geword het.

Die klub het tussen 1999 en 2004 die Mecklenburg-Voorpommeren verbandspokal 6 keer in 'n ry gewen en daarmee elke jaar toegang tot die volgende seisoen se DFB-Pokal gekry. Die span is egter elke slag in die eerste rondte deur 'n Bundesligaklub uitgeskakel.



</doc>
<doc id="21306" url="https://af.wikipedia.org/wiki?curid=21306" title="Union Solingen">
Union Solingen

Union Solingen is 'n Duitse sokkerklub uit Solingen in die deelstaat Noord-Rynland-Wesfale. 

Die oorspronklike klub het in 1897 ontstaan deur die samesmelting van "Ohligs FC 06", "VfR Ohligs", "Walder Ballspielverein" en "BV Adler Ohligs". 

Na die Tweede Wêreldoorlog is die klub in 1949 herstig as "SC Union Ohligs" In 1973 het die klub met "VfL Wald Ohligs 1897" saamgesmelt en "Ohligs SC Solingen" geword, maar die volgende seisoen is sy naam verander na "SG Union Solingen". Die klub het hierna 14 seisoene in die 2. Bundesliga deurgebring, maar na die relegasie in 1989 het die klub bankrot gespeel. 

In 1990 is die huidige klub gestig as opvolger.



</doc>
<doc id="21312" url="https://af.wikipedia.org/wiki?curid=21312" title="Mars se natuurlike satelliete">
Mars se natuurlike satelliete

Mars het twee klein natuurlike satelliete, Fobos and Deimos. Daar word gespekuleer dat die twee mane gevange asteroïdes is.

Wanneer Fobos vanaf die oppervlak van Mars, naby sy ewenaar besigtig word, lyk die maan ongeveer een derde so groot as wat die aarde se volmaan vanaf die aarde lyk. Fobos het 'n deursnit van 22,2 km en lyk kleiner hoe verder weg mens van Mars se ewenaar af wegbeweeg en is onsigbaar (altyd agter die horison) vanaf Mars se poolgebiede. Deimos lyk meer na 'n helder ster of planeet wanneer dit vanaf Mars besigtig word, net ietwat groter as wat Venus vanaf die aarde lyk. Deimos se deursnee is 23,460 km. Die mane is so klein dat daar geen totale sonsverduisterings op Mars kan plaasvind nie, aangesien die mane te klein is om die son heeltemal te bedek. Totale maansverduisterings is egter weer baie algemeen en vind amper elke aand plaas.

Die beweging van Fobos en Deimos is baie anders as die van die aarde se maan. Fobos beweeg vinnig: hy kom op in die Weste, sak in die Ooste en kom weer op in slegs elf ure. Deimos is net buite gesinchroniseerde omwenteling, en kom teen 'n stadige spoed op in die ooste. Alhoewel Deimos 'n omwenteling van slegs 30 uur het, neem dit hom 2,7 dae om te sak en net so veel om weer op te kom.

Beide mane is in 'n gebonde omwenteling, wat beteken dat dieselfde kant van die mane altyd na Mars wys. Aangesien Fobos vinniger om Mars wentel as wat die planeet self wentel, is getykragte stadig maar seker besig om Fobos se omwentelingsradius te verkort. Êrens in die toekoms, wanneer Fobos te naby aan Mars beweeg (sien die Roche-limiet), sal die maan deur dié kragte uiteengeskeur word. Verskeie reekse kraters op Mars se oppervlak, teen 'n skerper hoek ten opsigte van dien ewenaar soos hulle ouer is, stel voor dat ander klein mane dieselfde lot gehad het as wat van Fobos verwag word en ook dat Mars se kors as geheel geskuif het as gevolg van hierdie gebeurtenisse. Deimos is egter weer ver genoeg weg dat sy omwentelingsbaan verleng word, soos ook die geval is met ons eie maan. Deimos se omwentelingsperiode van 30,4 uur oorskry 'n Marsdag van 24,7 uur en neem dus 2,7 dae om op te kom en te sak vanuit die oogpunt van 'n waarnemer op die ewenaar.

Beide satelliete was in 1877 ontdek deur Asaph Hall en is vernoem na Fobos (paniek/vrees) en Deimos (terreur/angs) wat, in Griekse mitologie, hul vader Ares, die god van oorlog, in geveg bygestaan het. Ares se Romeinse teenbeeld was Mars.

Soektogte na ander satelliete het al plaasgevind. Mees onlangs het Scott S. Sheppard en David C. Jewitt die Hill-sfeer van Mars bestudeer vir ongewone satelliete. Die soektog het byna die hele Hill-sfeer gedek, maar verstrooide lig van Mars het die paar binneste sirkelminute waar die satelliete Fobos en Deimos voorkom uitgesluit. Geen nuwe satelliete was gevind nie.

Die bestaan van twee fiktiewe Marsiese mane was beskryf deur Jonathan Swift in sy satiriese roman Gulliver's Travels. Die roman is uitgegee in 1726: 150 jaar voor die ontdekking van die satelliete. Die boek beskryf die mane so (vertaal):

In werklikheid is Fobos en Deimos omtrent 1,4 en 3,5 deursneë (onderskeidelik) van Mars se middelpunt af en hulle periodes is 7,7 en 30,3 ure, onderskeidelik. 'n Soortgelyke "ontdekking" was deur Voltaire beskryf in sy interplanetêre romanse Micromegas, wat in 1752 uitgegee is.

In erkenning van hierdie twee "voorspellings", is twee kraters op Deimos na Swift en Voltaire vernoem.



</doc>
<doc id="21321" url="https://af.wikipedia.org/wiki?curid=21321" title="Thomas Crapper">
Thomas Crapper

Thomas Crapper (gedoop 28 September 1836; oorlede 27 Januarie 1910) was 'n loodgieter en oprigter van Thomas Crapper & Co. Ltd. in Londen.

Ten spyte van alle legendes, het Crapper nie die moderne spoeltoilet uitgevind nie. In die ou tyd was dit gebruiklik dat 'n loodgieter sy naam aan 'n produk ontleen al was hy self nie die uitvinder daarvan nie. Crapper het wel enkele patente gehad wat tot op hede nog bestaan en in gebruik is. Crapper het baie werk vir die koninklike familie gedoen. Die woord 'crap' was al in die 16e eeu in die Engelse taal in gebruik gewees. Dit is 'n Nederlandse leenwoord: "krappe" wat "kaf" beteken.


</doc>
<doc id="21323" url="https://af.wikipedia.org/wiki?curid=21323" title="Illinois">
Illinois

Illinois is met sy groot kosmopolitiese bevolking die mees bevolkte deelstaat in die midweste van die Verenigde State en die vyfde mees bevolkte op nasionale vlak, met 12,8 miljoen inwoners volgens die sensus van 2010 en 'n oppervlakte van 149 998 vierkante kilometer. Sy hoofstad is Springfield.

Met sy ewewig van uitgestrekte voorstede en die metropool Chicago in die noordooste, landelike gebiede, klein nywerheidsdorpe en hoogs produktiewe landboubedryf in Sentraal- en Wes-Illinois, en die steenkoolmyne in die suide beskik die deelstaat oor 'n hoogs gediversifiseerde ekonomiese basis. Sy sentrale ligging, wat die Groot Mere via die Illinoisrivier met die Mississippirivier verbind, het van Illinois sowat 150 jaar lank 'n beduidende vervoersentrum gemaak. Sy mengsel van nywerhede en plase, van stedelike en plattelandse gebiede, maak van Illinois 'n ware mikrokosmos van die Verenigde State.

Terwyl die Illinoisrivier dwarsdeur die deelstaat vloei, vorm die Mississippirivier sy westelike en die Ohio- en Wabashriviere sy suidoostelike grenslyn. Die Michiganmeer lê in die noordooste van Illinois, net soos Chicago.

Die oudste nedersettings van plaaslike Indiaanstamme het reeds omtrent 8000 v.C. ontstaan. Die sogenaamde Mississippi-beskawing met sy sentrum in Cahokia het sy bloeitydperk omtrent 1300 beleef; toe die eerste Europeërs hulle in die gebied gevestig het, was dit deur Algonkin-stamme bewoon.

Die Franse ontdekkers Jacques Marquette en Louis Joliet het die gebied al in 1673 verken, en dit het tot en met 1763 onder Franse heerskappy gestaan. Ná die einde van die Franse en Indiaanse Oorlog het Illinois onder Britse bewind gekom. Ná die Amerikaanse onafhanklikheidsverklaring het dit eers deel uitgemaak van die Noordwesgebied (1783) en later van die Indianagebied (1800). Die Illinoisgebied, wat in 1809 gevorm is, is net nege jaar later as die 21ste deelstaat tot die Unie toegelaat.

Ondanks sy politieke verdeeldheid het Illinois gedurende die Amerikaanse Burgeroorlog 'n deel van die Unie gebly. Die 20ste eeu was gekenmerk deur politieke mededinging tussen die Demokratiese en die Republikeinse Party, en sy groot aantal kiesmanne het van Illinois 'n belangrike politieke slagveld in presidensiële verkiesings gemaak. Illinois is tans een van die belangrikste nywerheidsentrums in die VSA met 'n beduidende masjienboubedryf en dienstesektor met talle assuransies.

Die belangrikste besienswaardighede is Shawnee National Forest, die Cahokia Mounds en 'n groot aantal staatsparke en historiese plekke soos New Salem en president Abraham Lincoln se huis en graf in Springfield. In die somer lok die grootste skou in die deelstaat, die "Illinois State Fair", talle toeriste na Illinois.

Illinois lê halfpad tussen die Kontinentale Waterskeiding en die Atlantiese Oseaan en meer as 500 myl noord van die Golf van Meksiko. Die deelstaat word dus deur 'n kontinentale klimaat met warm somers, koue winters en groot skommelings in temperatuur, humiditeit, windrigting en wolkbedekking gekenmerk, waar uiterste temperature nog deur berge nog deur oseane verlig word.

Die weersomstandighede word gedurende die winter oorwegend deur koue Arktiese lug uit die noorde van Kanada en in die somer deur vogtige, warm lugmassas uit die Golf van Meksiko beïnvloed.

Die gemiddelde jaarlikse temperatuur is 47 °F in die noorde en 58 °F in die suide. Temperature met meer as 90 °F kom gereeld sowat 45 dae per jaar in die suide voor, maar net twaalf dae in die noorde. In die suide daal temperature net een dag per jaar of minder benede 0° F, maar op twaalf dae per jaar in die noorde. Die jaarlikse reënval beloop 34 duim in die noorde en 46 duim in die suide, die gemiddelde sneeuval 30 duim in die noorde en tien duim in die suide.

Meestal waai westewinde oor die vlaktes van Illinois, met 'n gemiddelde spoed van tussen agt en twaalf myl per uur. Windspoed is egter gewoonlik hoër in Chicago, waarmee hy sy treffende bynaam "Windy City" gekry het. In die algemeen is die windspoed in Illinois hoër in die winter.

Die meeste streke van Illinois het vier verskillende jaargetye, met die uitsondering van Chicago, waar die winter byna onmiddellik na die somer begin en waar volgens 'n gesegde "die wind die blare van die bome afwaai". Die bome in die digbebosde suide pronk in die herfstyd met 'n pragtige kleurespel.

Tornados hou steeds 'n bedreiging vir die hartland van Illinois in, veral in April en Junie. Ook ysreën in die winter kom veral in dié gedeelte van Illinois voor. Naas tornado's, oorstromings en weerlig is uiterste temperature die gevaarlikste weerverskynsel in Illinois. Hittegolwe in 1995 en 1999 het honderde menselewens geëis en tot kragonderbrekings in die metropolitaanse gebied van Chicago gelei.

Illinois grens in die noordooste aan die Michiganmeer, in die ooste aan die deelstaat Indiana, in die noorde aan die deelstaat Wisconsin en aan die Mississippi-rivier in die weste. Die Mississippi vorm ook die grenslyn tussen Illinois en die deelstate Missouri en Iowa.

Alhoewel Illinois deel uitmaak van die Binnelandse Vlaktes, is daar drie verskillende geografiese gebiede. Die Noorde word deur die metropolitaanse gebied van Chicago oorheers, met die Stad Chicago, sy voorstede en die aangrensende landelike gebiede, waarna die metropool begin uitbrei het. Volgens die definisie van die federale regering behels die metropolitaanse gebied van Chicago enkele distrikte in die deelstate Indiana en Wisconsin en strek oor die grootste deel van die noordoostelike Illinois. Hierdie kosmopolitiese streek is digbevolk en word deur hoë vlakke van industrialisering en etniese diversiteit gekenmerk.

Teen die suide en weste lê Sentraal-Illinois, 'n gebied wat merendeels deur grasvlaktes oorheers word. Die westelike gebiede (wes van die Illinois-rivier) het oorspronklik deel uitgemaak van die Militêre Streek van 1812. Dit staan bekend as die Hart van Illinois en word deur kleiner dorpe en mediumgrootte stede gekenmerk. Landbou, veral mielies en sojabone, vorm naas 'n aantal nywerheidsgebiede en onderwysinstellings die gebied se ekonomiese basis. Stede sluit Peoria, die derde grootste metropolitaanse gebied in Illinois met 370 000 inwoners, Springfield (die hoofstad van Illinois), Decatur, Bloomington-Normal en Champaign-Urbana in.

Die Suidelike Illinois vorm die derde geografiese gebied, wat suid van die nasionale pad "U.S. Route 50" lê en die streek Klein-Egipte naby die samevloeiing van die Mississippi- en Ohio-riviere insluit. Hierdie gebied verskil teenoor die ander twee veral ten opsigte van sy warmer klimaat, afwykende landbouprodukte (wat hier vroeër ook kleiner hoeveelhede katoen ingesluit het), die ruwe landskap, wat gedurende die verskillende Ystydperke nie vergletser was en die ontginning van steenkool. Daar is ook klein ru-olievelde in die suide.

Die suide van Illinois is effens digter bevolk as die sentrale gebiede. Die bevolking is veral gekonsentreer in Metro East, die tweede grootste metropolitaanse gebied in Illinois met naastenby 600 000 inwoners. Dit behels die voorstede van St. Louis wat in Illinois geleë is. Die tweede digbevolkte streek in die suide is die distrikte Williamson, Jackson, Franklin, Saline en Perry met 'n bevolking van sowat 210 000.

Die geweste buite die metropolitaanse gebied van Chicago word dikwels "downstate Illinois" genoem, alhoewel die bewoners van Sentraal- en Suid-Illinois hulle streke as aparte geografiese en kulturele gebiede beskou en hierdie term dus nie noodsaaklik gebruik nie.

Cahokia, die stedelike sentrum van die Voor-Kolumbiaanse Mississippi-beskawing, was naby die huidige Collinsville geleë. Hierdie beskawing het in die 15de eeu vir onbekende redes verdwyn. Hulle opvolger as beduidende moondheid in die gebied was die Illiniwek-konfederasie (soms ook Illini genoem), 'n politieke alliansie van verskeie stamme. Omtrent 1700 was daar sowat 25 000 Indiane in Illinois, maar as gevolg van stelselmatige aanvalle en volksmoordpogings deur die Irokese is hulle getalle met negentig persent verminder. Lede van die Potawatomi-, Miami-, Sauk- en ander stamme het vanuit die ooste en noorde na Illinois getrek om hulle hier te vestig. Gedurende die Amerikaanse Rewolusie het die Illinois en die Potawatomi die Amerikaanse saak ondersteun.

Die Franse ontdekkers Jacques Marquette en Louis Joliet het die Illinois-rivier in 1673 verken. As gevolg van hulle ekspedisie het Illinois tot by die jaar 1763 deel uitgemaak van die Franse koloniale ryk in Noord-Amerika en is daarna aan die Britte afgestaan. Die klein Franse nedersettings het voortbestaan, en afgesien van 'n klein aantal Britse soldate wat hier gestasioneer is, was daar geen Britse of Amerikaanse setlaars in die gebied.

In 1778 het George Rogers Clark namens die deelstaat Virginië aanspraak gemaak op die sogenaamde "Illinois Country". Virginië het die gebied in 1783 aan die nuutgestigte Verenigde State van Amerika afgestaan, en dit het nou deel uitgemaak van die Noordwesgebied.

Die "Illinois-Wabash Company" was een van die eerste eisers wat op groot dele van Illinois aanspraak gemaak het. Die "Illinois Territory" ("Illinois-gebied") is op 3 Februarie 1809 met die hoofstad Kaskaskia geskep. Nege jaar later is Illinois as die 21ste Amerikaanse deelstaat tot die Unie toegelaat – maar eers nadat die plaaslike owerhede heeltemaal oordrewe bevolkingsyfers voorgelê het. Aanvanklik is daar 'n debat gevoer oor die invoering van slawerny in Illinois, maar met die grootskaalse vestiging van setlaars uit Kentucky in veral die suide van Illinois is sulke voorstelle verwerp.

Danksy die afgevaardigde Nathaniel Pope uit Illinois het die Amerikaanse Kongres die noordelike grens van die deelstaat sowat 41 myl na 42° 30' Noord verskuif en sodoende 'n bykomende 8 500 vierkante myl by Illinois ingesluit, waaronder Chicago, Galena en mynbougebiede waar lood ontgin is. Kaskaskia het aanvanklik nog as hoofstad gedien, maar in 1819 is die administratiewe setel na Vandalia verskuif. Die "Black Hawk War"-Indiane, wat deur die owerhede in Iowa hervestig is, het in 1832 probeer om na Illinois terug te keer, maar is deur burgermagte verslaan en na Iowa teruggedryf.

In die winter van 1830–1831, wat nou as die "Winter van die Diep Sneeu" bekend staan, het 'n skielike swaar sneeuval die deelstaat met 'n diep sneeukombers oortrek. Die sneeuval het Illinois vir die res van die winter ontwrig, en baie reisigers het in die koue omgekom. Illionois is daarna nog deur 'n aantal baie koue winters geteister, waaronder die "Winter van die Skielike Vors" ("Winter of the Sudden Freeze"). Op 20 Desember 1836 het 'n kouefront oor die deelstaat beweeg wat waterplasse binne enkele minute laat vries het. Weereens het baie reisigers wat nie betyds 'n beskutting kon vind nie in die koue omgekom. Die ongunstige weersomstandighede het in die noordelike dele van Illinois 'n groot misoes tot gevolg gehad. Suid-Illinois het voedsel na die noorde gestuur en sodoende moontlik sy bynaam "Little Egypt" ("Klein Egipte") gekry – volgens die Bybelse vertelling van Josef in Egipte, wat graan aan sy broeders voorsien het.

Illinois staan vandag as die "Land van Lincoln" bekend, aangesien die 16de president van die VSA, Abraham Lincoln, hier die grootste deel van sy lewe gewoon het en as advokaat in Springfield gepraktiseer het. Op versoek van, en danksy die ondersteuning van, Abraham Lincoln het die deelstaat se Algemene Vergadering in 1837 ten gunste van 'n verskuiwing van die administratiewe setel na Springfield gestem.

Reeds in 1840 het Illinois as die "Sucker State" bekend gestaan. Dit was nie sterk gekant teen slawerny nie – in 1853 het die wetgewende vergadering onder die leiding van die demokratiese afgevaardigde John A. Logan 'n wetsontwerp, die sogenaamde "Black Code", goedgekeur wat daarop gemik was om die vestiging van vrye swartes in Illinois te verhoed.

Tot by 1839 het die utopiese Mormoonse nedersetting Nauvoo aan die oewer van die Missisippirivier sy bloeitydperk bereik. Die stigter en leier van die Mormoonse beweging, Joseph A. Smith, is in 1844 deur 'n gepeupel in 'n tronk van Illinois vermoor. Ná sowat ses jaar se vinnige ontwikkeling het Nauvoo, 'n sterk mededinger van Chicago as die grootste stad in Illinois, 'n skielike en vinnige agteruitgang beleef. Met hulle groot uittog na die weste het die Mormone Illinois in 1846 verlaat.

Chicago het belangrikheid verwerf as 'n beduidende hawe in die gebied van die Groot Mere en sy posisie ná die opening van die Illinois- en Michigankanaal in 1848 nog versterk. Dit het daarnaas ook tot 'n belangrike spoorwegsentrum ontwikkel en was in 1857 die grootste stad van Illinois.

Teen 1860 het Illinois se bevolking reeds meer as 1,7 miljoen beloop. Gedurende die Amerikaanse Burgeroorlog het meer as 250 000 mans uit Illinois in die Unie se leër gedien – meer as in enige ander noordelike deelstaat behalwe vir New York, Pennsylvanië en Ohio. Vanaf president Lincoln se eerste oproep van mans in die noordelike deelstate vir krygsdiens tot by die einde van die burgeroorlog was daar 150 regimente infanterie uit Illinois afkomstig. Daarnaas het die deelstaat ook sewentien berede eenhede en twee regimente ligte artillerie beskikbaar gestel.

Tot by die vroeë 20ste eeu is groot dele van die grasvlaktes as akkerland vir mielies en ander gewasse of as weivelde vir beeste en varke ontwikkel. Hoë belastingtariewe, oorproduksie en gepaardgaande lae pryse en die uitbreiding van die spoorwegnetwerk het nogtans tot onluste in die plattelandse gebiede gelei.

Ook die nywerheidsentrums soos Chicago was deur sosiale omwenteling gekenmerk. Swak werkomstandighede het die aanleiding tot die stigting van vakbonde gegee, en verskeie stakings en onluste het selfs menselewens geëis. Maar ondanks die sosiale vraagstukke was Illinois in 1890 die derde grootste deelstaat ten opsigte van sy bevolking en die belangrikste landbougebied vir koring en mielies. Die belangrikste plaaslike nywerhede was staal, landbou- en ander masjiene. Chicago het tot die tweede grootste stad in die VSA gegroei.

Met sy bevolking van bykans vyf miljoen het Illinois in die vroeë 20ste eeu tot een van die belangrikste deelstate van die VSA ontwikkel. Die metropool Chicago was in 1933 gasheerstad van die "Century of Progress"-wêreldtentoonstelling. Die olievelde van die Marion- en Ceawford-distrikte is in 1937 ontdek en het van Illinois net twee jaar later die vierde belangrikste olieprodusent in die VSA gemaak.

Ná die Tweede Wêreldoorlog het Illinois 'n belangrike rol by die ontwikkeling van kernkragsentrales gespeel. Die eerste eksperimentele kernkragstelsel in die VSA het in 1957 in die Nasionale Argonne-laboratorium naby Chicago krag begin opwek. Die eerste kommersiële kernkragsentrale Dresden 1, wat deur privaat private beleggers gefinansieer is, is in 1960 naby Morris in bedryf gestel. In dieselfde jaar het Ray Kroc sy eerste McDonald's-kitsrestourant as 'n konsessiesaak in Des Plaines geopen.

Sedert 1959 beskik Chicago danksy die opening van die Sint-Laurenswaterweg oor 'n oseaanhawe. In 1970 het Illinois se sesde konstitusionele konvensie 'n nuwe grondwet saamgestel wat die ouer versie uit die jaar 1870 vervang het. Teen die begin van die 21ste eeu was daar in Illinois reeds meer as twaalf miljoen inwoners.

Die ekonomie van Illinois is goed gediversifiseerd. Die metropolitaanse gebied van Chicago huisves sommige van die grootste Amerikaanse maatskappye soos Boeing, McDonald's, Motorola en United Airlines. Daarnaas het ook 'n groot verskeidenheid finansiële instellings hulle hoofkwartiere in die gebied, waaronder twee van die grootste beurse in die VSA, die "Chicago Board of Trade" en die "Chicago Mercantile Exchange".

Illinois se bruto geografiese produk het in 2004 VSA-$ 528 miljard beloop en was die vyfde grootste in die Unie. Die per capita-inkomste was in 2003 VSA-$ 32 965. Illinois se belangrikste nywerheids- en mynbouprodukte sluit masjienerie, verwerkte voedsel, chemiese produkte, elektriese uitrusting, verwerkte metaalprodukte, vervoertoerusting, ru-olie en steenkool in. Die deelstaat beskik daarnaas oor 'n belangrike uitgewersbedryf.

In 2006 het Illinois sy totale bevolking 12 831 970 mense beloop waarvan sowat 1,7 miljoen of 13,3 persent in die buiteland gebore is.

'n Groot persentasie van Illinois se bevolking is in die metropolitaanse gebied van Chicago in die noordooste van die deelstaat gekonsentreer: In 2000 het Chicago, die derde grootste stad in die VSA, 23,3 persent van Illinois se bevolking gehuisves; die administratiewe distrik Cook County 43,3 persent en die verskillende "counties" van die metropolitaanse gebied van Chicago (Will, DuPage, Kane, Lake, McHenry en Cook Counties) 65,6 persent. Die res van Illinois se bewoners woon in kleiner stede en in die landelike gebiede van Illinois se vlaktes.

Volgens die sensus van 2005 was 65,6 persent van die bevolking Blankes, 15,1 persent Swartes, 13,2 persent Latyns-Amerikaners, 3,9 persent Asiate en 2 persent ander etniese groepe. Byna dertig persent van die Blanke bevolking is ten minste van gedeeltelik Duitse afkoms. Afro-Amerikaners is veral in Chicago, East St. Louis en in die mees suidelike deel van Illinois gekonsentreer. Bewoners van Anglo-Amerikaanse afkoms oorheers in die suidooste. Died metropolitaanse gebied van Chicago huisves die grootste aantal burgers van Iers-Amerikaanse, Meksikaanse en Pools-Amerikaanse afkoms.

Volgens die sensus van 2000 praat 10,85 persent van die bevolking wat vyf jaar of ouer is Spaans as huistaal en 1,6 persent Pools.

Rooms-Katolieke en Protestante vorm die grootste religieuse groepe in Illinois, alhoewel die persentasie Protestante laer is as in die buurstate. Sowat dertig persent van die bevolking is Rooms-Katolieke, wat veral in die metropolitaanse gebied van Chicago gekonsentreer is. Chicago huisves daarnaas 'n groot en steeds groeiende aantal Hindoes, Joodse Amerikaners, Moslems en Sikhs.



</doc>
<doc id="21329" url="https://af.wikipedia.org/wiki?curid=21329" title="Hester Heese">
Hester Heese

Hester Heese (26 Oktober 1911 – 24 Mei 1992) was 'n bekroonde Afrikaanse skrywer van kinder- en jeuglektuur.

Hester Maria de Swardt is op 26 Oktober 1911 in Kuilsrivier naby Kaapstad gebore as die derde jongste van sewe kinders. Haar ouers is Willem Hendrik de Swardt en Johanna Adriana Bosman.

Sy gaan eers skool in Kuilsrivier en matrikuleer dan aan die Hoërskool Jan van Riebeeck in Kaapstad. Ten einde haar as kindertuinonderwyser te bekwaam, studeer sy aan die Onderwyskollege op Wellington en ook aan die Denneoord Kollege op Stellenbosch. Sy gee onderwys op Upington en later ook aan die Laerskool Jan van Riebeeck in Kaapstad.

In Junie 1937 trou sy met dr. Karl Willem (Kalie) Heese en uit die huwelik word vyf kinders gebore. Dr. Heese is eers dosent in Sielkunde aan die Universiteit van Stellenbosch, maar word daarna predikant. Danksy haar huwelik was sy pastoriemoeder van onder meer die NG gemeente Swartland van 1943 tot 1946 en van die NG gemeente Pinelands van 1956 tot 1960. Die predikantspaar dien ook die gemeentes Malmesbury en Bonnievale. Later word dr. Heese aangestel as professor in Sielkunde aan die Universiteit van Wes-Kaapland, hy is ook die skrywer van "Oom Kalie gee raad". Twee van haar swaers was skrywers, Japie en dr. Johannes August.

Die egpaar vestig hulle in die rietdakhuis in Jonkershoek op Stellenbosch, waar dr. Heese op 21 April 1974 aan ’n hartaanval oorlede is. Na haar man se dood trek sy na die historiese Morkelhuis in Ryneveldstraat in Stellenbosch. Die laaste jare van haar lewe bly sy eers op Prins Albert, naby haar dogter Dinkie en dié se familie, en daarna in die aftreeoord Serenitas in die Strand. Sy het aktief aan die Voortrekkerbeweging deelgeneem en hierdie beweging se silwerjuk is aan haar toegeken. Sy is op 24 Mei 1992 op Somerset-Wes oorlede nadat sy ’n week vroeër ’n operasie ondergaan het.

Aanvanklik skryf sy verhaaltjies vir jeug- en kindertydskrifte en as predikantsvrou lewer sy bydraes vir kerktydskrifte en skryf selfs dramas vir opvoerings in die gemeenskap om geld in te samel. Eers op 55-jarige leeftyd begin sy boeke skryf. Sy lewer veral kinder- en jeugboeke, wat sy as artritislyer moeisaam met die hand skryf.

Benewens verhale skryf sy ook kinderverse, wat deur sommige kritici as haar belangrikste werk beskou word. Die onderwerpe van hierdie versies behandel almal die onmiddellike wêreld van die kind, soos ’n ouma, ma en baba, voëltjies, katte en ’n reënboog. Hierdie wêreld word dan op vars wyse aangebied, met ’n fyn oor vir klank en ritme. Hierdie verse word opgeneem in bundels soos "Opsêgoed vir kleingoed" (later bygewerk tot "Bokmakierie sing"), "Kompatjierie is my liedjie", "Waarom is die reënboog krom?" en "Sêra Madêra". In 1979 word die C.P. Hoogenhout-prys toegeken aan "Sêra Madêra".

"Sy wat die soen op haar voorkop dra" is ’n fantasieversverhaal wat in 1982 met die Tienie Holloway-medalje vir kleuterliteratuur bekroon word. Dit is die verhaal van die dogtertjie Karalie wat in ’n glasboot wil wegvaar na ’n droomeiland. Voor sy vertrek wil sy iets moois weggee en sy gee dan tien soene, die laaste een aan haar ma wat op haar voorkop die lekkerste soen sal dra. Wanneer sy by die bootsman kom, wil hy ook tien soene hê, maar Karalie het reeds haar tien soene weggegee en sy besef nou dat haar droomland by haar ma is. "Sy wat die soen op haar voorkop dra" se illustreerder, Ann Walton, word in 1980 bekroon met die Katrine Harries-prys vir haar illustrasies.

"Daar diep in die see" is nog ’n versverhaal en "Steweltjies na Wonderland" bevat ’n keur uit haar kinderverse. "Steweltjies na Wonderland" is in 1999 die naaswenner van die ATKV-kinderboekprys vir ouderdomsgroep 6-7 jaar. Van haar kinderverse word in die versamelbundels "Nuwe Kleinverseboek" en "Nuwe Kleuterverseboek" opgeneem.

Vir kleuters skryf sy verskeie boeke. "Wat is daai – hè Pappa?" word deur Ann Walton geïllustreer. Op ’n sonskynoggend gaan stap Johan en Pappa. Onderweg sien hulle baie mooi dinge raak, soos ’n gousblom, ’n padda en ’n koei met haar kalf. Die mooiste is egter Mamma wat by die huis wag op hulle terugkoms.

"Piet Vrolik en Ben Verstrooi" is die storie van twee maats, Piet en Ben, wie se trae verstand sukkel om die regte planne te maak. Hulle hoor twee muise piep in die huis en probeer dan om hulle te vang, eers met ’n muisval, dan met ’n gemmerkat en dan gaatjies in die vloer. Ten einde raad roep hulle Naas Buurman se hulp in, wat gou uitvind dat die “groot piep” en die “klein piep” van Piet en Ben se skoene afkomstig is.

In "Die peperboom" vind ’n moeë reisiger onder ’n peperboom in die woestyn rus en gasvryheid. Om sy dankbaarheid te bewys, verdubbel hy die oes van die barmhartige boer wat vir hom gesorg het en van toe af dra alle peperbome rooi bessies, elkeen soos ’n druppel bloed.

"So ’n soort aand" vertel van Bennie wat in die bed lê en deur die venster na die maan, sterre en wolke kyk. Die wolke lyk vir hom soos ’n skaap en ’n renoster, wat dan die skaap en die maan en die sterre insluk. Dan bars die renoster oop sodat alles wat hy ingesluk het weer uitgly. Hierdie keer is daar ’n lam ook by, maar almal word dan soos ’n wasige vrou wat na hom toe aankom. Dit is sy ma wat hom kom nagsê. Sy ontvang in 1976 die Tienie Holloway-medalje vir al haar kleuterboeke tot op daardie stadium (te wete "Wat is daai – hé Pappa?", "Oustryk", "Piet Vrolik en Ben Verstrooi", "Die peperboom" en "Bokmakierie sing").

"Kobus het ’n blom" vertel van die betowering wat ’n suidisselblom in die koeikamp vir Kobus het. Dit is die enigste blom en wanneer die blom ’n saadknop maak, is Kobus te bang om daaraan te raak. Op ’n dag is die saadknop weg en het net die blomsteel oorgebly, wat Kobus treurig maak. Van die sade het egter terug gekom na die weikamp en op ’n dag staan die koeikamp vol geel blomme. Adriaan van Zyl ontvang die Katrine Harries-prys in 1982 vir sy super-realistiese illustrasies in "Kobus het ’n blom". Hierdie boek word in Zoeloe vertaal.

Die prenteboek "Op die vensterbank in April" is deur Paddy Bouma geïllustreer. Voor Tessa se pa dood is, het hy die week voor die verjaarsdag elke dag vir haar ma ’n present gegee en op die verjaarsdag self iets besonders. Hierdie April moet Tessa in haar pa se plek presente uitdink. Sy gee dan vir haar ma elke dag iets wat vir haar mooi is, soos ’n rooi wingerdblaar, ’n voëlnessie met ’n blou eiertjie en ’n ruikertjie lusernblomme in ’n bottel. Elke dag sit haar ma die geskenk op die vensterbank. Op die sewende dag kry Tessa se ma ’n groot boks, met Tessa se kat, Siska, daarin. Nadat hy vrygelaat is, spring Siska ook op die vensterbank, sodat ’n hele week se verjaarsdaggeskenke op die vensterbank is. Die boekie is veral aandoenlik oor die innige verhouding tussen Tessa en haar ma wat daarin uitgebeeld word.

’n Aantal van haar boeke is op kleiner skoolgaande kinders gerig.

"Die huis op pale" is ’n verhaal wat in Pieter se verbeelding afspeel tydens sy rit saam met Albert, wat by sy ouma Mien in die tuin werk, na sy ouma se huis op Ver-eiland by die see. Verbeelding en werklikheid word hier op vernuftige wyse met mekaar verbind. Die chronologiese vervolg hierop is "Die wildsbok van Ver-eiland", waar Pieter brand om die wildsbok wat sy ouma beskryf te kan sien. Die bok kom gewoonlik in die maanlig, maar Pieter sien hom nie wanneer hy kom nie, sodat die bok ’n soort magiese betowering verkry. Eindelik verskyn hy slegs vir ’n oomblik in die lig van ’n weerligstraal.

"Hokaai" word deur Marjorie Wallace geïllustreer. Gertjie-Piet en Gomma ry mark toe in ’n donkiekar en Ghaki, Gertjie-Piet se skaduwee, gaan ook saam.

In "Wannelas" gaan Jakkie vir die wintervakansie na sy ouma op die plaas Soebatsfontein in die Karoo. Hier maak hy kennis met Wannelas, die bokwagtertjie, wie se pa die plaasopsigter Solilê is. Wannelas se ma is dood toe hy nog ’n baba was en hy wil vreeslik graag ’n eie ma hê. Solilê val van die donkiekar af en moet hospitaal toe. Wanneer hy terugkom van die hospitaal af vertel hy vir Wannelas dat een van die verpleegsters in die hospitaal sy nuwe ma gaan word.

"Polka-masurka" beskryf ’n sorgvrye kindertyd, waarin die byna elfjarige Maria die hoofkarakter is. Hierdie boek slaag met sy rare uitbeelding van ’n betekenisvolle verhouding tussen ’n jong dogter en haar pa.

"Kinders van die konkahut" beskryf die lewe op ’n plattelandse dorp en die Voortrekkerspannetjie kinders daarop. Hierdie boek is geïnspireer deur haar jare as onderwyseres op Upington.

Bybelse temas word ook gereeld ontgin in verhale soos "En daar is lig – verhale uit die Bybel", "Moses" en "Rut, Hagar en Maria". "Josef is ’n jong vrugteboom" vertel die verhaal van Josef van sy sewentiende jaar tot met sy dood. Haar kinderverhale "Die heks van Hexrivier" en "Die Christus-draer" word opgeneem in die versamelbundel "Goue fluit, my storie is uit" onder redaksie van Linda Rode.  "Ons noem haar sommer" word opgeneem in "Storiehuis, woordpaleis". Sy is ook betrokke by die saamstel van die "Jeugland leesboekies" vir die eerste skooljare.

Vir die jeug skryf sy ook verhale. ’n Tema wat sy gereeld in haar realistiese verhale vir hierdie groep ontgin is dié van ’n sensitiewe kind wat deur ’n groeiproses probleme oorkom. Miekel in "Miekel die koerantjoggie" en die tiener Jacomien in "Dwars-in-die-weg" moet die dood van ’n ouer verwerk en aanpas in ’n nuwe dorp en skool; Fanus in "Die klein pasella" moet sy doofheid verwerk; terwyl Frans in "Frans se vyf dae in Desember" en Alota in "Ek en jy, Grootbroer" die selfvertroue moet kry om te doen wat hulle moet doen.

Miekel Marais is veertien jaar oud en die hoofkarakter in "Miekel die koerantjoggie". Kort na hulle na Stellenbosch verhuis is sy pa in ’n motorongeluk dood en is sy ma in die hospitaal opgeneem. Hy bly by sy ouma en oupa totdat sy ma ontslaan word en keer dan terug na Stellenbosch, waar hy nog baie vreemd voel. Die buurseun, Rikus van der Merwe, help hom egter om sy ou afgeleefde fiets reg te maak en stel hom voor aan ’n aantal gawe seuns. Geld is skaars en dit word Miekel se hartsbegeerte om vir sy ma ’n geskenk te gee, roosstruike om in die 36 gate te plant wat sy pa kort voor sy dood hiervoor gemaak het. Hy word ’n koerantjoggie om geld te kry en hierdie wens te vervul, maar dan word sy ou fiets gesteel.

Die vyftienjarige Jacomien is die hoofkarakter in "Dwars-in-die-weg". Haar pa is dosent by die Teologiese Kollege in Lusaka in Zambië en sy kuier saam met ’n vriendin op hulle plaas in hierdie land terwyl haar ouers oorsee is. Die polisie bring egter die tyding dat haar ouers in ’n vliegtuigongeluk dood is. Hierna moet sy noodgedwonge by haar tant Emma van wie sy nog nooit gehou het nie, op Stellenbosch gaan woon. Sy moet aanpas in ’n nuwe land en ’n nuwe skool, waar sy nuwe maats moet maak en intussen ook vir tant Emma leer ken en haar ouers se dood verwerk. Geleidelik begin sy agter tant Emma se stroewe uiterlike die ware mens ontdek en kry sy weer beheer oor haar lewe.

In "Die klein pasella" is die standerd nege leerling Fanus du Toit doof, maar daar is tog tye wat sy ore oopgaan en hy kan hoor, waarna dit weer toeslaan. Hierdie tye is sy klein pasella. Die boek neem ons deur sy laaste twee skooljare en die stryd om sy gebrek te oorkom en ’n normale lewe te lei.

"Frans se vyf dae in Desember" vertel van die elfjarige Frans se verhoudings binne en buite sy familie. Sy oupa vertel vir hom stories oor die verlede van ’n seun met die naam François en Frans vind eers aan die einde uit dat Oupa en François dieselfde persoon is. Sy vriend Patroon se pa is in die tronk oor diamante en hy baklei met Klaas wanneer dié Patroon se pa ’n tronkvoël noem. Wanneer Klaas se gesindheid verander nooi Frans hom om saam met hulle te gaan bergklim.

"Ek en jy grootbroer" word in 1970 bekroon as die beste jeugboek in ’n wedstryd van Tafelberg-Uitgewers. Hierdie verhaal speel af in Malawi, waar die hoofkarakter, Alota, te klein, swak en jonk voel vir wat hy wil doen. Hy wil graag soos Grootbroer op die bangwe (musiekinstrument) speel en saam met hom op die meer van Malawi uitvaar, verder as al die ander vissers. Daar is ’n krisis in sy verhouding met sy Grootbroer wanneer dié vir Alota beskuldig dat hy sy bangwe gesteel het. Alota bewys sy onskuld en Grootbroer leer hom en die werklike dief, Mangani, hoe om die bangwe te speel. Gaandeweg deur onderlinge spanning en interaksie met ander kinders ondergaan Alota karaktergroei en word hy ook fisies groter en sterker, sodat hy op ’n dag ook saam met sy Grootbroer op die meer uitvaar en die net ingooi. Heese slaag daarin om die landelike Afrika-omgewing oortuigend weer te gee. Hierdie boek word in Duits vertaal as "Alota und sein grosser Bruder".

Tien van haar boeke word eervol vermeld by SAIBI (die Suid-Afrikaanse Instituut vir Biblioteek- en Inligtingwese), naamlik "Aljander, aljander so deur die bos", "Loekie die rondlopertjie", "En daar is lig – verhale uit die Bybel", "Die blou duif", "Die huis op pale", "Die wildsbok van Ver-eiland", "Die peperboom", "Josef is ’n jong vrugteboom", "Hokaai" en "Kompatjierie is my liedjie". Sy lewer ook as vertaler ’n bydrae deur agt kinderboeke te vertaal en saam met A.J. van der Merwe skryf sy aanvullende leesboeke in die Jeugland-reeks vir die tweede skooljaar. "Die geluid van wakker" word in Engels vertaal as "The sound of awakening".

Vir volwassenes skryf sy die digbundel "Sonder jou". Hierdie gedigte is geskryf na die dood van haar man en bevat herinneringsverse in ’n treffende intieme toon.

Van haar gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte".

In "Ek gooi my luike oop" bundel sy outobiografiese vertellings. As predikantsvrou skryf sy ook ongepubliseerde toneelstukke en godsdienstige voorstellings.

Jan van Riebeeck Hoërskool ken in 1989 ’n erepenning aan haar toe. Ten tyde van haar tagtigste verjaarsdag in 1990 gee Tafelberg-Uitgewers die huldigingsbundel "Die herfsblaar gooi ’n Kaapse draai" uit. Hierin bring vriende en familielede hulde aan haar as mens en aan haar werk.

Sy publiseer die volgende werke:





</doc>
<doc id="21330" url="https://af.wikipedia.org/wiki?curid=21330" title="Sondag (koerant)">
Sondag (koerant)

Sondag was 'n Sondagkoerant wat op 6 Mei 2007 deur die Naspers-filiaal Media24 van stapel gestuur is. Dit was 'n poniekoerant met aanvanklik sowat 64 bladsy wat gemik was op 'n groep lesers wat nie deur die bestaande Sondagkoerant "Rapport" bereik is nie.

Op 22 Oktober 2013 is bekendgemaak dat die koerant sou sluit en die laaste uitgawe van die koerant het op 20 Oktober 2013 verskyn.


</doc>
<doc id="21331" url="https://af.wikipedia.org/wiki?curid=21331" title="Universiteit van die Witwatersrand">
Universiteit van die Witwatersrand

Die Universiteit van die Witwatersrand is 'n Suid-Afrikaanse multikampus-openbare navorsingsuniversiteit geleë in die noordelike gebiede van die Johannesburgse middestad. Dit is algemeen bekend as net Wits. Dit is die derde oudste Suid-Afrikaanse universiteit in deurlopende operasie, na die Universiteit van Kaapstad (gestig in 1829), en die Universiteit Stellenbosch (gestig in 1866).

Dit was tradisioneel die grootste residensiële Engelsmediumuniversiteit in die land toe daar nog 'n duidelike verdeling tussen Afrikaanse en Engelse universiteite was. Die Wet op Uitbreiding van Universiteitsopleiding van 1959 het die registrasie van swart studente beperk, maar ten spyte daarvan het 'n paar swart studente steeds aan die universiteit gegradueer.

Die universiteit het sy oorsprong gehad in die South African School of Mines, wat in 1896 in Kimberley gestig is om te voorsien in die behoefte van die vinnigontwikkelende mynbedryf ná die ontdekking van eers diamante en toe goud.

Dit is in 1903 na Johannesburg verplaas as die Transvaal Technical Institute en in 1906 herdoop tot die Transvaalse Universiteitskollege, wat uiteindelik ontwikkel het in die Universiteit van Pretoria ná afsonderlike klasse daar in 1910 begin het in 'n afsonderlike instelling, wat die naam Transvaalse Universiteitskollege geërf het.

Op 20 September 1920 word die naam South African School of Mines and Technology verander na die University College, Johannesburg. In 1921 het die Parlement 'n wet deurgevoer ingevolge waarvan die kollege met ingang 1 Maart 1922 'n universiteit, met sy huidige naam, geword het. Aanvanklik was daar fakulteite van lettere, wetenskap, geneeskunde (insluitende tandheelkunde), handel, ingenieurswese en regte.

Die eerste kanselier was sy koninklike hoogheid prins Arthur van Connaught, goewerneur-generaal van die Unie van Suid-Afrika, en die eerste rektor was die 28-jarige prof. Jannie Hofmeyr. Die kanselier is op die oomblik Dikgang Moseneke, adjunk-hoofregter van die Grondwethof van Suid-Afrika, en die rektor is Adam Habib.

Die universiteit se sokkerspan Wits University FC speel tans in die Premier Sokkerliga.






</doc>
<doc id="21333" url="https://af.wikipedia.org/wiki?curid=21333" title="Hoër Meisieskool La Rochelle">
Hoër Meisieskool La Rochelle

Die Hoër Meisieskool La Rochelle in die Paarl is een van die oudste meisieskole in die land.

Dit is reeds in 1860 met 40 meisies as seminarium vir jonge dames geopen vir die dogters van die burgers en boere in die Paarlse distrik. In 1872 word prof. Jan de Villiers (Jan Orrelis) hoof van die skool, wat hy die Paarlse Meisieseminarium noem. Hy beklee die pos tot en met sy aftrede in 1890.

Dr. Andrew Murray, 'n groot voorstander van Afrikaans as onderrigmedium, word toe niedoserende hoof. Die skool word snaaks genoeg hernoem tot die Hugenote-Hoërskool, in wese 'n uitbreiding van Murray se Hugenote-kollege op Wellington. 'n Amerikaner, mej. Virginia Lee Pryde, word aangestel om die skool te bestuur en onder haar leierskap styg die leerdertal van 80 tot 240 in 1899.

Die laerskool is later jare in die oorspronklike gebou van die hoërskool gehuisves. Die hoërskool, wat 'n groot terrein in die middel van die dorp in Faurestraat gekry het, se leerdertal in 2009 was 537 en die skoolhoof mev. A. Lochner. Die skool is parallelmedium met ietwat meer Afrikaanse as Engelse leerders. Hoewel die skool se skoolfonds in 2014 teen R17 000 goedkoper as talle ander staatskole was, handhaaf die skool 'n besonder wye vakkeuse met byvoorbeeld twee derde tale, te wete Duits (een van net 32 skole in die Wes-Kaap) en Frans (een van net 42), maar Latyn is onlangs afgeskaf.



</doc>
<doc id="21336" url="https://af.wikipedia.org/wiki?curid=21336" title="Sinchroniese taalkunde">
Sinchroniese taalkunde

Die sinchroniese taalkunde (ook deskriptiewe taalkunde), is die werk om te ontleed en te beskryf hoe 'n taal deur 'n groep mense in 'n spraakgemeenskap gepraat word (of hoe dit in die verlede gepraat is). Alle navorsing wat in die taalkunde gedoen word is deskriptief; soos alle wetenskappe, is die oogmerk daarvan om die taalkundige wêreld waar te neem soos dit is, sonder die vooroordeel van vooropgesette menings oor hoe dit behoort te wees.
Die sinchroniese taalkunde word dikwels teenoor die normatiewe taalkunde gestel, wat hoofsaaklik in die opvoedkunde en in gedrukte werke gevind word. 'n Normatiewe benadering probeer standaardvorme in die taal definieer en raad gee oor doeltreffende taalgebruik, en kan beskou word as die poging om die vrug van die deskriptiewe navorsing in 'n leerbare vorm weer te gee, hoewel dit ook van meer subjektiewe aspekte van taalestetika gebruik maak. Die normatiewe en deskriptiewe aspekte vul mekaar uiteraard aan, maar het verskillende prioriteite en word soms as teenstrydig beskou. 

Akkurate beskrywing van werklike spraak is 'n moeilike saak, en taalkundiges moes dikwels tevrede wees met uiters onakkurate skattings. Byna alle teorieë op die gebied van die taalkunde het hulle oorsprong in die praktiese probleme verbonde aan die sinchroniese taalkunde. Fonologie (en die teoriese ontwikkelinge daarin, soos die foneem) handel oor hoe moedertaalsprekers hulle taal uitspreek. Sintaksis het ontwikkel om te beskryf wat gebeur wanneer die fonetiek 'n gesproke taal tot 'n genormaliseerde kontrolevlak reduseer. Die leksikologie versamel "woorde" en hulle afleidings en verbuigings: dit het nie juis tot algemene teorieë aanleiding gegee nie.
'n Uiters "mentalistiese" beskouing ontken dat die beskrywing van 'n taal deur enigiemand anders as 'n vaardige spreker van daardie taal gedoen kan word. Sodanige sprekers het 'n innerlike, sogenaamde "taalkundige vaardigheid", wat hulle in staat stel om op grond van hulle ondervinding nuwe maar korrekte uitdrukkings af te lei en om onaanvaarbare uitdrukkings te verwerp.
Daar is tienduisende beskrywings van duisende tale wat saamgestel is deur mense sonder voldoende opleiding in die taalkunde. Met 'n paar bewonderenswaardige uitsonderings is alle taalkundige beskrywings wat voor ongeveer 1900 gedoen is, amateurpogings.
'n Taalkundige beskrywing word as goed genoeg beskou as dit aan een of meer van die volgende doelwitte van die sinchroniese taalkunde beantwoord:
Daar is ook 'n paar bonusonderwerpe wat ingesluit kan word, soos teksontleding en historiese rekonstruksies.
Tans is die mees omstrede onderwerpe gewoonlik morfologie en sintaksis. In die taalstudie het die morfologie egter as studieveld herlewe.
Die doel van taalkundige teorie, wat die praktiese taalkundige betref, is om beskrywings van morfologie en sintaksis verstaanbaar te maak. Dit is maklik om te sien dat dieselfde data dikwels op verskillende maniere beskryf kan word. Daar was 'n tyd lank 'n sterk begeerte om 'n maatstaf te vind waarvolgens een beskrywing as die beste bestempel kon word. Vandag word daardie doelwit egter as te ontwykend beskou.

Vertaal uit die in die Engelse Wikipedia.


</doc>
<doc id="21337" url="https://af.wikipedia.org/wiki?curid=21337" title="Hercules von Molendorff">
Hercules von Molendorff

Hercules von Molendorff (12 Maart 1941 op Aberdeen tot 24 November 2006 in die Paarl) was 'n senior tegniese bestuurder van die Duitse ingenieursfirma Siemens, onderwyser in Namakwaland, en Bolandse krieketspeler en legendariese heelagter vir dieselfde unie in die vroeë tot middel jare sestig.

Von Molendorff is op Aberdeen in die Karoo gebore. Sy vader was 'n bouer, Harry von Molendorff. Die gesin het vroeg in die jare vyftig na Wellington verhuis waar Von Molendorff sy skoolloopbaan in 1958 aan die Hugenote Hoërskool voltooi het.

Ná skool het hy die graad M.Sc. aan die Universiteit Stellenbosch verwerf, asook ’n S.O.D. Hoewel die onderwys altyd sy eerste liefde was, het hy skaars twee jaar lank aan die Hoërskool Tygerberg skoolgehou, waarna beter geleenthede in die privaat sektor hom uiteindelik tot by die Duitse ingenieursfirma Siemens in Johannesburg gelei het. Daar het hy einde 1990 as senior tegniese bestuurder afgetree.

Hy kon ná soveel jare weer na die onderwys terugkeer, maar met byna geen ervaring op dié gebied nie, het hy ’n keuse gehad tussen die Hoërskool Garies en die Hoërskool Boesmanland op Pofadder. Sy derde vrou, Dalene, met wie hy in 1989 getroud is, het hom help besluit op Garies, waar hulle vier vrugbare en gelukkige jare deurgebring het.

In 1995 het die egpaar Alexanderbaai toe verhuis waar Von Molendorff ’n betrekking as departementshoof aanvaar het. Ná ’n verdere vier gelukkige jare het hulle einde 1998 na Wellington teruggekeer. Hier het hy hom besig gehou met ekstra wiskundelesse, houtwerk en sy rekenaar.

Intussen het hy ook as wiskundeonderwyser aan Hugenote Hoërskool afgelos. Ten tyde van sy dood het hy juis aan die begin gestaan van ’n agt maande lange aflostydperk aan die skool. Ongelukkig kon hy net twee weke skoolhou voor hy onverwags siek geword het.

Von Molendorff (65) is op Maandag 13 November 2006 in die hospitaal opgeneem met longontsteking. Sy toestand het gou versleg en hy is die volgende dag na die intensiewesorgeenheid oorgeplaas waar hy die aand van 24 November oorlede is.



</doc>
<doc id="21341" url="https://af.wikipedia.org/wiki?curid=21341" title="Boere">
Boere

Die Boere is 'n geskiedkundige term wat verwys na 'n etniese en kulturele groep wat bestaan het uit die afstammelinge van die hoofsaaklik Nederlandssprekende boere en hulle families wat hulle in die 1800's in die Oranje-Vrystaat, Transvaal en, tot 'n mindere mate, Natal gevestig het en daar 'n aantal Boererepublieke gestig het. Die groep sluit in die nakomelinge van die Voortrekkers wat die Kaapkolonie in die begin van die 19de eeu tydens die Groot Trek verlaat het, Kaapse burgers wat later na die Transvaal of Vrystaat geïmmigreer het en geassimileerde immigrante uit Europa. Verskeie redes word aangegee vir die verlaat van die Kaapkolonie waaronder ontevredenheid met die Britse koloniale regering, voortdurende grensoorloë tussen die Xhosas en die inwoners van die Kaapkolonie met gepaardgaande gebrek aan sekuriteit, gebrek aan grond, die afskaffing van slawerny in die Kaap, arbeidsprobleme en politiese marginalisering.

Die term "Boere" het aanleiding gegee tot 'n aantal woordsamestellings wat verband hou met die kultuur en gebruike van die Boere insluitend: boeresport, boeretroos, boerekos, boerehaat, Boerejood, boereperd of boerperd, ens. Die oorloë tussen die Boererepublieke, die Oranje-Vrystaat en die Zuid-Afrikaansche Republiek word soms die Eerste- en Tweede Boereoorloë genoem. Die term Boerevolk is ook histories gebruik as 'n alternatiewe benaming van die Afrikaners of 'n gedeelte daarvan. Die term is ook in baie ander tale oorgeneem soos Engels: "Boers", Frans: "Les Boers", Portugees "Os bóeres" en Duits: "Die Buren". Die term is later met beide positiewe (prysende) en negatiewe (beledigende) konnotasie in die letterkunde en alledaagse lewe gebruik om na Afrikaners te verwys.

Die Boere was afstammelinge van setlaars wat hulle sedert die 1650's tot die 1800's in Suid-Afrika gevestig het. Hulle is merendeels die nasate van Nederlanders, Vlaminge, Franse Hugenote en Duitsers. In kleiner getalle vorm ook Skandinawiërs, Portugese, Italianers, Pole, Skotte, Engelse, Iere en Walliesers deel van die Boerevolk se voorouers. Verder het ondertrouery met inheemse Khoi en ingevoerde slawe uit ander dele van Afrika, Maleisië en Indië ook bygedra tot die Boere-genepoel. Sulke gemengde afstammelinge is later as Kleurlinge gekwalifiseer onder Apartheidwetgewing, en daarna as Afrikaanses of Bruinmense in die post-Apartheid era. Die Boere was oorwegend Christene en streng Calvinisties. 'n Minderheid maar nogtans 'n noemenswaardige getal behoort aan Pinkster groeperings.

Twee groepe emigrante het die Kaapkolonie in die tweede kwart van die 19de eeu verlaat. Die eerste hiervan was die Trekboere wat opsoek na beter weivelde oor die grense van die kolonie getrek het. Die tweede groep was die Grensboere in die Oos-Kaap, wat 'n sterker politieke dryf gehad het om die kolonie te verlaat, wat die Groot Trek onderneem het en wat later as die Voortrekkers sou bekend staan. Die Voortrekkers se migrasie het in 1835 begin as gevolg van ontevredenheid met die Britse koloniale owerheid, aanhoudende grensoorloë, gebrek aan grond, arbeidsprobleme en 'n gevoel dat hulle polities gemarginaliseer is.

In 'n geskiedkundige konteks kan die term "Boer" verwys na 'n inwoner van een van die Boererepublieke of na diegene wat kulturele Boere was.

Die Boere het twee oorloë aan die einde van die 19de eeu geveg om hulle internasionaal-erkende lande, die Zuid-Afrikaansche Republiek en die Oranje Vrystaat teen dreigende anneksasie deur Brittanje te verdedig. Die oorloë staan amptelik bekend as die Eerste Vryheidsoorlog en die Tweede Vryheidsoorlog.

Veral die tweede Anglo-Boereoorlog het tot mitologisering van die term Boer, in Suid-Afrika en in Europa, as etnoniem gelei. Die Britse skrywer Sir Arthur Conan Doyle skryf byvoorbeeld in 1902:

Die jong Winston Churchill, wat die tweede oorlog as verslaggewer van die Londense "Morning Post" megemaak het, het die vyand vir sy koerant soos volg geskets: ""Teen vroegoggend, rydend deur die reën... elkeen van hulle 'n skerpskutter, elkeen gewoond daaraan om sy eie besluite te neem... hulle verlaat hulself op twee dinge: op hulle ysterharde kondisie en daaropvolgens, dat hul God van die ou testament die Amalekiete sal slag en in alle winde sal verstrooi.""

Na die Tweede Vryheidsoorlog het 'n klein gedeelte van die Boere Suid-Afrika verlaat. Vanaf 1903 het die grootste groep na die Patagonië-streek van Argentinië geëmigreer. Daar is vandag steeds 'n aantal Afrikaners in Argentinië. 'n Tweede groep het na Kenia geëmigreer (toe onder Britse regering), waarvan die meeste in die 1930's na Suid-Afrika teruggekeer het. 'n Derde groep het, onder die leiding van Generaal Ben Viljoen, na Meksiko, Nieu-Meksiko en Texas geëmigreer in die suidweste van die Verenigde State van Amerika.

In moderne tye, veral tydens die hervorming van apartheid en die era na 1994, het sommige Afrikaanssprekendes, hoofsaaklik dié met regse konserwatiewe politiese perspektiewe, hul voorkeur vir die identiteit "Boere", in plaas van "Afrikaners" te kenne gegee. Die groepe beweer dat daar baie nasate van die Voortrekkers was wat nie deel gevorm het van die (soos hulle dit sien) Kaap-gebaseerde Afrikaner-identiteit wat na die Tweede Vryheidsoorlog en die daaropvolgende Uniewording in 1910 te voorskyn gekom het nie. Sommige van die groepe dring daarop aan dat hulle hulleself nie as 'n verregse element van 'n politiese spektrum sien nie. Die groepe beskou die Boere as 'n volk wat sowel in Suid-Afrika woon as in diaspora.

In Desember 2006 is daar 'n Boerevolk Verteenwoordigende Raad (BVR) verkies wat as die Boerevolk se spreekbuis moet dien en sekere take soos aan hom opgedra, moet uitvoer. Die "Volk" word op Bybels-voorgeskrewe wyse ingedeel in wa-laers wat hulle eie leiers demokraties verkies. Al daardie leiers kies dan weer hulle eie leiers, en so word persone van grondvlak af "opgestoot" om uiteindelik as volksverteenwoordiger te kan dien op die BVR. Die BVR beywer hom vir volledige volks- en staatkundige vryheid vir die Boerevolk, en bestaan derhalwe uit verskillende komitees wat die take van 'n staatsdiens-in-wording uitvoer soos nodig.

In 2007 het 'n Volksraad Verkiesing Kommissie tot stand gekom wat uiteindelik 'n verkiesing op 23 September en 24 September 2011 georganiseer het. Die verkose lede staan as die Boere-Afrikanervolksraad bekend. Hulle beywer hulself om hulle mandaat vir selfbeskikking tot uitvoering te bring.


</doc>
<doc id="21346" url="https://af.wikipedia.org/wiki?curid=21346" title="Suid-Afrikaanse Akademie vir Wetenskap en Kuns">
Suid-Afrikaanse Akademie vir Wetenskap en Kuns

Die Suid-Afrikaanse Akademie vir Wetenskap en Kuns is 'n multidissiplinêre organisasie wat hom beywer vir die bevordering van wetenskap, tegnologie en kunste in Afrikaans, asook die bevordering van die gebruik en gehalte van Afrikaans. Die Hertzogprys word jaarliks vir 'n hoogstaande letterkundige werk toegeken.

Die inisiatief vir die stigting van die Suid-Afrikaanse Akademie vir Wetenskap en Kuns het gekom van genl. J.B.M. Hertzog. Hertzog was 'n besonder groot kampvegter vir die Nederlands-Afrikaanse taal. Hy het voorgestel ""dat een lichaam in 't leven worde geroepen ter bevordering van de Hollandse taal en letteren in Zuid-Afrika"". Op 2 Julie 1909, terwyl die Nasionale Konvensie in Bloemfontein onderweg was, kom die eerste 30 lede van die liggaam byeen om die Zuid-Afrikaanse Akademie voor Taal, Letteren en Kunst te stig. Die doel van die akademie was: ""De handhaving en bevordering van de Hollandse Taal en Letteren, en van de Zuid-Afrikaanse Geschiedenis, Oudheidkunde en Kunst"", met 'n byvoeging: ""Onder 't Hollands wordt verstaan: beide taalvormen gebruiklijk in Zuid-Afrika"". Die primêre doel van die Akademie was aanvanklik om Nederlands, maar ook Afrikaans te bevorder. Die naam van die Akademie is in 1942 gewysig na die Suid-Afrikaanse Akademie vir Wetenskap en Kuns toe 'n nuwe fakulteit 'natuurwetenskap en tegniek' geskep is.

Sedertdien was dit verantwoordelik vir die totstandkoming van onder meer die Stigting Simon van der Stel en die Afrika-instituut. Voorts beywer die Akademie hom daarvoor om belangstelling in die Suid-Afrikaanse geskiedenis, oudhede, kuns en Afrikaanse taal en letterkunde te bevorder. Die Akademie het deur die jare bekend geword weens die gereelde toekenning van literêre pryse (waarvan die Hertzogprys die bekendste is), en ander prestigepryse soos die N.P. van Wyk Louw-medalje.

Die Taalkommissie van die S.A. Akademie is belas met die taak om gesaghebbende uitsprake oor Afrikaans te lewer. In die begin het die vaslegging van 'n uniforme spelling vir Afrikaans byna al die kommissie se tyd in beslag geneem, maar mettertyd het hy al hoe meer terreine van die taalgebruik betree. Die kommissie se werkswyse deur die jare het daartoe aanleiding gegee dat sy spelreëls allerweë as gesaghebbend aanvaar word. Sy besluite word van tyd tot tyd in die "Afrikaanse woordelys en spelreëls" gepubliseer. Die agtste uitgawe was in 1991, die negende in 2002 en die tiende in 2009.


Erelidmaatskap van die Akademie word dit as ’n besonder hoë eer beskou alhoewel dit met geen prys of penning gepaardgaan nie. ’n Persoon word tot Erelid van die Akademie benoem ter erkenning van buitengewone dienste aan Suid-Afrika, aan die Afrikaanse taal, of aan die Akademie in die besonder.


Pryse, erepennings, medaljes en beurse wat deur die Akademie toegeken word/is word hier onder genoem.







</doc>
<doc id="21351" url="https://af.wikipedia.org/wiki?curid=21351" title="FC 08 Villingen">
FC 08 Villingen

FC 08 Villingen is 'n Duitse sokkerklub uit Villingen-Schwenningen in die deelstaat Baden-Württemberg. 

Die klub is op 1 Oktober 1908 gestig as "FC Villingen 08". Die klub het in 1920 met "Athleten-Club Germania Villingen" saamgesmelt, maar die twee klubs het later weer uitmekaar gegaan.

Die span het tussen 1927 en 1931 in die "Bezirksklasse Oberbaden" gespeel, destyds die hoogste klas. Die klub het in die 1930’s 'n speler vir die nasionale span opgelewer (die enigste tot dusver), "Hermann Gramlich". Gramlich is egter in 1942 in Rusland oorlede tydens die Duitse inval gedurende die Tweede Wêreldoorlog. In 1939 het die span weer op die hoogste vlak in die Gauliga meegeding. 

Die klub is na die Tweede Wêreldoorlog herstig as "ASV Villingen" en het direk na die oorlog in die Oberliga meegeding, op daardie stadium die hoogste vlak.

Die klub se tuisveld was tussen 1920 en 1960 die "Stadion Waldstraße". Op 15 Oktober 1960 is die nuwe tuisveld, die "Friedengrundstadion", ingewy met plek vir 16 000 toeskouers, insluitend 800 sitplekke en 2 500 onderdak staanplekke.




</doc>
<doc id="21357" url="https://af.wikipedia.org/wiki?curid=21357" title="Silwermyn-natuurreservaat">
Silwermyn-natuurreservaat

Die Silwermyn-natuurreservaat vorm deel van die Tafelberg Nasionale Park in Kaapstad, Suid-Afrika. Dit beslaan dele van die bergreeks van die Kaapse Skiereiland van Kalkbaaiberge tot by Constantiaberg. Hierdie gebied is 'n belangrike bewaringsgebied vir die inheemse fynbos.

Ou Kaapse Weg loop deur die reservaat en verdeel dit in 'n noordelike en suidelike deel. Die Silwermyn-reservoir op die noordelike deel is gebou in 1898 om water te voorsien aan Kaapstad. Die Suid-Afrikaanse Vloot se hoofkwartiere is op die lae hange van Silwermynberg.

Die laaste van die dennebome wat vroeër hier voorgekom het, is uitgehaal na 'n groot vuur in die gebied in 2000. Die Silwermynrivier, wat begin in die reservaat en tot by Clovelly loop, is die enigste rivier in die Kaapse Skiereiland waarvan die hele loop nêrens deur 'n ontwikkelde gebied gaan nie.

Die gebied is gewild vir stap, piekniek en bergfietsry. Daar is sandsteengrotte in die reservaat en rotsklimroetes op Muizenberg.

Silwermyn is 'n voormalige stasie vir die versameling van inligting vir, onder andere, 'n projek genaamd ECHELON. Echelon was 'n hoogs geheime wêreldwye projek bedryf deur die Amerikaanse weermag. Die stasie is in 1969 gebou toe daar steeds groot samewerking was tussen die voormalige Suid-Afrikaanse regering en die VSA.

Silwermyn is strategies geplaas om 'n reuse deel van die Indiese en Atlantiese Oseaan te dek. Dit was veral bemoeid met inligting oor Russiese skepe en duikbote.

Soos gebruiklik met die Nasionale Sekuriteitsagentskap (NSA) van die VSA is daar geen bordjies of enige tekens van identifikasie by die antennas nie.



</doc>
<doc id="21364" url="https://af.wikipedia.org/wiki?curid=21364" title="Lux Verbi">
Lux Verbi

Lux Verbi is die markleier in die vervaardiging en verspreiding van Christelike media van gehalte in en vanuit Suid-Afrika. 

Lux Verbi vervaardig en versprei 'n verskeidenheid Christelike produkte effektief en winsgewend. Die maatskappy bied produkte en dienste van hoë gehalte en streef daarna om 'n onbesproke Christelike sake-etiek te handhaaf. 

Lux Verbi het ontstaan uit die oudste uitgewersmaatskappy in Suid-Afrika, NG Kerk-Uitgewers, wat in 1818 gestig is. Die Bybelgenootskap van Suid-Afrika, wat uit dieselfde moedermaatskappy ontstaan het, versprei steeds miljoene Bybels elke jaar, maar is nie aan Lux Verbi verwant nie.

Gedurende die 1980's en 1990's was Lux Verbi een van die voorste spesialis Christelike boek handelaars in Suid Afrika met takke reg oor die land. Die hoof kantoor was in 30 Waterkant straat in Kaapstad. 

Lux Verbi en Bybel-Media se sake-eenhede het in 1999 saamgesmelt om 'n sterk nuwe maatskappy te vorm. Dit is Lux Verbi.BM genoem. Die nuwe maatskappy se hoofkantoor was op Wellington in die Boland. In April 2010 het Lux Verbi se kantore verskuif na die Naspers-gebou in Heerengracht 40, Kaapstad. In Julie 2011 het Lux Verbi en Bybel-Media se sake-eenhede weer twee afsonderlike entiteite geword. Lux Verbi is ingelyf by die NB-Groep wat bestaan uit Lux Verbi, NB-uitgewers en Van Schaik-uitgewers. 

NB-Groep is deel van die grootste mediagroep in Afrika, wat onder meer televisie, tydskrifte, koerante, uitgewerye en verspreidingsloodse insluit en wat die toon aangee wat posbestellings en elektroniese media betref.



</doc>
<doc id="21367" url="https://af.wikipedia.org/wiki?curid=21367" title="Anize du Plessis">
Anize du Plessis

Anize du Plessis (gebore 23 September 1972) is 'n teatersangeres wat veral in Johannesburg optree het, voor sy en haar man na Engeland verhuis het.

Anize het reeds op skool aan die Laerskool Groote Schuur en die Hoërskool Groote Schuur uitgeblink in drama en sang. In 1989 wen sy en agt ander Groote Schuurders die ATKV se landwye dramakompetisie vir skole en in haar matriekjaar, toe sy ook hoofdogter was, is sy saam met 65 belowende senior hoërskoolleerlinge gekeur om aan die Dalro-toneelkompetisie deel te neem. Sy het na die tweede ronde deurgedring en was uiteindelik die enigste Afrikaanssprekende onder die top-agt. Die wenner van die Dalro-prys was die latere TV-aktrise Sylvaine Strike, indertyd van die Pro Arteskool in Pretoria. Anize wen egter die prestige Albie Venter-gedenkbeurs om vir drie jaar aan die destydse Pretoriase Technikon te gaan studeer.

Sy het drie jaar lank die agtergrondsang vir die groep Cinema gedoen en toe toegetree tot musiekteater en kabaret. Sy was lid van die reisende rolverdeling van "Girl Talk" en het onder meer vir die Koning en Koningin van Maleisië opgetree. Ander produksies sluit "My Way" en "Absolutely Fabulously Broadway 2" in.

In 2002 is sy met Etienne Burger getroud. Hulle woon tans in Londen.



</doc>
<doc id="21368" url="https://af.wikipedia.org/wiki?curid=21368" title="Gweru">
Gweru

Gweru (voorheen Gwelo) is die hoofstad van Zimbabwe se sentrale provinsie en ook die land se vierde grootste stad, naas Harare, Bulawayo en Mutare.

Die stad is in 1894 gestig, verkry in Julie 1914 munisipale status en het stadstutus in 1971 verwerf. Die belangrikste bedryf om die stad is boerdery terwyl nywerheidsontwikkeling baie tot die stad se voorspoed bygedra het tot met die ineentsorting van die land se ekonomie ná 2000.

In 1960 was die stad se bevolking 27 290, waarvan 8 110 wit was, 500 bruin en Indiërs, en 18 680 swart. Die geraamde bevolking in 2007 was 148 935.

Voor die afstigting van Gwelo is dit as buitepos van die Bulawayo-gemeente bedien. Op 6 November 1920 vergader die ringskommissie van die Ring van Bulawayo op Gwelo in 'n sinkkerkie en 'n hele dag se beraadslaging, veral oor die vaslegging van grense, is tot die afstigting van die gemeente oorgegaan. Dit was maar die vyfde gemeente in die destydse Suid-Rhodesië.

Ds. J.N. Geldenhuys van Bulawayo is vir die tweede maal beroep en op 3 Junie 1922 bevestig. Hy vetrek weer in Oktober 1925 waarna sewe vrugtelose beroepe uitgebring word voor ds. G.J. van Zyl op 3 Februarie 1927 bevestig is. Hy het die land na 16 jaar as 'n gebroke man weens swak gesondheid verlaat. Dit is heel te verstane aangesien hy in der waarheid sewe gemeentetjies (met al die buiteposte) moes bedien.

Ds. H. Botha volg ds. Van Zyl op 9 Januarie 1944 op. Ná 'n bedrywige bediening van meer as se jaar verlaat hy en sy vrou die land om na die NG gemeente Fauresmith te gaan. Ds. en mev. Botha was nie net vir Gwelo nie, maar vir die hele Suid-Rhodesië van onskatbare waarde op geestelike sowel as tydelike gebied en het 'n groot aandeel aan die opbou van Noord-Rhodesië (Zambië) vir die kerk gehad.

Soos die ander gemeentes in die land het Gweru se lidmaattalle na onafhanklikheid dramaties afgeneem van 391 in 1978 tot 128 in 1994, 50 in 2006 en 3 in 2008.



</doc>
<doc id="21371" url="https://af.wikipedia.org/wiki?curid=21371" title="Würzburger FV">
Würzburger FV

Würzburger FV is 'n Duitse sokkerklub in Würzburg in die deelstaat Beiere.

Die klub is as "FV 04 Würzburg e. V. 1904" gestig. Behalwe vir die 1933/34-seisoen, toe die span op die hoogste vlak in die Gauliga Beiere meegeding het, het die klub sy hoogtepunt in die 1970’s bereik toe dit die 2. Bundesliga gehaal het. Na 4 seisoene is die klub egter in 1980 gerelegeer en in 1981 is die klub bankrot verklaar. 'n Nuwe klub, die huidige "Würzburger FV", is toe in sy plek opgerig, maar die klub moes in die 10de liga begin (Kreisklasse C). Die tradisionele stadion, "Stadion an der Frankfurter Straße", is aan 'n ander plaaslike klub verkoop.

Die klub het intussen weer gevorder tot by die Oberliga op die 4de vlak van die Duitse sokkerstruktuur.



</doc>
<doc id="21372" url="https://af.wikipedia.org/wiki?curid=21372" title="Elliot">
Elliot

Elliot is 'n dorp in wat vroeër as die Noordoos-Kaap bekend gestaan het, 66 km suidwes van Maclear en 55 km (63 km per pad) suidoos van Barkly-Oos. Dit was destyds net 9 km van die grens met die tuisland Transkei.

Die dorpie is in 1885 aangelê en word 'n munisipaliteit in 1911. Dit is genoem na sir Henry Elliot (1826 tot 1912), hooflanddros van die Transkeise gebiede van 1891 tot 1902. Die dorpie is 'n belangrike landbousentrum en skilderagtig aan die voet van die Drakensberg geleë. Die bevolking in 1980 was 6 080.

Die gemeente is in 1890 deur die Ring van Burgersdorp gestig deur die toedoen van ds. W.A. Alheit, wat die lot van die verstrooide lede van die Nederduitse Gereformeerde Kerk in die grensgebied vir hom sterk aangetrek het. Die dorpie het destyds uit sowat 10 huise bestaan, terwyl die plase uitgestrek en moeilik bereikbaar was.

Ds. J.C. du Plessis het van November 1891 tot November 1933 42 jaar lank hier gewerk. In sy dienstydperk is die gemeente se tweede kerkgebou midde-in die Tweede Vryheidsoorlog ingewy teen 'n koste van £2 000, 'n groot prestasie vir 'n arm gemeente te midde van groot storm en woeling. Die gebou het later as kerksaal gedien. In Mei 1932 is die huidige kerkgebou ingewy.

In 1919 was die ledetal reeds 1 100 en het die wyke Cala en Embokotwa as die NG gemeente Du Plessis afgestig. Met die ontvolking van die platteland en die apartheidsregering se tuisland-konsolidasie het die Afrikaners in die gebied egter in so 'n mate afgeneem, dat Du Plessis later jare by Indwe ingelyf moes word. In 1912 was daar deur die kerk se toedoen reeds 15 skole in die distrik met meer as 600 (Afrikaner-)kinders.

Die omgewing is ook getref deur die ontvolking van die platteland, In 1972 was hier nog 670 volwasse lidmate, dog in 1994 net 350, in 2006 255 en in 2012 234.





</doc>
<doc id="21373" url="https://af.wikipedia.org/wiki?curid=21373" title="Maclear">
Maclear

Maclear is 'n dorpie in die Noordoos-Kaap aan die voet van die Drakensberg, sowat 172 km noordoos van Oos-Londen (258  km per pad) en 66 km noordoos van Elliot.

Die dorpie is in 1876 gestig en genoem na Haar Majesteit se astronoom aan die Kaap, sir Thomas Maclear. Dit verkry munisipale status in 1916 nadat dit aanvanklik vinnig ontwikkel het uit die militêre pos wat hier gestig is.

Maclear is geleë in 'n pragtige groen omgewing en is 'n welbekende plek vir forelhengel. Die Tsitsawaterval is naby die dorp geleë.

Maclear beskik oor 'n goeie provinsiale hospitaal.

Maclear was eers 'n buitewyk van die gemeente Ugie en reeds in 1905 is met groot opoffering, omdat die mense hier toe nog baie arm was, 'n kerkgeboutjie opgerig. In 1916 verkry die dorp munisipale status en die gemeente stig van Ugie af met 'n lidmaattal van sowat 400. Die eerste leraar wat die beroep hierheen teen 'n salaris van £250 aangeneem het, was prop. W.R. de Villiers. Hy is slegs 22 maande na hy die beroep aanvaar het, oorlede. Hy is opgevolg deur ds. J.P. Kriel.





</doc>
<doc id="21374" url="https://af.wikipedia.org/wiki?curid=21374" title="Barkly-Oos">
Barkly-Oos

Barkly-Oos is 'n dorp in die provinsie Oos-Kaap sowat 116 km suidoos van Aliwal-Noord.

Dit is in 1874 aangelê op die plaas Rockey Park en genoem na sir Henry Barkly, goewerneur van die Kaap van 1870 tot 1877. Munisipale status is in 1881 verwerf. Op 1 813 meter bo seevlak is dit een van die hoogsliggende plekke in Suid-Afrika. Tiffendell, Suid-Afrika se enigste ski-oord, lê naby die dorp. Barkly-Oos is die sentrum van die belangrike wolproduserende distrik New England.

Die bevolking in 1978 was 13 176, waarvan 1 637 wit was.

Die gebou waarin die Barkly-Oos-museum gehuisves word, is in 1891 opgerig as biblioteek en munisipale kantoor. In die middel van die 20ste eeu het mev. Freda Hattingh stukke van geskiedkundige belang begin versamel en toe voorgestel dat die dorp ’n museum kry. Die dorpsraad, wat kort vantevore 'n moderne nuwe gebou en stadsaal in die middedorp betrek het, het die gebou beskikbaar gestel en die museum is op 6 Augustus 1972 ingewy.

Die museum dek die geskiedenis van Barkly-Oos se dorp en distrik van die vroegste tye af met ’n uitstalling oor die San. Die wel en wee van die blanke nedersetters in die gebied word uitgebeeld deur middel van meubels en implemente wat gebruik is in skaap- en beesboerdery, die oorheersende bedryf van die plaaslike ekonomie. Tradisionele Xhosa-kralewerk, moderne Xhosakuns en Zulukrale en -wapens is ook te sien. ’n Versameling kleding en uniforms herinner aan die Anglo-Boereoorlog, die Eerste en die Tweede Wêreldoorlog.

Die gemeente is die naweek van 19 en 20 April 1873 plegtig gestig toe hy van die gemeentes Lady Grey en Dordrecht afgestig is, onderskeidelik die 19de en 17de gemeentes wat in die teenswoordige Sinode van Oos-Kaapland gestig is. Tussen Lady Grey en Barkly-Oos het ook nog Greykerk (bestaan nie meer nie), Alice (bestaan nie meer nie), Tarkastad en Willowmore gevolg.

Die eerste kerkgebou is in 1877 ingewy en in 1893 is die wyk Rhodes as 'n afsonderlike gemeente onder die naam Rossville afgestig. Dié dogtergemeente is genoem na ds. David Ross, een van die 25 Skotse predikante wat deur die loop van die 19de eeu die tekort aan predikante in die NG Kerk moes kom aanvul en later ook die liberale ingesteldheid van die teologiese skole in Nederland moes teenwerk. Hy was sowat 45 jaar lank tot 1908 die eerste leraar van die NG gemeente Lady Grey. Toe Rossville in die middel van die dekade ná 1970 nie meer op sy eie kon voortbestaan nie weens die ontvolking van die platteland, is die gemeente by Barkly-Oos ingelyf. Rossville het in 1973 nog net 103 lidmate oorgehad.

Gedurende die jare 1899 tot 1902 is die gemeente Barkly-Oos weens die Anglo-Boereoorlog in skuld gedompel en verskeie lede het in die gevangenis verkeer op aanklag van hoogverraad. Selfs ds. Ross van die moedergemeente Lady Grey is weens sy openlike simpatie met die Boere in hegtenis geneem en van dié misdaad teen die Britse koloniale bewind aangekla. Ná 24 dae in die tronk is hy egter op 4 Mei 1901, 20 dae voor sy 70ste verjaardag, van die aanklag vrygespreek en vrygelaat. Die destydse leraar van Barkly-Oos, ds. Gie, het selfs aangebied om van die kerkraad skape, koring en groente te ontvang as deel van sy salaris omdat die gemeente dit nie kon bekostig nie.

Op 14 Desember 1907 is die teenswoordige kerkgebou, met sitplek vir sowat duisend kerkgangers, teen 'n koste van slegs £10 000 ingewy. Neem 'n mens in ag dat die NG gemeente Beaufort-Wes drie jaar vroeër 'n baie ruim pastorie teen 'n koste van £2 390 (waarskynlik sowat R1,2 miljoen in hedendaagse geldwaarde) in gebruik geneem het, kom die koste van Barkly-Oos se kerkgebou in hedendaagse geldwaarde op meer as R5 miljoen te staan. Die argitek was Hermann Kallenbach. Hy het NG kerke oral in Suid-Afrika ontwerp, onder meer vir die NG gemeente Jeppestown, wat as een van die mooiste kerke in Johannesburg beskou word, op Laingsburg, Hanover en Riversdal. Ander geboue wat hy ontwerp het, sluit die Joodse sinagoge in Benoni en die Lewis & Marks-gebou (1937) in Johannesburg se middestad in. Die susters van die gemeente het gesorg vir die aankoop van 'n gepaste en doelmatige pyporrel wat destyds, alles ingesluit, slegs £650 (sowat R300 000 in hedendaagse geldwaarde) gekos het. Die sendingkerk in die swart woonbuurt is in 1926 aangebou. In 1930 is 'n ruim en doelmatige kerksaal, wat ongeveer £3 000 gekos het, ingewy. In 1941 word van 'n sendingwerkkring oorgegaan tot die stigting van 'n sendinggemeente.

Die volwasse lidmate het in 1978 486 getel en in 2006 344. Teen 2011 het dit verder afgeneem, tot 299.

Soos in dié geweste ook met die Gereformeerde kerk Sterkstroom die geval was, is die plaaslike Gereformeerde gemeente voor die NG gemeente gestig en wel in 1871 met sowat 110 belydende lidmate. In die middel van die 20ste eeu was daar 'n opbloei in die lidmaattal, maar teen die tyd dat die gemeente 'n eeu oud was, het dit teruggesak tot weer net 110. 'n Verdere afname het daartoe gely dat die Gereformeerde kerk hier 'n leraar deel met die gemeente Maclear-Elliot. In 2012 was dit ds. Wilhan Jobse. In 1997 het die lidmaattal gestaan op 58 belydende lidmate en 30 dooplidmate en in 2013 op 28 en sewe.

Die Gereformeerde kerk Barkly-Oos is gestig op 4 Augustus 1871 op die plaas Strydfontein, ongeveer 8  van die plek waar die dorp Barkly-Oos later aangelê sou word. In 1869 is die Gereformeerde kerk Dordrecht gestig, maar reeds in 1870 moes die kerkraad aandag skenk aan lidmate wat in die gebied "over Waschbank-rivier" gewoon het. Daar is toe besluit om op 19 Junie 1870 'n diens in die Waschbank gebied te hou. Maar hierdie "over-Waschbank-gebied" van die gemeente Dordrecht het spoedig sodanig uitgebrei as gevolg van intrekkers, meesal vanuit Burgersdorp en Middelburg, dat daar in die Langkloof-gebied, later bekend as Barkly-Oos, 'n aparte wyk gestig moes word. So is die grond-gebied van die gemeente Dordrecht dus so uitgebrei dat dit die hele gebied, bekend as Wodehouse en, wat toe nog die grootste gedeelte van die latere distrik Barkly-Oos ingesluit het, omvat het. Aangesien die afstand van die Langkloof-gebied na Dordrecht so groot is en die bergagtigheid van die deel die padverbinding so moeilik gemaak het, is dit geen wonder nie dat reeds vroeg in 1871 die gedagte by die lidmate van die Langkloof-gebied ontstaan het om as 'n aparte gemeente te bestaan.

Hierdie ernstige begeertes van die lidmate van Langkloof is op die vergadering van die kerkraad op Dordrecht, gehou op 12 Mei 1871, ter sprake gebring. Die redes wat hierdie lidmate van wyk Langkloof aangevoer het vir hulle versoek was die groot afstand na Dordrecht en die moeilike begaanbare paaie daarheen, maar veral dat dit beter sou wees vir hulle geestelike belange as hulle 'n aparte gemeente sou wees. Hierdie versoek is deur die Kerkraad bespreek en dit is toegestaan, deels omdat in daardie geweste 'n goewernementsdorp gestig sou word met name Barkly-Oos, ter aandenking aan die goewerneur van destyds, sir Henry Barkly, en dat met die totstandkoming van die dorp, die gemeente daar sy eie belange beter sou kon behartig as wanneer die kerkraad van Dordrecht daaroor besluite sou moes neem. Om hierdie besluit uit te voer, is 'n kommissie benoem, bestaande uit die konsulent, ds. Dirk Postma, ouderlinge P.H. Kruger en I.S.C. Buys en teologiese student L.J. du Plessis as scriba ad hoc. Ds. Postma is vergesel van die volgende studente van die Teologiese Skool op Burgersdorp: L. du Plessis, J.S. Venter, M. Pelser (latere leraar van Barkly-Oos), W.J. Snijman en M.P.A. Coetsee jr., wat almal leraars van die Gereformeerde Kerk sou word.

So het die gemeente van Barkly-Oos dan tot stand gekom, 'n geloofsdaad waaraan daar op daardie tydstip in daardie bepaalde gebied 'n groot behoefte was, want, in 'n naskrif by die notule van die stigtingsgeleentheid, staan vermeld dat die gemeente 110 kommunikante (Nagmaalgangers) en 'n sieletal van 284 getel het. Dan staan daar nog by: "Zij is de eerste Christen gemeente die in dit oord is gesticht." Die meeste van die eerste lidmate was intrekkers uit die omgewing van Burgersdorp en Middelburg, Kaap en vir wie die afstand na die kerk op Dordrecht te groot was om hul kerklike voorregte daar te gaan geniet.





</doc>
<doc id="21375" url="https://af.wikipedia.org/wiki?curid=21375" title="Ugie">
Ugie

Ugie is 'n dorpie in die destydse Noordoos-Kaap aan die suidelike voet van die Drakensberg, 21 km suidwes van Maclear. 

Dit het ontwikkel uit 'n sendingstasie, wat in 1863 deur die sendeling eerw. William Murray by Gatberg gestig is. Hy het dit genoem na die Ugierivier in Skotland, waar hy gebore is. Die dorp is in 1885 gestig en het in 1916 'n bestuursraad gekry. Die dorpie is bekend om sy groot, nie-kerklike weeshuis wat in 1918 deur ds. M.T.R. Smit tot stand gebring is vanweë die verwoestende griep-epidemie van daardie tyd, om sorg te bied aan kinders wat deur die epidemie wees gelaat is. Dit is in 1987 na Port Elizabeth verskuif omdat Ugie betreklik afgeleë is.

"Vir hoofartikel sien "NG gemeente Ugie"

Die gemeente van die Nederduitse Gereformeerde Kerk is op 14 Februarie 1903 van Mthatha, afgestig. Die nuwe gemeente het bestaan uit Ugie, Maclear, Tentkop, Mount Fletcher en Gubenxa. Die ledetal was maar klein en die gemeente het sy eiesoortige probleme gehad. Die paaie was ook so sleg dat huisbesoek per perd gedoen moes word.

Die eerste leraar was ds. A. Ahrbech, wat in Maart 1903 bevestig word. Hy moes egter reeds in 1905 weens swak gesondheid aftree. Die hoeksteen van die kerk is tydens die vierde leraar, ds. J.N. Vlok, se dienstydperk op 23 Julie 1910 gelê. 

Ds. Vlok is opgevolg deur ds. J.J. Ackermann en hy op sy beurt deur ds. M.T.R. Smit wat eers koshuise vir arm en verwaarloosde kinders in 1918 opgerig het en daarna die Ugie-weeshuis in 1922. Een van die bekende ouddirekteure van die weeshuis is die skrywer ds. Solly Ozrovech van 1958 tot 1965. Die hoeksteen van die nuwe kerkgebou is in 1953 gelê.

Hier was in 1972 333 volwasse lidmate en met die weeshuis twee keer soveel kinders. In 1978 het die volwasse lidmate 348 getel, in 1994 210 en in 2006 123. Teen 2012 het dit ietwat toegeneem tot 137. Die gemeente kon darem nog sy eie leraar bekostig.




</doc>
<doc id="21376" url="https://af.wikipedia.org/wiki?curid=21376" title="Leipoldtville">
Leipoldtville

Leipoldtville, 'n dorpie in die Sandveld aan die Weskus van Suid-Afrika, het deur die toedoen van die Nederduitse Gereformeerde Kerk tot stand gekom. Dit is sowat 40 km wes-suidwes van Clanwilliam en 27 km suidoos van Lambertsbaai geleë.

Op 31 Januarie 1905 vergader die ringskommissie van die Ring van Clanwilliam saam met lede van die gemeente Clanwilliam wat in die Sandveld op die destydse Onderlangvallei (tans Leipoldtville) gewoon het, om die Sandveld tot afsonderlike gemeente af te stig. As gevolg van die ywer van ds. C.F. Leipoldt, van 1884 tot 1910 leraar op Clanwilliam en vader van die beroemde Afrikaanse digter C. Louis Leipoldt, word die afgestigte gemeente na hom genoem.

Die eerste leraar was ds. P. de Waal van 1905 tot 1909. Graafwater en Lambertsbaai was destyds buitewyke van die gemeente waar kerksale mettertyd opgerig is. Die kerkgebou op Leipoldtville self is in grootte, sierlikheid en doeltreffendheid uniek vir 'n dorpie van Leipoldtville se grootte.

In 1946 is die gemeente daartoe in staat om die grootste gedeelte, die huidige gemeente Graafwater, as afsonderlike gemeente af te stig. Na die langste vakature in die geskiedenis word ds. G.J.N. Maass op 12 Februarie 1949 bevestig.

Die gemeente handhaaf sy volwasse lidmaattal goed van 197 in 1972 tot 185 in 2010. Sy 100-jarige bestaan het in 2005 met 'n groot fees gepaard gegaan.




</doc>
<doc id="21381" url="https://af.wikipedia.org/wiki?curid=21381" title="Burgersdorp">
Burgersdorp

Burgersdorp (vroeër "Burghersdorp" gespel) is 'n dorp in die Oos-Kaapse Middellande van groot geskiedkundige belang en vandag een van die mees vooruitstrewende dorpe in die Noordoos-Kaap en een van die min plattelandse dorpe wat in stand gehou word.

Die dorp is aan die Stormbergspruit geleë, 359 km noordwes van Oos-Londen. Dit is oorspronklik op die plaas Klipfontein, wat op 27 Desember 1847 deur ene Gert Buytendach gekoop is, aangelê . Dit is so genoem ter ere van burgers wat diens gedoen het tydens die Sewende Grensoorlog van 1846 tot 1847, of moontlik omdat die burgers dit op hulself geneem het om die dorpie tot stand te bring en nie op die kerk of staat gewag het nie.

In 1869 is 'n Teologiese Seminarium hier tot stand gebring deur die Gereformeerde Kerke van Suid-Afrika met prof. Dirk Postma as die eerste rektor. Hy was ook die eerste leraar van die Gereformeerde kerk Burgersdorp, wat op 21 Januarie 1860 in die pakhuis van 'n winkel gestig is omdat daar groot teenkanting was teen die skeuring in die Kaapse Kerk. Dié teologiese skool het in 1905 na Potchefstroom verskuif, en daaruit het die Potchefstroomse Universiteitskollege in 1919 ontstaan en eindelik in 1951 (as die PUK) die Potchefstroomse Universiteit vir Christelike Hoër Onderwys (PU vir CHO). Vanweë die dorp se belangrikheid in die vroeë stryd om die erkenning van die Nederlandse taal, is hier 'n Taalmonument in 1893 opgerig. Tydens die Tweede Vryheidsoorlog was daar heelwat gevegte in die omgewing. Hier is 'n goed bewaarde blokhuis, wat bekendstaan as die Brandwag, wat in die oorlog deur die Britte gebou is. Nog 'n gedenkwaardigheid is die ou tronk. Die teologiese skool is gerestoureer en tot gedenkwaardigheid verklaar.

Vandag is Burgersdorp die administratiewe en handelsentrum van 'n distrik waar met wol en vee geboer word. 

Dit is ook een van die grootste spoorwegaansluitings tussen Oos-Londen en Bloemfontein.

Burgersdorp het 'n goed-funksionerende provinsiale hospitaal.

Burgersdorp is wyd bekend vir sy uitstekende sportgeriewe met onder meer Shortenpark waar tennis, rolbal, jukskei, atletiek, krieket en swem beoefen kan word. Daar is ook 'n pretpark. Die Danie Craven-stadion met een van die beste rugbyvelde in die land bied sitplek aan 6 000 toeskouers. Die nege-putjie-gholfbaan het van die beste grassetperke in dié deel van die land.







</doc>
<doc id="21382" url="https://af.wikipedia.org/wiki?curid=21382" title="NG gemeente Rossville">
NG gemeente Rossville

Rossville was van 1893 tot met die gemeente se inlywing by die NG gemeente Barkly-Oos die naam van die NG gemeente op die Oos-Kaapse dorpie Rhodes.

Die dorp is aan die Bellrivier geleë, 54 km noordoos van Barkly-Oos. Die naam van die dorpie was (volgens sommige bronne) vroeër Rossville, maar is hernoem ter ere van Cecil John Rhodes (1853–[1902]]), staatsman en politikus. Die plekkie is beroemd vir sy yskoue klimaat en sneeu in die winter.

Die gemeente is in 1893 van die NG gemeente Barkly-Oos afgestig met 'n ledetal van 400. Die naam van die dorpie was toe al Rhodes, maar 'n aantal van die lidmate het verlang dat ds. David Ross, destyds van Lady Grey en konsulent en kerkvader van die geweste, vernoem word. Op 'n vergadering om die saak te bespreek, is besluit om die dorpsnaam onveranderd te laat, maar die gemeente Rossville te noem.

Ná die vertrek van ds. Helgard Müller van die NG gemeente Barkly-Oos in 1894 is die gemeente getrou bedien deur ds. F.W.R. Gie, eweneens van die moedergemeente. Eers in Februarie 1902 kon die gemeente Rossville daarin slaag om sy eie leraar te bevestig in die persoon van prop. J.R. Hugo. Onder vele moeilikhede weens Krygswet kon hy eindelik hier aankom en is hy deur die konsulent bevestig. Hy neem egter ná vier jaar 'n beroep aan na Niekerkshoop, waar hy in Januarie 1907 bevestig is.

Die gemeente bly geruime tyd vakant en eers die dertiende beroep word aangeneem sodat ds. C.H. Murray in 1908 bevestig kon word. Hy het kort vantevore sy sendingwerk in Njassaland moes laat vaar weens sy eggenote se swak gesondheid. Hy arbei met seën en vrug in die gemeente. Sy alombeminde vrou is in 1913 oorlede. Aan die einde van 1915 neem ds. Murray die beroep van die Algemene Sendingkommissie na Mochudi in Betsjoeanaland aan en in Mei 1916 word ds. G.W.S. Hofmeyr as sy opvolger en Rossville se derde leraar bevestig. Hy was van 1909 die eerste leraar van die NG gemeente Port Elizabeth, maar moes in 1914 emeriteer weens swak gesondheid. Hy het blykbaar wonderbaarlik herstel, want hy arbei getrou in Rossville tot 1920, in Glen Lynden tot 1920, Greytown tot 1929 en toe nog op Middelburg, Transvaal, tot 1948 toe hy sy emeritaat finaal aanvaar; dus 'n volle 34 jaar nadat hy aanvanklik sy emeritaat aanvaar het.

Ds. Hendrik Adrian de Wet (Lichtenburg, 25 Februarie 1890 – 5 Julie 1970) ontvang sy eerste onderrig by sy vader en daarna op Franschhoek waar hy die goue medalje ontvang vir die beste leerling. Hy ontvang sy teologiese opleiding aan die Kweekskool op Stellenbosch en daarna aan Princeton in die VSA waar hy die graad M.Th. verwerf. Hy word in 1921 gelegitimeer en bedien agtereenvolgens die gemeentes Pietermaritzburg-Wes (November 1921), Rossville (1926), Lusaka (1928), Christiana (1930), Philipstown (1941), Cedarville (1946), Alexandria (1947). Tydens sy bediening op Christiana ontvang hy sy tweede M.Th.-graad, maar nou aan die Universiteit van Stellenbosch. Hy tree tydens die Tweede Wêreldoorlog as veldprediker op. De Wet was ’n praktiese predikant wat lidmate bygestaan het in hul alledaagse probleme. Hy was goed in sport, veral tennis. Die De Wet-stamregister berig: “(Hy) Gebruik kruiemengsels om mans met prostaat en ander intieme probleme te help. Sy nageslag beskou die kruiemengsel as rede waarom geen egskeidings onder hulle voorkom nie.” Ds. De Wet was die stigter van die De Wet-Greeff-sendingfonds. Hy aanvaar sy emeritaat op 18 April 1953 weens swak gesondheid. Hy is in 1918 getroud met Elizabeth Johanna (Lizzie) Ochse. Twee kinders is uit die huwelik gebore.

Die gemeente het bloeijare beleef toe die eenmanskool tot 'n skool met vyf onderwysers aangegroei het om net weer teen omstreeks 1952 tot 'n tweemanskool te daal. In 1942 is hier met 'n koshuis begin, maar in 1950 is dit ontbind weens 'n gebrek aan kinders. Dit is gedeeltelik veroorsaak deur baie boere wat reeds 'n plaas besit het, maar dan 'n tweede en selfs derde gekoop het en so tot die ontvolking van die omgewing gelei het. Die gemeente het swaar gebuk gegaan onder droogtes in 1912 en 1933, maar nie ondergegaan nie. In 1902 en 1931 was daar weer groot kapokstorms wat baie skade veroorsaak het. Skape wat onder die kapok toe was, is tot 'n maand later eers weer daaronder ontdek.

In 1952 berig "Ons gemeentelike feesalbum" die kerk se lidmaattal het tot onder 200 gedaal, maar "onder die seënende hand van die Here bly die gemeente egter selfstandig en welvarend". Dit is nie duidelik presies wanneer die gemeente ontbind het nie, maar dit moes iewers tussen die NG Kerk se Jaarboek van 1973 (toe daar sowat 100 lidmate was) en die 1979-uitgawe wees, want daarin word die gemeente nie meer vermeld nie.





</doc>
<doc id="21383" url="https://af.wikipedia.org/wiki?curid=21383" title="Rhodes, Oos-Kaap">
Rhodes, Oos-Kaap

Die dorpie Rhodes is aan die Bellrivier geleë, hoog in die Drakensberg en 54 km noordoos van Barkly-Oos. Die naam van die dorpie was straks vroeër Rossville, maar is hernoem ter ere van Cecil John Rhodes (1853 tot 1902), staatsman en politikus. Die plekkie is beroemd vir sy yskoue klimaat en sneeu in die winter.

Die NG gemeente hier het van 1906 tot en met sy ontbinding in die jare sewentig as Rossville bekend gestaan.




</doc>
<doc id="21384" url="https://af.wikipedia.org/wiki?curid=21384" title="Hammer SpVg">
Hammer SpVg

Hammer SpVg is 'n Duitse sportklub in Hamm in die deelstaat Noord-Rynland-Wesfale, veral bekend vir sy sokkerafdeling. Behalwe sokker, het die klub ook afdelings vir aikido, judo, handbal, vlugbal, rolhokkie, gimnastiek en trompoppies.

Die klub het op 11 April 1903 ontstaan as "Hammer FC". In 1912 het die lede van "Gymnasialer FC Hamm" (gestig op 25 Februarie 1903) by die klub aangesluit. In 1919, na die Eerste Wêreldoorlog, het die klub met "Hammer Turnverein 1859" saamgesmelt om "TuS 1859/1903 Hamm" te vorm. Teen 1922 het die twee klubs egter weer uitmekaargespat, maar "Hammer Sportverein 1904" het by die klub aangesluit om "Hammer SpVgg 03/04" te vorm.

Die hoogtepunt in die klubgeskiedenis was toe die Regionalliga in 1966 gehaal is, destyds die op die tweede vlak van die Duitse sokkerstruktuur. Verder is die tweede rondte van die DFB-Pokal in die 1980/81- en die 1982/83-seisoene gehaal.




</doc>
<doc id="21386" url="https://af.wikipedia.org/wiki?curid=21386" title="Seymour, Oos-Kaap">
Seymour, Oos-Kaap

Seymour is 'n dorpie in die Oos-Kaap wat genoem is na luitenant-kolonel Seymour, militêre sekretaris van die goewerneur sir George Cathcart. 

Dit is in 1853 gestig as middelpunt van die Katrivier-nedersetting van die Hottentotte en het later jare ontwikkel in 'n vooruitstrewende gemeenskap waarin wol en algemene boerdery gedy het.

Seymour was vroeër 'n kernpunt van die NG gemeente Greykerk, hoewel die kerkgebou en pastorie nie hier was nie, maar naby aan die dorpie Balfour. Die Greykerk het vroeër talle ander name gehad, maar is uiteindelik vernoem na die gewilde goewerneur sir George Grey. Later jare is dit by die NG gemeente Fort Beaufort ingelyf.




</doc>
<doc id="21387" url="https://af.wikipedia.org/wiki?curid=21387" title="Balfour, Oos-Kaap">
Balfour, Oos-Kaap

Balfour is 'n klein dorpie aan die voet van die Katberg in die Oos-Kaap. Dit is as sendingstasie van die Glasgow-sendinggenootskap in 1828 deur John Ross en McDiarmind gestig, en na Robert Balfour, die eerste sekretaris van die genootskap, genoem.

Die kerkgebou en pastorie van die NG gemeente Greykerk, waarvan die grense met die distrik Stockenström ooreengestem het en waarvan die hoofdorp Seymour was, was jare lank naby hier geleë tot die gemeente in 1983 by Fort Beaufort ingelyf is. Sowat 8 km van hier is die meer as 160 jaar oue gebou van die eertydse NG gemeente Stockenström, 'n gemeente wat later jare aan die Sendingkerk oorgedra is. Die afstigting van die Greykerk van Stockenström op rassegrondslag het die weg gebaan vir afsonderlike kerke vir elke rassegroep in die Nederduits Gereformeerde Kerkfamilie.

Die hoofbedrywe in die gebied, wat bekend is om sy asemrowende natuurskoon, is lemoen- en tabakboerderye en saagmeulens.




</doc>
<doc id="21394" url="https://af.wikipedia.org/wiki?curid=21394" title="Bryce Courtenay">
Bryce Courtenay

Bryce Courtenay (1933–2012) was 'n Suid-Afrikaansgebore skrywer. Hy is veral bekend vir sy wêreldwye topverkoper, "The Power of One". Courtenay het die grootste deel van sy volwasse lewe in Australië deurgebring en word as een van dié land se topverkoper outeurs beskou. Sy ander boeke sluit in "The Night Country", "Solomon’s Song", "The Persimmon Tree", "Sylvia" en "Jack of Diamonds".

Arthur Bryce Courtenay is op 14 Augustus 1933 in Johannesburg in die Unie van Suid-Afrika gebore. Hy woon die grootste deel van jy kinderjare in 'n klein dorpie in die Lebomboberge en woon later die King Edward VII Skool in Johannesburg by.

Courtenay ontmoet sy toekomstige vrou in 1955 terwyl hy joernalistiek in Londen studeer. Hulle emigreer in 1958 na Sydney en trou in 1959. Hulle het drie seuns gehad, Brett, Adam en Damon.

In 1989 is sy eerste romans, "The Power of One" uitgegee. Die roman is ook verfilm en in 1992 met die roman "Tandia" opgevolg.

Op 1 April 1991 is sy seun Damon (wat met hemofilie gebore is) op 24-jarige ouderdom aan Vigs-verwante komplikasies oorlede, wat hy met 'n bloedoortapping opgedoen het.

In September 2012 kondig Courtenay aan dat hy aan terminale maagkanker ly en dat "Jack of Diamonds" sy laaste boek sal wees. Courtenay is op 22 November 2012 in Canberra, Australië oorlede. Hy was 72 jaar oud.







</doc>
<doc id="21407" url="https://af.wikipedia.org/wiki?curid=21407" title="Gay">
Gay

Die Engelse woord gay het tradisioneel beteken "sorgeloos", "gelukkig" of "opgeruimd", maar in hedendaagse gebruik kom dit gewoonlik neer op die beskrywing van iemand se seksuele oriëntering as homoseksueel, met ander woorde gekenmerk deur aantrekking tot dieselfde geslag.

Gay verwys ook na die kultuur van homoseksuele mans sowel as vroue, of na iets wat deur die meeste mense as kenmerkend homoseksueel beskou word, byvoorbeeld "gay-musiek", "gay-kleredrag" of "gay-maniere". Hoewel die woord meesal na mans sowel as vroue verwys, word die onderskeid tussen die twee geslagte soms getref deur die gebruik van die terme "lesbiër" vir 'n vrou en "gay man".



</doc>
<doc id="21409" url="https://af.wikipedia.org/wiki?curid=21409" title="Jim McGreevey">
Jim McGreevey

James Edward (Jim) McGreevey (gebore 6 Augustus 1957) is 'n Amerikaanse Demokratiese politikus. Hy was die 52ste goewerneur van die deelstaat New Jersey van 15 Januarie 2002 tot 15 November 2004 toe hy bedank het, drie maande nadat hy in die openbaar verklaar het hy het 'n buite-egtelike verhouding met 'n man, wat hy in diens geneem het, gehad. Met die bekendmaking van sy oriëntasie op 12 Augustus 2004 was hy vir die daaropvolgende drie maande die eerste en tot dusver enigste openlike gay goewerneur in die geskiedenis van die Verenigde State van Amerika.


</doc>
<doc id="21410" url="https://af.wikipedia.org/wiki?curid=21410" title="Greg Louganis">
Greg Louganis

Greg Louganis (29 Januarie 1960) word beskou as een van die wêreld se grootste duikers.

Hy het op die ouderdom van 10 mededingend begin duik en sy eerste Olimpiese medalje op 16 in 1976 gewen. Op 24 was hy die eerste man in 56 jaar wat twee medaljes in swem kon wen en in 1988 het hy, toe hy teen duikers wat twee keer jonger as hy was geduik het, die eerste duiker in die geskiedenis geword wat twee keer agtereenvolgens twee goue medaljes op 'n Olimpiese Spele kon wen.

Hy was ook ses maal die wêreldkampioen en het in sy geboorteland, Amerika, 47 nasionale kampioenskaptitels gehou. In 1995 is hy vereer met die Sullivan-toekenning as Amerika se mees uitstaande amateur-atleet.

Louganis het bekend gemaak dat hy gay is tydens die Gay-spele van 1994 in New York. Die volgende jaar het hy opspraak verwek toe hy bekendmaak dat hy reeds sewe jaar lank MIV-positief was.



</doc>
<doc id="21411" url="https://af.wikipedia.org/wiki?curid=21411" title="Pous Evaristus">
Pous Evaristus

Evaristus, was die vyfde pous van die Rooms-Katolieke Kerk, en het regeer van 98 tot 105. Sy voorganger was Pous Clemens I en sy opvolger was Pous Alexander I. Hy word ook Aristus genoem. Evaristus beteken ‘welgevallige’. Daar is maar min oor hom bekend. Volgens die Liber Pontificalis was hy van Griekse afkoms uit Antiogië, maar sy Joodse vader met die naam Judah, was uit Betlehem. Hy is tot pous verkies tydens die bewind van keiser Domitianus.

Evaristus was die grondlegger van die kollege van kardinale, die liggaam wat later verantwoordelik sou word vir die verkiesing van pouse. Hoewel ongegrond, word hy as martelaar vereer. Evaristus is heilig verklaar deur die kerk en sy feesdag is 26 Oktober.

Vertaal uit die Nederlandse Wikipedia.


</doc>
<doc id="21415" url="https://af.wikipedia.org/wiki?curid=21415" title="Groot Trek">
Groot Trek

Die Groot Trek (Nederlands: de Grote Trek) verwys na die massa migrasie, vanaf die jaar 1835, van Kaapse Nederlandssprekende burghers na die Suid-Afrikaanse binneland om onder andere weg van Britse beheer af te kom. Die immigrante was afstammelinge van setlaars vanuit die westelike vasteland van Europa, veral uit Nederland, Noordwes-Duitsland en die Franse Hugenote. Die Groot Trek het gelei tot die stigting van talle Boererepublieke vernaamlik die Natalia Republiek, die Oranje-Vrystaat en die Transvaal. Die Trek het ook veroorsaak in die verplasing van die Matabele na die noorde van die Limpopo rivier en in die omverwerping van die Zoeloe Koning Dingaan.

Weens die onrus aan die Kaapse Oosgrens en 'n verskeidenheid van griewe teen die Britse owerheid het 'n paar duisend Afrikaanssprekende boere tussen 1834 en 1837 hul plase verlaat en na Natal en die teenswoordige Transvaal (Gauteng) en Vrystaat getrek. Hulle wou 'n onafhanklike staat vestig waar hul hulself volgens eie oortuiging kon regeer. 

Die swaartepunt van die Groot Trek was in Natal, totdat die gebied in 1842 deur Brittanje geannekseer is. Daarna het 'n sogenaamde Tweede Trek na Transvaal (Gauteng) en Transoranje (Vrystaat) ontstaan. Voortdurende botsings tussen die heterogene bevolkingsgroepe van Transoranje (Vrystaat) het meegebring dat Brittanje die gebied in 1848 geannekseer het. Transvaal (Gauteng) het egter onafhanklik gebly en in 1852 amptelike erkenning van sy onafhanklikheid van Brittanje ontvang (Sandrivier-konvensie). Die konvensie was die begin van ŉ ommeswaai in die Britse beleid ten opsigte van die Trekkers en het uiteindelik ook gelei tot die Bloemfontein-konvensie (1854), waarmee Brittanje onafhanklikheid aan Transoranje (Vrystaat) verleen het.

Die Groot Trek, wat in 1834 begin het en eers 20 jaar later met die ondertekening van die Bloemfontein- konvensie afgerond is, was 'n ordelike emigrasie van sowat 10 000 Afrikaner-grensboere uit ŉ toestand wat vir hulle ondraaglik geword het.

Hulle was ontevrede oor die Britse beleid aan die Oos-grens van die Kaapkolonie en oor die behandeling wat hulle van die Britse owerheid ontvang het. Met die doel om 'n onafhanklike staat te stig, weg van Britse invloed, het hulle hul plase in die Oosgrensdistrikte van die Kaapkolonie verlaat en na die binneland getrek.

In die opsig was die Groot Trek dus ŉ vreedsame rebellie en die begin van die Afrikaner se nasiewording. Hoewel die Groot Trek in sommige van sy doelwitte gefaal het, was dit 'n gebeurtenis van deurslaggewende belang in die geskiedenis van Suid-Afrika. Met die konvensies van Sandrivier (1852) en Bloemfontein (1854) het twee onafhanklike Boererepublieke in die binneland tot stand gekom, terwyl Brittanje in daardie stadium, juis as gevolg van die Groot Trek, van Natal besit geneem het. Binne die relatief kort tydsbestek van 20 jaar het die Groot Trek dus die noordgrens van Blank-bewoonde Suid-Afrika van die Oranjerivier na die Limpoporivier verskuif en gestalte gegee aan Suid-Afrika soos hy vandag daar uitsien.

Die Voortrekkers se griewe teen die Britse owerheid, op geestelike sover as materiële gebied, het hulle onderskei van die trekboer- beweging. Die trekboere was sedert die tweede helfte van die 18e eeu ŉ algemene verskynsel in die Kaapkolonie. Hulle was halfnomadiese veeboere wat voortdurend na nuwe en beter weivelde verskuif het. Ten tyde van die Groot Trek het baie van die trekboere hulle reeds permanent in Transoranje (Vrystaat) gevestig. Hulle het egter om suiwer materiële redes uit die Kaapkolonie getrek, was lojaal teenoor die Britse owerheid en het geen permanente breuk met die Kolonie in gedagte gehad nie. Die Voortrekkers, daarenteen, het juis uit die Kolonie geëmigreer met die doel om nooit terug te keer nie en om alle bande met die Britse owerheid te verbreek.

Een van die hoofoorsake van die Groot Trek was die voortdurende onrus aan die Oosgrens van die Kaapkolonie. Die grensoorloë het met grootskaalse veerowery, verwoesting en aansienlike lewensverlies gepaard gegaan. Die toestand is vererger deurdat die Britse owerheid vanweë die voortdurende wisseling van goewerneurs en ministeries geen konsekwente beleid ten opsigte van die grensprobleme gevolg het nie. 

Oor die algemeen is daar ook nie simpatiek teenoor die boere opgetree nie. Daar is voortdurend toegegee aan druk wat deur invloedryke filantrope op die imperiale regering uitgeoefen is. Gegronde griewe van die boere is dikwels veroordeel as onnodige aggressie teenoor die Xhosas. Om koste te bespaar, het die Britse owerheid nooit 'n toereikende aantal troepe aan die Oosgrens gestasioneer nie. Die boere was gevolglik in toenemende mate op die kommandostelsel aangewese, nie net vir hul eie beskerming nie, maar ook vir die terughaal van gesteelde vee. Vir ammunisie en voorrade was die kommando's egter afhanklik van die owerheid se steun, iets wat steeds ontoereikender geword het namate die druk van die filantrope toegeneem het. 

Die filantrope het die kommandostelsel as 'n euwel beskou en die boere daarvan beskuldig dat hulle dit misbruik om die Xhosas van vee te beroof. In 1833 is die kommandostelsel dan ook afgeskaf. By die boere het die gedagte posgevat dat die Britse owerheid hulle nie wou en ook nie kon beskerm nie. Die afskaffing van die kommandostelsel het die boere tydens die verwoestende Sesde Grensoorlog (1834/35) onbeskermd gelaat. Die verliese wat hulle in die oorlog gely het, het op R600 000 te staan gekom. Die nuwe grensreëlings wat na beëindiging van die oorlog deur die Kaapse goewerneur, sir Benjamin D'Urban, ingestel is, is kort daarna deur die Imperiale regering verwerp. 

Boonop is die boere deur die regering daarvan beskuldig dat hulle self vir die oorlog verantwoordelik was en is die beloofde, hoewel geringe, skadevergoeding nooit uitbetaal nie. Die grensboere het alle vertroue in die owerheid verloor en geglo dat die Britse regering, wanneer dit op stuk van sake sou kom, niks sou doen om hulle van algehele ondergang te red nie. Die onsekerheid van die lewe aan die Oosgrens, soos veral weerspieël is in die Sesde Grensoorlog en in die Britse houding daarna, was ŉ onmiddellike oorsaak van die Groot Trek. Daar was egter ook ander griewe, op materiële sowel as geestelike gebied, wat die emigrasie-idee onder die grensboere laat posvat het. 

Die belangrikste hiervan was 'n gebrek aan arbeid, grond en kapitaal, die ongunstige voorwaardes waarop die slawe vrygestel is (1834), die gelykstelling van die Hottentotte (1828), die feit dat die grensboere geen seggenskap in bestuursake gehad het nie en die bereid van verengelsing sedert 1822. Sedert 1813, toe die pagstelsel deur die erfpagstelsel vervang is, was grond moeiliker bekombaar en het plase ook kleiner geword. Ingevolge die nuwe stelsel het boere besitreg op hul plase verkry in plaas daarvan dat dit net teen 'n vaste bedrag jaarliks aan hulle verhuur is. Weens swak administrasie het boere in baie gevalle na 'n lang tyd nog nie kaart en transport op hul grond ontvang nie. Dit het onsekerheid oor hul eienaarskap laat ontstaan en hulle daarvan weerhou om verbeterings op die plase aan te bring. Die grondskaarste is vererger deur die dooie punt wat die ooswaartse migrasie bereik het. Die konsentrasie van Blankes en Swart mense aan weerskante van die Oosgrens was juis die grondliggende oorsaak van die onrus wat geheers het. Die boere het gemeen die Kaapkolonie het te klein geword vir hul uitgebreide veeboerderye.

Nou verwant aan die grondskaarste was die skaarste aan kapitaal. Daar was nooit baie geld in die Kaapkolonie in om loop nie omdat die ekonomie basies nog op ruilhandel ingestel was. Die situasie is vererger deurdat die uitgifte van groot somme papiergeld die waarde van geld verminder het. In 1825, toe die Engelse muntstelsel in die Kaapkolonie ingevoer is, moes 'n riksdaalder wat voorheen sowat 40 sent werd was, ingeruil word vir slegs 15 sent. Hoewel banke, geldskieters en dorpbewoners die meeste daardeur getref is, het talle grensboere tog ook daaronder gely. Ordonnansie 50 van 1828 het alle vorige wetgewing insake die Hottentotte herroep en aan hulle gelykstelling met die Blankes verleen. 

Die passtelsel waardeur die bewegings van die bruin mense beheer is asook die inboekstelsel waarvolgens Hottentotkinders vir ŉ bepaalde aantal jare by 'n boer moes werk, is daardeur opgehef. Die ordonnansie het die boere meteens van alle seggenskap oor hul arbeiders ontneem. Bruin mense was nou nie meer verplig om te werk nie en duisende het rondgeloop en van diefstal geleef. Van die sowat 32 000 Bruin mense in 1836 aan die Kaap het tussen 8 000 en 10000 sonder vaste werk rondgeswerf. Die ordonnansie het die boere op twee maniere nadelig getref: aan die eenkant het hulle baie van hul arbeiders verloor omdat die Hottentotte nie meer gedwing kon word om te werk nie, en aan die ander kant het hulle slagoffers geword van die astrantheid van rondlopende Bruin mense wat van diefstal geleef het eerder as om te werk. 

Dit was nie altyd moontlik of lonend vir ŉ boer om 2 of 3 dae te perd na die naaste magistraat te ry om 'n klag in te dien teen 'n Hottentot wat oortree het nie. Die arbeid- en kapitaalskaarste is verder vererger deur die vrystelling van die slawe. Die waarde van die Kaapse slawe is op R6 miljoen vasgestel, maar slegs R2,5 miljoen sou uitbetaal word. Die betaling het ook nie in kontant geskied nie, maar in Britse aandelesertifikate wat in Londen gehaal moes word. Omdat dit vir die boere onmoontlik was om die reis na Londen af te lê, het hulle hul eise teen 'n breukdeel van die Groot Trek waarde aan spekulante verkoop. Daardeur het hulle nie net geweldige verliese gely nie, maar is hulle ook van nog 'n bron van arbeid ontneem. 

Die meeste boere was gegrief deur die morele en sosiale implikasies van Ordonnansie 50. Hulle het die gelykstelling tussen Blank en Nie-Blank as "strydig met die Woord van God" beskou. Hulle het 'n onderskeid getref tussen hulself en die Bruin mense, nie net op godsdienstige gebied nie (die kerstening van Bruin mensewas toe nog in die beginstadium), maar ook wat die fisieke en maatskaplike ontwikkeling betref het. Hulle het gemeen dat die gelykstelling ondraaglik was vir enige fatsoenlike Christen. 

Die rondlopery en astrantheid van die Hottentotte het hulle net nog heftiger laat reageer. Hoewel die nasionale bewussyn van die Afrikaner aan die vooraand van die Groot Trek nog nie ten volle ontluik het nie, het hulle tog sedert die einde van die 18e eeu 'n gevoel van nasionale samehorigheid geken. Deur die stelsel van landdros en heemrade het hulle 'n mate van seggenskap in plaaslike bestuursake verkry. Die stelsel is met die Britse oorname beëindig. Dit was die Britse beleid om waar moontlik Britse offisiere as magistrate aan te stel. Weer eens onder druk van die filantrope is die regsgesag van die veldkornette ook ingekort. Britse amptenare is aangestel om die regte van die Nie-Blankes teenoor die grensboere te beskerm. Die boere was gegrief omdat hulle nie geken is in sake wat hulle intiem geraak het nie, veral die Nie-Blanke beleid en die wyse waarop die vrystelling van die slawe geskied het.

Sommige Voortrekkers het ook die beleid van verengelsing in die regspraak, skole en kerke as 'n rede vir hul emigrasie aangegee. Daar is reeds in 1822 met die beleid begin, maar ten tyde van die Groot Trek is dit nog nie heeltemal deurgevoer nie, veral nie in die afgeleë grensdistrikte waar 'n praktiese toepassing van die beleid die plaaslike administrasie in duie sou laat stort het nie. Voor en gedurende die Groot Trek is daar dus nog in baie gevalle van Hollands gebruik gemaak in amptelike korrespondensie en dokumente. Dit het in daardie stadium egter vir baie Afrikanerboere gelyk of algehele verengelsing uiteindelik toegepas sou word.

Namate die grensboere se griewe toegeneem het en van owerheidsweë niks gedoen is om hulle tegemoet te kom nie, het die gedagte om te emigreer, al hoe stewiger posgevat. Omdat die Trekkers hul voorbereidings in die geheim gedoen het, is dit nie seker waar en by wie die trekgedagte ontstaan het nie. Om dieper die binneland in te trek, waar hulle weg van Britse invloed hul belange self kon behartig, was vir hulle aanvaarbaarder as emigrasie na oorsese gebiede of as gewapende opstand. Boonop was die grensboere beweeglik van aard. Die ontwikkeling wat hulle in vorige geslagte as trekboere (van die een leenplaas na die ander) ondergaan het, het meegebring dat hulle hulle fisiek en geestelik by die trekkerslewe sou kon aanpas. In die derde dekade van die 19e eeu was die binneland van Suid-Afrika nie heeltemal onbekend nie. In Transoranje (Vrystaat) het daar benewens die trekboere ook Griekwas en Korannas gewoon. Hulle was afstammelinge van Hottentotte en ander Gekleurdes wat hulle lank tevore daar gevestig het. Die Basoeto's, onder leiding van Mosjesj, het in die bergagtige ooste van Transoranje (Vrystaat) gewoon. Hul geledere is aangevul deur klein stamme wat vroeër in die eeu voor die skrikbewind van Shaka gevlug het. Verder ooswaarts, in die omgewing van Port Natal. was Britse jagters, handelaars, sendelinge en selfs setlaars. Die grootskaalse migrasiebewegings wat deur die Mfecane (Shaka se skrikbewind) veroorsaak is, het groot dele van die binneland – Transoranje (Vrystaat), Natal en dele van Transvaal (Gauteng)- onbevolk gelaat. Dit was die streke wat die Trekkers aangelok het. Jagters en ander avonturiers het voortdurend kennis omtrent die binneland in die Kaapkolonie rugbaar gemaak. Die voornemende Trekkers se kennis omtrent die binneland is verder uitgebrei deur 3 ekspedisies wat in 1834 onderskeidelik na Natal. die Soutpansberge en Suidwes-Afrika vertrek het. Die ekspedisie na Natal, onder wie Jacobus Uys, broer van Pieter, en Stephan en Maritz, broer van Gert, het deur die huidige Transkei (Oos-Kaap) gereis en met 'n gunstige verslag teruggekeer. Hulle het met die Britte by Port Natal kontak gemaak en was van mening dat die Trekkers en die Britte op vriendskaplike voet met mekaar sou kon verkeer. Die hawe van Port Natal sou hulle ook van handel en kontak met die buitewêreld verseker. Baie Trekkers het egter hul bedenkinge oor die Britse teenwoordigheid in Natal gehad en het uiteindelik verkies om verder noordwaarts oor die Vaalrivier te trek. Die vinnige opeenvolging van gebeure aan die Oosgrens in 1835/36 (die Sesde Grensoorlog, die Glenelg Despatch waarmee die nuwe grensreëlings omvergewerp is en die aanstelling van die filantropiese Andries Stockenström as luitenant-goewerneur) het die noordwaartse emigrasie aan die gang gesit. Aanvanklik het die Britse regering 'n weifelende houding teenoor die Groot Trek ingeneem. Dit was ŉ unieke verskynsel waarmee hulle nog nie tevore te kampe gehad het nie. Die goewerneur, sir Benjamin D'Urban, het dit as uiters nadelig vir die Kolonie beskou. Die Koloniale Sekretaris, lord Glenelg, en Andries Stockenström het dit as deel van die trekboerbeweging beskou en het daarom nie daadwerklik opgetree nie. In 1836 is die Cape of Good Hope Punishment Act, 'n wet wat 'n paar jaar tevore met die oog op die trekboere ontwerp is. teen die Voortrekkers uitgevaardig. Dit het bepaal dat almal suid van 25 grade suiderbreedte (dit is selfs verder noord as die huidige Pretoria) onder Britse jurisdiksie val. Die Trekkers het die Kaap in groepe verlaat, elke groep met ŉ erkende leier. Die vernaamste leiers, in die volgorde waarin hulle die Kaap verlaat het, was Louis Trichardt en Hans van Rensburg, Andries Hendrik Potgieter, Gert Maritz, Pieter Retief, Pieter Uys en Andries Pretorius.

Met die uitbreek van die Sesde Grensoorlog in 1834 het Louis Trichardt en sowat 30 ander gesinne geruime tyd reeds in Xhosaland (Oos-Kaap) gewoon op grond wat hy van Hintsa gehuur het. Die oorlog het hom in 'n moeilike posisie geplaas en hy het besluit om met 'n geselskap van sowat 50 noordwaarts te trek. In Transoranje (Vrystaat) het die trek van Hans van Rensburg, afkomstig uit die noordoostelike distrikte van die Kaap, by hom aangesluit. Trichardt (1783-1838 - die familie het hul van tot in 1882 as Tregard geskryf) en Hans van Rensburg (1779-1836) het onafhanklik van die ander Trekkers opgetree en was streng gesproke nie deeI van die Groot Trek nie. 

Hoewel hul trekke niks blywends tot stand gebring het nie, het hulle tog waardevolle pionierswerk gedoen. Trichardt, met die Van Rensburgs altyd 'n entjie vooruit, het die Soutpansberge in 1836 bereik. Kort na sy aankoms het hy besoek ontvang van Potgieter en belowe om op die Potgieter-trek te wag. Die Van Rensburgs, wat intussen alleen vooruitgetrek het op pad na Lourenço Marques (die huidige Maputo), is in Julie 1836 deur inboorlinge by die same loop van die Olifants- en die Limpoporivier vermoor. Trichardt het 'n jaar lank vergeefs op Potgieter gewag. Toe sy voorrade begin opraak, het hy besluit om ooswaarts oor die Transvaalse Drakensberge na Lourenço Marques te trek. Langs die pad het sy trekgeselskap talle ontberings deurgemaak, hoofsaaklik weens die koors en tsetsevlieë wat die trekvee afgemaai het. Slegs 26 van die 53 siele wat die Soutpansberge verlaat het, het Lourenço Marques in April 1838 bereik. Die helfte van die oorlewendes, insluitende Trichardt en sy vrou, is in Lourenço Marques aan koors oorlede. In 1839 het die Trekkers in Natal 'n skip gestuur om die Trichardtmense in Lourenço Marques te gaan haal Trichardt het 'n dagboek aangehou wat nie net ŉ waardevolle bron van inligting oor sy trek is nie, maar ook 'n interessante kyk op die pionierslewe bied. Sy seun, Carolus, het later ŉ bekende jagter en ontdekkingsreisiger geword.

"Blouberg" Potgieter (1792- 1852) het aan die einde van 1835 'n trekgeselskap vanuit die Tarkagebied gelei. Sarel Cilliers en Paul Kruger, toe 'n seun van 10 jaar, was deel van sy trek. In Transoranje (Vrystaat), tussen Thaba Nchu en die Vetrivier, het Potgieter sy trek agtergelaat en saam met 'n klompie mans noordwaarts na die Soutpansberge gery. Daar het hy Louis Trichardt ontmoet en hom gevra om op sy trek te wag. Potgieter wou so ver moontlik wegkom van Britse invloed. 

Hy was derhalwe nooit ten gunste van Natal nie en wou hom anderkant 25 grade suiderbreedte vestig. Hy het gehoop dat die Trekkers in Transvaal (Gauteng) Lourenço Marques as 'n hawe sou kon gebruik. Die grond wat Potgieter van Makwana, die Barolongkaptein, tussen die Vet- en die Vaalrivier geruil het, het Silkaats, opperhoof van die Matebeles in Transvaal, ongerus gemaak. Die Trekkers het uit dieselfde rigting gekom as die Griekwas en Korannas, wat ook gewapende perderuiters was en hom kort tevore bedreig het. Vanuit sy hoofstat, Mosega, in Wes-Transvaal, het hy impi's gestuur om die Witmense "op te eet". Die Trekkers was in daardie stadium oor 'n groot gebied versprei en het hulle nie aan waarskuwings van Matebelegevaar gesteur nie. 

Sommige van hulle, onder wie die Liebenbergs, is deur die Matebeles oorval en uitgemoor. Die aanvalle op die Trekkers het in Potgieter se afwesigheid geskied. Met sy terugkoms het hy dit gerade geag om in die omgewing van die moderne Heilbron laer te trek, omdat hy geweet het dat Silkaats later 'n veel groter mag teen die Trekkers sou stuur. Op of omstreeks 23 Oktober 1836 het 'n impi van 6000 die laer by Vegkop aangeval. Sowat 40 gewapende mans het die aanval afgeweer, maar die Matebeles het al die vee weggevoer. Met die hulp van die Barolongs, die Wesleyaanse sendeling Archbell en Gert Maritz, wat intussen in Transoranje (Vrystaat) aangekom het, het die Potgietertrek na Thaba Nchu teruggekeer.

Gert Maritz (1797- 1838) het in 1836 uit die distrik Graaff-Reinet getrek. Hy was 'n voorste burger, bekend as 'n knap sakeman en kerkleier. Sy trek het uit ongeveer 200 volwasse mans en 100 waens bestaan. Hy was vergesel van sy swaer, Erasmus Smit, 'n oudsendeling van die Londense Sendinggenootskap en oudonderwyser. Hy is later aangewys as die Trekkers se predikant, hoewel hy vir baie van hulle onaanvaarbaar was. Die Kaapse Sinode het die Groot Trek veroordeel en die Trekkers later onder sensuur geplaas. 

Die gevolg was dat geen predikant sy weg oopgesien het om die Trekkers te vergesel nie. Vir hul godsdiensleiding was die Trekkers aangewese op Britse en Amerikaanse sendelinge in die binneland, totdat eenheid probeer bewerkstellig is deur die aanstelling van Erasmus Smit. Na die aankoms van Maritz by Thaba Nchu is die eerste en ietwat primitiewe Voortrekkerregering saamgestel: Maritz is gekies as voorsitter van 'n burgerraad van 7 lede, terwyl Potgieter as kom mandant-generaal aangestel is. 

In Januarie 1837 het 2 kommando's, onderskeidelik onder leiding van Potgieter en Maritz en bestaande uit 107 man, na Mosega vertrek om die gebuite vee terug te bring. Die feit dat die strafekspedisie 2 afsonderlike leiers gehad het, was reeds 'n aanduiding van die onvermoë wat die Trekkers later sou ondervind om saam te staan en eenheid te bewerkstellig. Die Matebeles was onvoorbereid op die aanval en is weswaarts teruggedryf, hoewel hul mag nog nie gebreek was nie. Mosega is vernietig en 7 000 stuks vee is gebuit. Onenigheid het ontstaan oor die verdeling van die gebuite vee en teen die tyd dat Pieter Retief se trek Thaba Nchu in April 1837 bereik het, het Potgieter en Maritz nie meer saamgewerk nie.

Retief, wat in Februarie 1837 uit die omgewing van die Winterberge getrek het, het sy trekredes in sy Manifes uiteengesit. Die Manifes is op 2 Februarie 1837 in die Graham's Town Journal gepubliseer en later ook in ander koerante. Dit was ŉ keerpunt in die ontplooiing van die Groot Trek: Retief het nie net sy eie trekredes bekend gemaak nie, maar ook 'n aanduiding gegee van die beleidsrigting wat die beoogde Afrikanerstaat in die binneland sou volg. 

Hy het 'n beroep op ander boere gedoen om die onveiligheid van die Oosgrensrewe te verruil vir die sekuriteit wat hulle in 'n eie staat sou kon geniet. Die Manifes is nie net 'n goeie bron van inligting oor die redes vir die Groot Trek nie, maar gee ook 'n aanduiding van die doelstellings van die Trekkers. Retief het aan die Oosgrens ondervinding opgedoen in plaaslike bestuur, onder meer as kommandant. Hy was 'n bekende en gesiene man en die Trekkers in Transoranje (Vrystaat) het gretig op sy koms gewag. Hulle het gehoop hy sou eenheid kon bewerkstellig en 'n koersvaste rigting aan die Groot Trek gee. Kort na sy aankoms by Thaba Nchu het die Trekkers 'n volksvergadering gehou (April 1837) waarop hy as hoofleier met die titel "goewerneur" gekies is. 

Hy is ook gekies as kommandant-generaal. Maritz het aangebly as hoof van die regspleging en was ook president van die Raad van Politie, die voorloper van die Volksraad wat later in Natal in die lewe geroep is. Potgieter is oor die hoof gesien. Die feit dat Potgieter geen aandeel in die nuwe regering gehad het nie, het die onenigheid onder die Trekkers vererger. In die winter van 1837 het die Trekkers in Transoranje (Vrystaat) vertoef terwyl gepoog is om eenstemmigheid te bereik oor die trekrigting wat ingeslaan moes word. Retief, Maritz en Pieter Uys (wat in April 1837 uit die distrik Uitenhage getrek het) was ten gunste van Natal. 

Potgieter het Britse inmenging in Natal gevrees en wou noordwaarts oor die Vaalrivier trek, waar hy hom by Trichardt wou aansluit. Solank die Matebelegevaar voortgeduur het, kon hy nie sy belofte nakom om hom by Trichardt in die noorde van Transvaal (Gauteng) aan te sluit nie. 'n Ekspedisie wat hy gestuur het om na Trichardt te soek, het onverrigter sake teruggekeer. Uiteindelik is besluit om Natal toe te trek, maar ook dat die Matebelegevaar eers uitgewis moes word. In Oktober 1837 het Retief, vergesel van 15 man, na Natal vertrek om die setlaars by Port Natal te besoek en met Dingaan, opperhoof van die Zoeloes, oor grond te onderhandel. Vroeg in November het Potgieter, wat hom intussen langs die Vetrivier gevestig het, saam met Uys op ŉ tweede strafekspedisie teen die Matebeles vertrek. 

In 'n slag wat 9 dae geduur het, het hulle Silkaats se nuwe hoofstat. Kapain, ingeneem en die Matebeles ver noordwaarts verdryf. Andries Pretorius, ŉ besoeker uit die Kaap, het die veldtog teen die Matebeles meegemaak. Op 14 November 1837, die dag waarop die veldtog teen die Matebeles afgesluit is, het die eerste Voortrekkerwaens aan die Natalse kant van die Drakensberge gestaan. Vroeg in 1838 was al die Trekkers, insluitende Potgieter, reeds in Natal.

Retief en sy volgelinge het Port Natal aan die einde van Oktober besoek en weer ŉ maand later, nil sy besoek aan Dingaan by Ungungundlovu. Die Britte in Natal het die Trekkers vriendelik ontvang. Die landbouprodukte wat die Trekkers sou lewer, sou hul eie handellaat floreer en terselfdertyd sou 'n Blanke staat aan hulle sekuriteit teen die Zoeloes verskaf. Alexander Biggar, een van die setlaars, het Retief meegedeel dat Dingaan in Junie 1837 die stuk grond tussen die Umgeni en die land van Faku aan die Britse Kroon afgestaan het. 

Die sendeling A.F. Gardiner het kragtens die Cape of Good Hope Punishment Act as Britse magistraat in die gebied opgetree. Die meeste van die Natalse setlaars het egter sy gesag verwerp. By Ungungundlovu het Dingaan Retief daarvan beskuldig dat die Trekkers van die Zoeloes se vee gesteel het. Nadat Retief aan hom verduidelik het dat die vee in werklikheid deur die onderdane van Sekonyela geroof was, het hy beloof om die gebied tussen die Tugela en die Umzimvubu aan die Trekkers af te staan. Retief moes egter eers die vee wat Sekonyela gesteel het, terugbring as bewys dat die diefstal nie deur die Trekkers gepleeg is nie. In Januarie 1838 het Retief en ŉ kommando daarin geslaag om die gesteelde vee by Sekonyela af te neem. 

Vergesel van sowat 70 man, onder wie sy eie tienderjarige seun en 30 Gekleurde agterryers, het Retief op 3 Februarie by Ungungundlovu aangekom met die doel om die gesteelde vee terug te gee en 'n traktaat van grondafstand te laat onderteken. Die traktaat is gedateer 4 Februarie en is op 6 Februarie onderteken. Dingaan het intussen reeds besluit om die Trekkers te vermoor, 'n besluit waarby vrees sekerlik geen geringe rol gespeel het nie. Hy het die Blankes met hul perde (horinglose beeste) en hul gewere (vuurstokke) as towenaars beskou. 

Hy was deeglik bewus van die nederlaag wat die Matebeles teen die Blankes gely het. In 'n brief wat Retief vroeër uit Port Natal deur bemiddeling van die sendeling Owen Wood aan die Zoeloekoning gestuur het, het hy gewys op die swaar straf wat die Matebeles van die Trekkers ontvang het en bygevoeg dat die God van die Blankes 'n slegte koning nie lank laat lewe nie. Bowendien was dit die Zoeloekonings se tradisionele beleid om nie sterk bure te duld nie. Later het Dingaan ook aan sendelinge verduidelik dat hy die Blankes vermoor het omdat hulle van hul "koning af weggeloop het". 

Op 6 Februarie 1838 het Retief en sy volgelinge op versoek van Dingaan ongewapen en te voet die stat binnegegaan vir 'n afskeidsbyeenkoms. Hulle het herhaalde waarskuwings van William Wood, ŉ 12-jarige seun wat by die sendeling Owen ingewoon en die Zoeloes baie goed geken het, geïgnoreer. Binne-in Dingaan se kraal is die Blankes deur die dansende impi oorweldig en na 'n koppie buite Ungungundlovu gesleep, waar hulle vermoor is.

Ten tyde van die moord op Retief was Potgieter se trek nog aan die voet van die Drakensberge, terwyl Piet Uys se hele trek nog bo-op die berge was. Die trekke van Retief en Maritz het egter, ondanks hul leiers se waarskuwings om naby mekaar te bly, geleidelik langs die Tugela en sy vertakkings versprei in die nag van 16 tot 17 Februarie 1838 het die impi's van Dingaan die voorhoede van die Trekkers langs die Bloukrans- en die Boesmansrivier oorrompel. Sowat 300 Blankes en meer as 200 Nie-Blanke bediendes is vermoor. Die aanval is eers die middag teen die laer van Gert Maritz gestuit. Die Voortrekkerdorpie wat later daar aangelê is, is Weenen genoem. 

Hoewel die Zoeloes teruggeval het, was hul mag nog lank nie gebreek nie. Daar is besluit om ŉ kommando onder aanvoering van Potgieter en Uys na Ungungundlovu te stuur. Die kommando van sowat 350 man het op 6 April uit die laers vertrek en is 'n paar dae later anderkant die Buffelsrivier by Italeni deur die Zoeloes in 'n hinderlaag gelei. Pieter Uys, sy seun Dirkie en 9 ander het gesneuwel.

As gevolg van kritiek wat uitgespreek is teen sy aanvoering van die "Vlugkommando" (soos die mislukte ekspedisie bekend geword het), het Potgieter en sy volgelinge Natal permanent verlaat. Hulle het hulle op die Hoëveld naby die Vetrivier gevestig en Winburg aangelê. Min of meer gelyktydig met die nederlaag by Italeni het die Britse setlaars en hul Swart volgelinge ook in 'n skermutseling met die Zoeloes betrokke geraak. Meer as die helfte van die handjievol setlaars het gesneuwel. Gert Maritz en 'n nuwe aankomeling uit die Kaap, Karel Landman, kon Port Natal dus sonder enige weerstand namens die Volksraad van Natal beset. 

In Augustus 1838 het sowat 10 000 Zoeloes 'n verwoede aanval op die laer van Koos Potgieter en Hans "Dons" de Lange by die Boesmansrivier gedoen. Daar is so verbete om lewe en dood geveg dat die laer as Veglaer bekend geword het. Die Zoeloes is verdryf, maar weer eens sender dat hul mag gebreek is. 'n Maand later, op 23 September 1838, is Gert Maritz oorlede. Terwyl daar op die koms van hulp en 'n nuwe leier uit die Kaap gewag is, het Karel Landman die leiding waargeneem.

Die nuwe leier, Andries Pretorius (1798-1853), wat op 22 November 1838 by die hooflaer in Natal aangekom het, was  geen onbekende by die Trekkers nie. Hy het die tweede strafekspedisie teen die Matebeles meegemaak, Port Natal reeds besoek en Retief ontmoet na laasgenoemde se terugkeer van Sekonyela. Hy was bekend met Retief se toekomsplanne en begeesterd met die ideaal om die Afrikaner tot 'n selfstandige nasie te laat ontwikkel. 

Op 25 November 1838 is Andries Pretorius as kommandant-generaal aangewys en 2 dae later het hy met 'n kommando na Zoeloeland vertrek. Die kommando het 57 waens saamgeneem. Later is hul geledere aangevul deur Britse setlaars met Swart volgelinge en die groep het toe uit 470 man bestaan. Op 15 Desember het Pretorius tussen ŉ sytak van die Buffelsrivier en 'n diep donga laer getrek. Die volgende dag, Sondag, 16 Desember 1838, is 'n Zoeloe-impi van sowat 12 500 deur Pretorius-hulle verslaan. Die pad na Dingaan se hoofstat het nou oopgelê. By die verlate Ungungundlovu het die Trekkers, op die plek waar Retief en sy gevolg vermoor is, die traktaat van grondafstand ongeskonde teruggevind. 

ŉ Tweede en 'n derde skermutseling met die Zoeloes (27 Desember 1838 en die "beeskommando" van 1840) het die mag van Dingaan gebreek. Die Zoeloekoning is in 1840 vermoor deur sy halfbroer Panda, wat die Trekkers goedgesind was.

Die oorwinning wat oor Dingaan behaal is en die vriendskapsbande met Panda het die eerste mobiele fase van die Groot Trek afgesluit. Die vestigingsfase het begin met die stigting van die Republiek Natalia, die eerste volwaardige republiek in Suid-Afrika. Volgens 'n ooreenkoms wat Pretorius in 1840 met Potgieter aangegaan het, het die Volksraad van Natal ook gesag uitgeoefen oor die Winburg-Potchefstroomgebied, wes van die Drakensberge. Daarmee is die ideaal van een staat verwesenlik. Zoeloeland, noord van die Tugela, sou onafhanklik wees, maar sou onder toesig van die Natalse Volksraad staan. Die setel van Natalia was Pietermaritzburg, ŉ dorp wat reeds in die winter van 1838 deur kommandant Piet

Greyling aangelê en na Gert Maritz en Pieter Retief vernoem is. Die grondwet van Natalia het voorsiening gemaak vir 'n volksraad van 24 lede. Die volksraadlede is deur alle Blanke manlike burgers bo 21 jaar gekies. Hoewel voorsiening gemaak is vir 'n president as hoof van die uitvoerende gesag, is die pos nooit gevul nie en het die uitvoerende gesag hoofsaaklik by die kommandant-generaal, Andries Pretorius, berus. Sy posisie ten opsigte van die Volksraad is nooit duidelik omskryf nie. 

Die regterlike gesag het by land- droste, heemrade en 'n jurie berus, terwyl die Landdros en Heemrade ook die plaaslike bestuur behartig het. Onder die kommandant-generaal het kommandante en veldkornette geressorteer, wat in tye van oorlog 'n krygsraad sou vorm.

Die Natalse Volksraad het vergeefs gepoog om amptelike erkenning van Brittanje te verkry vir hul republiek. Sir George Napier, die nuwe Kaapse goewerneur, het die Trekkers in Natal ingevolge die Cape of Good Hope Punishment Act as Britse onderdane beskou en konsekwent geweier om hul republiek of die gesag van hul amptenare te erken. In Desember 1838 het maj. Charters op bevel van Napier die hawe van Port Natal beset en die Trekkers se ammunisievoorraad afgesny. 

Napier het gehoop am daardeur die Groot Trek-beweging te beëindig of dan ten minste onder Britse beheer te bring. Om die Britse posisie daar te handhaaf, sou die hele Natal egter deur Brittanje geannekseer moes word. Hiervoor was die imperiale regering nie te vinde nie. Die onkoste om Natal as 'n Britse kolonie te vestig, sou te groot wees vir die geringe inkomste wat uit die gebied verkry sou word. Napier was derhalwe verplig om Port Natal te ontruim. 

Hy het egter voortgegaan om die Republiek Natalia met arendsoë dop te hou. Veral die republiek se rassebeleid en kontak met skepe van vreemde moondhede het aan hom die geleentheid gebied om voortdurend druk op die imperiale regering uit te oefen om Natal te annekseer. Die vernietiging van Dingaan se mag het meegebring dat duisende Swart vlugtelinge asook ontwortelde Zoeloes Natal binnegestroom het. Die Volksraad het bepaal dat nie meer as 5 Swart gesinne op een plaas mag woon nie. Om 'n herhaling van die toestande aan die Kaapse Oosgrens te voorkom, is in 1841 besluit om duisende inboorlinge na die Natalse suidgrens te segregeer. Napier het gevrees dat die maatreël die Xhosas in oproer sou bring en gevolglik die Kaapse Oosgrens in gevaar sou stel. 

Napier het ook klagtes ontvang van sendelinge en ander filantrope wat beweer het dat die Trekkers slawerny in Natal toe pas. Die gerugte is veral versprei nadat die Trekkers in 1840 teen die Bakastam in die suide van Natal opgetree het om gesteelde vee terug te bring. Tydens die ekspedisie het hulle op 17 weeskinders in verlate krale afgekom en hulle saam huis toe geneem. Die sendelinge was ook nie tevrede oor die ou Kaapse inboekstelsel wat in Natalia weer in gebruik geneem is nie. In 1841 het 'n Amerikaanse skip, die Levant, in die hawe van Port Natal handel gedryf. Vroeg die volgende jaar het 'n Nederlandse skip, die Brazilia, 'n lang en opsienbarende besoek aan die hawe gebring. 

Die Kaapse handelaars was ontevrede oor die moontlikheid van mededinging met Port Natal, terwyl in Britse kringe gevrees is dat die VSA, Nederland en moontlik ook Frankryk die hawe van Port Natal sou gebruik om Brittanje se posisie in Suid-Afrika te ondermyn. Toe Faku, die Pondo-kaptein, op aandrang van sendelinge in sy gebied om Britse beskerming

aansoek doen, het Napier dus nie gehuiwer om 'n troepemag van 250 man onder aanvoering van kapt. T.C. Smith na die Natalse suidgrens te stuur nie. Hy het ingesien dat die situasie in Natal nou in so ŉ mate verander het dat die imperiale regering makliker tot anneksasie oorgehaal sou kon word. 

Nadat hy 'n rukkie in Pondoland vertoef het, het kapt. Smith opdrag ontvang om na Port Natal te vertrek. In Mei1842 het hy die Britse vlag in die hawe van die Voortrekkers gehys. Pretorius en die Volksraad het besluit om Natalia te verdedig en die Britte by die Slag van Congella verslaan. Terwyl kapt. Smith en sy magte in hul kamp vasgekeer was, het Dick King, 'n jong Brit van Port Natal, meer as 1 000 km te perd na Grahamstad gery om hulp te soek. In Junie het 2 Britse skepe soldate en wapentuig in Port Natal afgelaai waarmee die magte van kapt. Smith ontset is. Daarmee is die Trekkers se militêre weerstand beëindig en op 15 Julie het die Volksraad die onderwerping aan Britse gesag aanvaar. Die Britse oorname in Natal het onmiddellik tot 'n Tweede Trek gelei, terug oor die Drakensberge, na waar Potgieter se Adjunk-raad reeds alle betrekkinge met Natal verbreek het. Sommige het egter in Natal agtergebly en eers in 1847 saam met Pretorius na Transvaal (Gauteng) verhuis. Ander, soos Karel Landman, het permanent in Natal agtergebly. In 1843 het adv. Henry Cloete uit die Kaap in Natal opgedaag om die anneksasie deur te voer. Die Volksraad het egter tot in 1845 vergader, die jaar waarin Natal 'n distrik van die Kaapkolonie geword het. In 1857 het Natal 'n afsonderlike Britse kolonie geword.

Na die anneksasie van Natal het die republikeinse ideaal van die Trekkers na die gebied wes van die Drakensberge tussen die Oranje- en die Limpoporivier verskuif. Toe Potgieter hom in 1838 na die Slag van Italeni in die Winburg-gebied vestig, het hy die gebied wat hy van die Matebeles verower het of by ander inboorlingstamme geruil het, onafhanklik verklaar, sonder om Britse erkenning daarvoor te vra. Later het sy gebied deel geword van die Republiek Natalia, met 'n Adjunk-raad wat ondergeskik was aan die Volksraad. In 1843 het hy egter alle bande met Natal verbreek, 'n nuwe regering saamgestel en verklaar dat die hele gebied tussen die Oranje- en die Limpoporivier onafhanklik was.

Die gebied tussen die Oranje- en die Vaalrivier het as die Transoranje bekend gestaan en die gebied tussen die Vaal- en die Limpoporivier as Transvaal. Die heterogene bevolking van Transoranje en die potensiële gevaar wat botsings in die gebied vir die Kaapse noordgrens ingehou het, het geleidelik tot groter Britse betrokkenheid gelei. Die Blanke trekboere, veral in die suide, was Britsgesind en het hulself gedistansieer van die Trekkers wat hoofsaaklik in die gebied tussen die Vet- en die Vaalrivier gewoon het. 

Die Griekwas onder Adam Kok, Korannas en ander Bruin mense het voortdurend sowel met die trekboere as met die Trekkers gebots, hoofsaaklik oor grondbesit. In die ooste het die Basoeto's onder Mosjesj met ander Swart stamme soos onder andere die van Sekonyela in vyandskap verkeer, terwyl hulle ook met die Blankes in botsing was. Aan die einde van 1843 het die Kaapse goewerneur, George Napier, met Adam Kok en Mosjesj verdrae gesluit. Hy wou daardeur sy noordgrens met bufferstate beveilig sonder om te veel uitgawes aan te gaan. As bondgenoot van Adam Kok sou die Britse owerheid die Griekwas daadwerklike beskerming teen die Blankes in Transoranje moes bied. Die reaksie onder die Blankes het uiteindelik uitgeloop op 'n botsing met Britse troepe by Swartkoppies (1845). 

Die Blankes het 'n nederlaag gely. Die nuwe goewerneur, sir Peregrine Maitland, het self die Oranjerivier oorgesteek en nuwe reëlings met die Nie-Blanke hoofde getref. ŉ Britse resident, maj. H.D. Warden, is in Bloemfontein aangestel om die nuwe maatreëls toe te pas en die vrede te bewaar (1846). Warden het nooit genoeg troepe tot sy beskikking gehad om doeltreffend op te tree nie. In 1848 is sir Harry Smith aangestel as nuwe goewerneur van die Kaap en as die Britse Hoë Kommissaris in Suid-Afrika, 'n amp wat aan hom die gesag verleen het om ook buite die Kaapse grense op te tree. Hy was nie ten gunste van sy voorgangers se verdragstaatstelsel nie en wou die binneland beveilig deur soveel moontlik Nie-Blanke grondgebied onder regstreekse Britse beheer te plaas. Daarom het hy die hele gebied tussen die Oranje- en die Vaalrivier as die Oranjerivier-Soewereiniteit geannekseer. 

So het hy ook beheer oor die Groot Trek verkry deurdat hy die Trekkers se roetes na die ooskus afgesny het. As regverdiging vir die anneksasie het hy die imperiale regering onder die indruk gebring dat die inwoners van die gebied ten gunste daarvan was en dat hulle hul eie verdediging sou waarneem. In werklikheid was slegs die lojaalgesinde trekboere ten gunste van Britse anneksasie. Die Winburgers het 'n beroep op Andries Pretorius gedoen om die Britse anneksasie met geweld teen te gaan. Pretorius het Natal kort tevore verlaat en was in daardie stadium op pad na die Transvaal, waar hy hom wou vestig. Hy het egter aan die versoek voldoen en ŉ kommando teen die Britte gelei. Warden het oor die Oranjerivier teruggeval en daar op Britse versterkings gewag. 

Die Britse mag wat uit die Kaapkolonie opgeruk het, was onder aanvoering van Smith self. By Boomplaats, waar Pretorius probeer het om hom in 'n hinderlaag te lei, het hy 'n beslissende oorwinning behaal. Die anneksasie het van krag gebly en Warden het na Bloemfontein teruggekeer as Britse resident. Die gebied is in 4 distrikte verdeel, elk met 'n magistraat en 2 benoemde lede, wat saam 'n wetgewende raad gevorm het. Net soos vroeër in Natal het die Britse anneksasie 'n groot noordwaartse uittog van Trekkers tot gevolg gehad. 

Die Oranjerivier-Soewereiniteit is van die begin af geteister deur probleme met die Basoeto's, wat oral strooptogte uitgevoer het. Net so os vroeër het Warden nog steeds nie genoeg troepe gehad om die vrede doeltreffend te bewaar nie. In 1849 het Warden 'n grens tussen die Soewereiniteit en Basoetoland vasgestel (die Warden-Iyn). Mosjesj was ontevrede omdat hy daardeur 'n deel van sy grond aan ander inboorlingstamme moes afstaan. Warden kon die grensreëlings nie handhaaf nie en die Basoeto-strooptogte het voortgeduur. Ln 1851 het Warden besluit om teen Mosjesj op te tree, maar hy is by Viervoet deur die Basoeto's verslaan. 

Weens die langdurige Agtste Grensoorlog in die Kaap (1850-1853) kon versterkings nie na die Soewereiniteit gestuur word nie en die burgers het geweier om op kommando te gaan. Die imperiale regering was ontevrede oor die verdedigingsuitgawes wat die Soewereiniteit geverg het, en het 2 kommissarisse, Hogge en Owen, gestuur om vas te stel hoe uitgawes besnoei kon word. Hulle het tot die gevolgtrekking gekom dat die gebied aan die Blankes teruggegee moes word.

ŉ Onafhanklike Transoranje onder Blanke beheer sou dan as bufferstaat vir die Kaapkolonie dien. Sir George Cathcart, wat Smith ondertussen opgevolg het, was vasbeslote om die Britse neerlaag by Viervoet te wreek en het teen Mosjesj opgeruk. By Berea moes hy egter voor die Basoeto's terugval (1852). Die neerlaag was die laaste druppel: in 1853 is sir George Russel Clerk na Bloemfontein gestuur met die opdrag om die Soewereiniteit aan die Trekkers terug te gee. Op 23 Februarie 1854 is die Bloemfontein-konvensie onderteken. Die Bloemfontein-konvensie het die volle onafhanklikheid van Transoranje erken. 

Brittanje het onder meer onderneem om geen verdere verdrae met inboorlinge noord van die Oranjerivier te sluit nie. Die regering van die gebied is aan Josias Hoffman en 'n komitee van 6 oorgedra en die Republiek van die Oranje-Vrystaat het tot stand gekom. Daarmee is die Trekkers se grootste ideaal verwesenlik: die stigting van 'n onafhanklike staat met Britse erkenning.

In 1844 het Potgieter, wat ongerus was oor die Britse anneksasie van Natal en die Britse teenwoordigheid in Transoranje, verder noordwaarts getrek. Hy wou die ou Trekkerideaal van algehele onafhanklikheid van Brittanje verwesenlik deur hom nader aan 'n nie-Britse hawe (Delagoabaai) te vestig. In 1845 het hy 'n nuwe dorp, Andries-Ohrigstad, gestig. Weens die baie sterftes wat deur koors in hierdie gebied veroorsaak is, is die dorp later ontruim en is Lydenburg gestig (1846). Baie van die Trekkers wat Natal verlaat het, is na Potgieter se nuwe nedersetting gelok. Die geskille wat in 1838 ontstaan het, het egter nog voortgeduur: die nuwe aankomelinge wou Potgieter se leierskap nie erken nie. 

Hulle was ten gunste van die ou Natalse Volksraad en het as die sogenaamde Volksraadparty bekend gestaan. Na die Slag van Boomplaats in 1848 het Pretorius hom ook in Transvaal naby Potchefstroom gevestig. Potgieter het hom daarvan beskuldig dat hy Transvaal se onafhanklikheid in gevaar gestel het deur hom in te meng in Transoranje se sake. Die verhouding tussen die 2 leiers is verder vertroebel deurdat Pretorius die Volksraad ondersteun het. 

Terwyl Potgieter, wat hom intussen by Schoemansdal in die Soutpansberge gevestig het, ŉ afsydige houding aangeneem het, het Pretorius hom daarvoor beywer om al die elemente in Transvaal onder 'n Volksraad te verenig en om Britse erkenning vir hul onafhanklikheid te verkry. Op 'n vergadering wat deur Pretorius in 1849 by Derdepoort gereël is, is besluit om 'n verenigde Volksraad vir die hele Transvaal in te stel. Weens die gespanne verhouding tussen Potgieter en die ander Trekkers kon 'n leier egter nie gekies word nie. In 1851 is probeer om 'n kompromie te bereik deur die aanstelling van 4 kommandante-generaal, onder wie Potgieter en Pretorius. Die afwesigheid van ŉ sentrale gesag het meegebring dat die Trekkers in Transvaal nòg teenoor die inboorlinge nòg teenoor die Britte 'n eenvormige en besliste beleid kon volg. 

Met sy pogings om Britse erkenning vir Transvaal te verkry, het Pretorius meer welslae behaal. Op eie inisiatief het hy Hogge en Owen, die Britse kommissarisse wat toestande in Transoranje moes ondersoek, te woord gestaan. Die Britte het kort tevore die nederlaag van Viervoet teen die Basoeto's gely en het gevrees dat Pretorius hul verleentheid sou uitbuit deur in Transoranje in te gryp. Boonop was die Britse owerheid by 'n duur en

uitgerekte grensoorlog in die Kaapkolonie betrokke. In Britse kringe het die gedagte ook reeds posgevat om die Trekkers as bondgenote te gebruik vir die beveiliging van hul uitgestrekte grense. Hulle was daarom bereid om Pretorius tegemoet te kom en erkenning aan die Transvaalse onafhanklikheid te verleen in ruil daar voordat Pretorius sou onderneem om hom nie suid van die Vaalrivier in te meng nie. Die ooreenkoms is bekragtig met die ondertekening van die Sandrivier-konvensie op 17 Januarie 1852. 

Pretorius en kommandant-generaal W.F. Joubert van die Lydenburg-distrik het die Konvensie sonder goedkeuring van die Volksraad onderteken. Dit het groot ontevredenheid by Potgieter en ander laat ontstaan en am per tot burgeroorlog gelei in Maart 1852 is Potgieter en Pretorius by 'n volksvergadering op Rustenburg met mekaar versoen en die Volksraad het die Konvensie bekragtig. In September 1853 het Transvaal die naam De Zuid-Afrikaansche Republiek (ZAR) aangeneem. Die ommeswaai in die Britse beleid ten opsigte van die Trekkers het die Groot Trek afgerond. Die migrerende Afrikaners wat 20 jaar vroeër die Kaapkolonie verlaat het, het hulle nou gevestig en begin om hul republieke uit te bou. 

Die staatkundige erkenning wat hulle van Brittanje ontvang het, het daarop neergekom dat Brittanje uiteindelik die knie gebuig het voor hul vreedsame opstand en hulle toegelaat het om hul Britse onderdaanskap af te lê. Voortaan sou hulle deur Brittanje as gelykes eerder as rebelle beskou word.

Deel van die Groot Trek was die mense wat daaraan deelgeneem het. Hulle was nie net name, datums en feite nie, of selfs helde, dwarstrekkers en omdraaiers nie. Hulle was doodgewone gesinsmense wat van sekere dinge gehou het en van ander nie. Hulle het behoeftes gehad, hulle was mense met sterk menings oor die godsdiens, onderwys en opvoeding. 

Hulle was harde werkers en goeie jagters, maar hulle het ook van pret en plesier gehou. Hoewel die trekkerslewe hard en ru was, het daar onder in die wakis, sorgvuldig verpak, van die fynste glasware en porselein gele. Hierdie geharde Trekkers het graag vir beste drag hul fluweelbaadjies met sy-omboorsels uitgehaal. Klein en groot moes hard werk, maar gedurende die langer uitspantye was daar ook geleentheid om te ontspan.

Toe die boere aan die Kaapse Oosgrens teen 1836 besluit om weg te trek, het die voorbereidings vir die trek pad baie aandag geverg. 'n Paar kommissies is die binneland ingestuur om waardevolle inligting oor moontlike trekroetes te versa mel. Die Voortrekkers wou weet wat vir hulle voorlê en hulle wou gereed wees. Eerstens moes aan voedsel gedink word, veral dit wat die binneland nie kon oplewer nie, soos meel, rys, koffie, tee en suiker. Later, tydens die Trek, het hierdie ware baie skaars geword, sodat die Voortrekkers beesmelk of water gedrink en wildsvleis geëet het. 

Wild was nog volop: elande, hartbeeste, rietbokke, sebras en rooibokke het in groot troppe rondgeswerf. Toe reeds baie bekend en baie gewild was die songedroogde vleis, wat vandag nog as biltong bekend staan. Die boervroue van daardie jare was bedrewe baksters en kon besonder goed kook. Mosbolletjies, vetkoek, boerbeskuit, soetkoekies, geelrys, stampmielies, boerewors, bobotie, sosaties en melktert was van die daaglikse geregte wat hulle berei het. 

Groot voorrade beskuit en biltong is vooraf gemaak. Die bestanddele en selfs die nodige apparaat vir die meeste van die ander geregte is op die waens gelaai. Voor die Trek kon begin, moes ook vir klere gesorg word. Voor die vertrek is sis, molvel, linne en wal –en velkomberse aangeskaf – een van die verkenningskommissies het juis oor die koue hoëveld wes van die Drakensberge verslag gedoen. Die Voortrekkervroue was lief vir mooi klere. Tabberds vir daaglikse drag is vervaardig uit geblomde, geruite of gestreepte sis; terwyl sy, satyn, fluweel en brokaat vir beste drag gebruik is. Alle klere is met die hand gemaak. Die roklengte was tot op die voete en sy- of tafsyvoorskote met geplooide valletjies is by alle geleenthede gedra. Nekdoekies, vasgesteek met groot borsspelde, was baie gewild. 

Die bekende Voortrekkerkappies met hul fyn handwerk was die pronkstuk van die vroue se kleredrag. Die mans het fluweel- of satynbaadjies gedra en vir spesiale geleenthede boonop onderbaadjies van dieselfde materiaal. Hulle hemde het los boordjies en die klapbroeke redelik nou pype gehad. Die Voortrekkermans se werkklere was van 'n growwe materiaal of molvel. Vilt- en strooihoede is gedra. Naas fabriekgemaakte skoene het die meeste mans en vroue selfgemaakte velskoene gedra. Kinderklere het net soos die van hul ouers gelyk.

Sonder wapens en ammunisie kon die Voortrekkers kwalik die gevaarlike binneland aandurf. Met die swaar "sanna" of voorlaaiers (so genoem omdat daar deur die voorkant van die loop gelaai is) kon 'n ervare skut 3skote per minuut afvuur. Meer as een geweer is ook ingepak. Terwyl die Voortrekker met die een geskiet het, kon sy vrou en kinders die ander een laai. Genoeg buskruit en loodkoeëls moes saamgeneem word. In die kruithoring wat oor die skouer gehang is, het die Trekker sy buskruit gebêre. Lood en apparaat om koeëls mee te maak, is ook op die Groot Trek saamgeneem. 

Sonder die kakebeenwa, die Voortrekkers se vervoermiddel, sou daar geen Groot Trek gewees het nie. Die wa het die onbekende binneland oopgemaak. Dit het as tuiste en woning gedien en selfs as fort teen die aanslae by Vegkop en Bloedrivier. 'n Kakebeenwa was sowat 4 m lank, ongeveer 1 m breed en buikplank tot tenthoogte sowat 1,7 m hoog. Dit is van geel-, stink- of ysterhout gemaak. Die sykante van die wa het soos die kakebeen van ŉ perd gelyk - vandaar die benaming. 

Bo-oor 'n raamwerk van bamboesstokke of kweperlatte en 'n grasmat is 'n waterdigte seildoek gespan. Aan die binnekant van die wa met sy kaptent was 'n katel (bed) met ŉ riempiesmat en matras daarop. Dit was die verblyfplek vir die moeder en haar kinders terwyl die trekgeselskap op reis was. Die houtwiele het speke gehad en die 2 agterwiele was groter as die voorste twee. Die Bybel en gesangeboeke, klerasie, breekgoed en kookgereedskap is in die voorste en agterste wakis gepak en rieme en stroppe is in die sykissie gebêre. 

Onder die wa is die gereedskap so as die remskoen, domkrag, teerputs en watervaatjies gehang. Die remskoen was 'n metaal- of houtblok met 'n groef waarin die agterwiel van die wa gepas het, sodat die wiel nie verder kon draai nie. Dit is veral teen afdraandes gebruik. Die domkrag was 'n werktuig om die wa op te lig sodat aan die wa gewerk kon word, terwyl die teerputs 'n vaatjie was waarin die teer vir smeerdoeleindes gebêre is. Voor die waens is spanne van 12 tot 16 rooi Afrikanerosse ingespan. Die lede van die huisgesin wat nie werk rondom die wa of by die vee gehad het nie, het op die wa gereis. Die meeste Trekkers het een of 2 waens gehad, hoewel die ryker mense 5 tot 8 waens besit het. 

Op uitspanplekke is die waens vir veiligheid agter mekaar in 'n kring getrek. Sodra gevaar gedreig het, is die ruimtes tussenin en tussen die wiele met doringtakke toegemaak. Sonder die veiligheid van hierdie laers sou die Voortrekkers waarskynlik nie die aanvalle van die Zoeloes en die Matebeles kon weerstaan het nie. Dit was juis die dreigende gevaar wat die Trekkers meestal in 9 roepe of geselskappe, met 'n kommandant aan die hoof, soos byvoorbeeld Louis Trichardt, Hendrik Potgieter en Piet Retief, laat trek het.

Die mans het allerlei artikels vervaardig, soos swepe, jukskeie, trektoue en riempiestoele. Werkwinkelgereedskap het die volgende ingesluit: skroewe, hamers, blaasbalke, bore, sae, beitels, vyle en hand byIe. Kombuisgereedskap soos vurke, messe, lepels, bekers, koppies, kersvorms, strykysters, botterbakke en koperpanne is ook saamgeneem. Van die fynste glas- en porseleinware is die binneland ingeneem. 
Godsdiens was die rigsnoer van die Voortrekkers se lewe. Hulle het 'n kinderlike vertroue in God se Almag geopenbaar. Sy wil was vir hulle goed. Hulle het 'n opreg godsdienstige lewe gelei en hulself totaal afhanklik van God beskou. Die gevaarlike en onsekere lewe waaraan hulle blootgestel was, het ook tot hierdie beskouing bygedra. So het daar voor die Slag van Bloedrivier die Gelofte ontstaan dat indien die Here die oorwinning oor die Zoeloes aan hulle sou skenk, hulle en hul nageslag die dag as 'n dankdag sou deurbring. Behalwe die Bybel en die Psalm en Gesangeboek en meestal ook ŉ katkisasieboek, het die Voortrekkers preekbundels en gebedeboeke besit en gelees. 

Geen predikant van die Kaapse kerk was bereid om die onbekende saam met hulle binne te trek nie. Erasmus Smit, hoewel geen geordende predikant nie, het tog geestelike werk onder die Voortrekkers gedoen en later het die sendeling Daniel Lindley goeie werk verrig. Sondae is die Evangelie 2 of 3 maal verkondig en 2 keer in die week is daar saam gebid. Soggens en saans is huisgodsdiens gehou. Die doop en die nagmaal, katkisasie en die huwelik is met groot erns en vroomheid op die trekpad onderhou. 

So goed moontlik is in al die laers vir die godsdienstige lewe gesorg sodat die ou gevestigde gebruike van die Kaapkolonie nie verwaarloos sou word nie. Met die vader meestal 'n streng hoof van sy gesin, is 'n streng godsdienstige en sedelike lewenspeil gehandhaaf.

Die eerste Voortrekker, Louis Trichardt, het 'n onderwyser, Daniel Pfeffer, by sy trekgeselskap gehad. By die ander trekke was dit hoofsaaklik die ouers wat vir die onderrig van hul kinders verantwoordelik was. Dit was belangrik om die Bybel te ken. Tydens huisgodsdiens moes die ouer kinders ŉ paar versies voorlees, terwyl die kleintjies daarna moes oorvertel wat gelees is. Na oggendgodsdiens het onderwys gekom. Die beginners het 'n baie eenvoudige boek die A.B.C. -Boek, gebruik. 

Die vader of moeder het die woorde uitgespel en dan moes die kleintjies dit gedurende die dag in die veld leer en die volgende oggend weer opsê. Die ouer kinders se boek was die bekende Trap der Jeugd. Wanneer groot gevaar gedreig het en die waens in groot getalle saamgetrek was, het 'n skoolmeester georganiseerde onderwys gegee. Paul Kruger het dit soos volg onthou: "As die trek op 'n uitspanplek 'n tyd lank tot rus gekom het, is daar van gras en klei 'n klein hut gebou wat dan as skoolgebou moes dien vir die kinders van die Trekkers." In die opvoeding van die Voortrekkerkinders is ook baie aandag aan sang gegee. In 'n latere Voor- trekkerdagboek is dit so as volg gestel: "0, so mooi was tog die Sondagmôre. Eers kom die gesange met die viool en fluit en akkordion. Dan kom die kinders vorentoe. Die vaders en die moeders sit almal buitekant die tente en die kind wat die mooiste versie ken, sê dit op of sing dit. En nadat die kind klaar het, moet hulle almal saam versies sing." Vir die Voortrekkers was opvoeding en karaktervorming belangriker as onderwys. Die baie gevare wat hulle saam deurgemaak het, het sterk karakters gebou en hulle ŉ groot verantwoordelikheidsbesef gegee. 

Op 15-jarige leeftyd was Voortrekkerseuns en -dogters reeds volwasse. Die vader het sy seuns allerhande vaardighede met die hand geleer, soos om meubels te maak en waens te herstel. Hy het hom ook leer jag sodat hy die gesin van wildsvleis kon voorsien. Met die moeder se hulp het die dogters ook gou geleer om kos te kook, brood te bak, kerse te maak, koffie te brand, naaldwerk te doen en die jonger boeties en sussies op te pas (die Voortrekkers het groot gesinne gehad; 10 kinders was niks buitengewoons nie).

Vir ontspanning was daar tydens die Trek genoeg geleentheid. Daar word dikwels geskryf oor hoe swaar die Voortrekkers gekry het, maar die Voortrekkers was gewone mense, vrolik van aard en dikwels vol grappies. Vir die mans was jag die belangrikste ontspanning. Bokke en ander vleis vir die pot was volop, maar daar was ook roofdiere soos leeus en luiperds wat onder die Voortrekkers se vee gemaai het. Jagtogte is gereeld onderneem. Vermaaklikheid vir oud en jonk was skyfskiet, toutrek en jukskei. Die toutrek, met ewe veel deelnemers aan albei ente van die tou en 'n skeidsregter daarby, was groot pret. 

Daar is dikwels in die laers gedans en tiekiegedraai, veral op verjaardae en troues. Die vroue het 'n minder avontuurlike Iewe gevoer as hul mans. Hulle het klere met die hand gemaak of verstel en moes dikwels sonder enige hulp kook, was en stryk. Die seuns het vroeg reeds leer skiet en saam met hul vaders gaan jag. Paul Kruger het sy eerste leeu op 14-jarige leeftyd platgetrek. Die jonger knapies het vee opgepas of 'n selfgemaakte wa met klei- of dolosse in die laer rondgetrek. Die meisies het met geverfde houtpoppe of lappoppe wat met gras gevul was, gespeel. Daar was ook romanse op die trek pad. Met dieselfde swier as in die Kaapkolonie is daar die hof gemaak. Soos met elke ander groep mense was daar onder die Voortrekkers moeilikheidmakers, fortuinsoekers en mense wat sku was vir werk. 

Hulle was egter in die minderheid. Oor die algemeen was die Voortrekkers ordeliewende, beginselvaste en godsdienstige mense. Die Trek was eintlik 'n groter huisgesin waar dieselfde warmte en noue bande bestaan het as in die gewone gesin. Die wa langsaan se mense was bekend as "oom en tante" en "neef en niggie" en hulle is so aangespreek. Besonder noue bande is tydens die Groot Trek tussen die Voortrekkers gesmee.


In die Voortrekkermonument (in Pretoria) word die leefwyse en lotgevalle van die Voortrekkers op die historiese fries uitgebeeld.


</doc>
<doc id="21416" url="https://af.wikipedia.org/wiki?curid=21416" title="Europeër">
Europeër

'n Europeër is enige persoon wat inheems is aan Europa. Hierdie term word dikwels ook gekoppel aan mense met blanke velle wat buite Europa woon. Na aanleiding van hul velkleur word daar ook na hierdie groep mense verwys as wit mense of dat hulle kaukasies is. Die term wit mens word deur sommige as 'n positiewe identiteit beskou, terwyl andere dit as 'n rassistiese term ervaar.

In Suid-Afrika is die term Europeër (saam met "wittes" of "wit mense") gebruik om tydens die Apartheidstydperk onderskeid te tref tussen etniese Europeërs, etnies Afrikane, en ander rassegroepe.


</doc>
<doc id="21418" url="https://af.wikipedia.org/wiki?curid=21418" title="Die Gelofte">
Die Gelofte

Die Gelofte is 'n spesiale eed wat deur Voortrekkers afgelê is voor die Slag van Bloedrivier en wat gelei het tot die viering van Geloftedag 16 Desember 1838. Dit was afgelê by Wasbankspruit (so genoem omdat die Voortrekkers daar hul wasgoed gewas het) deur Sarel Cilliers. Sedertdien word Geloftedientse en -feeste jaarliks georganiseer om die gebeure te herdenk.

Ter agtergrond is dit belangrik om te noem dat die Gelofte elke dag vir sewe dae vanaf 9 Desember 1838 tot en met 15 Desember 1838 afgelê is, waarna God op wonderbaarlike wyse uitkoms verleen het aan die Voortrekkers op 16 Desember 1838 tydens die Slag van Bloedrivier.

Hiermee beveel ons aan dat Bantjes se weergawe van die Bloedrivier Gelofte (1838) as die mees geloofwaardige en die mees oorspronklike weergawe verklaar moet word, en daarom binne die opdrag van hierdie verslag die mees outentieke is. Pretorius se weergawe staan weinig terug en is derhalwe ook in alle opsigte outentiek en moet as sulks beskou word.A.W.J. Pretorius Pretorius, as die inisieerder van die gelofte staan kop en skouers bo al die outeurs uit m.b.t. die invloed wat hul uitoefen op die onderhouding van die Gelofte deur die nageslag. Sy betrokkenheid is van onskatbare waarde en maak dat ons as volk bevoorreg is om d.m.v. 'n gelofte aan die Almagtige, die God van hemel en aarde, gekoppel te mag wees. Dit is die grootste voorreg wat 'n volk te beurt kan val. Weens die feit dat sy weergawe van die Gelofte nie groot aftrek by invloedryke geskiedskrywers gekry het nie, en nie algemeen bekend is nie, word sy Geestelik geïnspireerde gedagtes vandag moontlik net ten dele eerbiedig. Dit beteken dat die gelofte wat gesluit is, moontlik nie ten volle nagekom word nie. Elkeen van ons weet dat daar nie eensydig aan die inhoud van 'n kontrak verander mag word nie, des te minder van die Gelofte. Indien wel kan dit op kontrakbreuk neerkom. In sy verslag aan die Volksraad bevestig hy die voorafgaande gebeure m.b.t. die aflegging van die Gelofte. Pretorius se weergawe van die Gelofte soos opgeneem in sy Verslag aan die Volksraad is amptelik, dit korrespondeer met Bantjes se joernaal, en slaag in alle opsigte die toets van outentiekheid. As outeur van die Gelofte speel sy bewoording daarvan vandag ŉ minderwaardige rol binne Geloftedagvierings. Alhoewel sy weergawes [Bantjes se joernaal verwoord net Pretorius se gedagtes] die algemene raamwerk daarstel, word die kern daarvan tot vandag toe nog verswyg. 2.6.J.G. Bantjes Bantjes, as Pretorius se sekretaris, het hom goed van sy taak gekwyt in die daarstelling van 'n joernaal. Sy joernaal oefen groot invloed uit op die nageslag se begrip m.b.t. die daaglikse gebeure van die ekspedisie. Daarsonder sou ons as nageslag nie 'n deeglike beeld gehad het waardeur hulle gegaan het en watter wonderwerke met hulle plaasgevind het nie. In sy joernaal haal hy Pretorius woordeliks aan. Hierdie aanhaling word aan die drie gemeentes voorgelê en aanvaar, waarna Cilliers voorgegaan het in die tent van Pretorius en die Gelofte afgelê het. Bantjes [Pretorius] se weergawe van die Gelofte soos opgeneem in sy joernaal, as die sekretaris van die strafekspedisie, is amptelik, korrespondeer met Pretorius se verslag, en slaag in alle opsigte die toets van outentiekheid. As outeur van die joernaal speel hy dus díe deurslaggewende rol binne die daarstelling van ŉ outentieke weergawe van die Gelofte aangesien hy die eerste weergawe daarvan op skrif stel. Soos in die geval van die Pretorius weergawe, word dit nie tans erken en gebruik nie.

Die oorspronklike Nederlandse bewoording van Die Gelofte lui as volg:
<poem style="font-style:italic; padding-left:1em">
J.G. Bantjes
“dat hy aan den Almagtigen eene gelofte doen wilde (indien allen wel wilden),—“om zoo de Heere ons
de overwinning geven mogt, een Huis tot zynes Grooten Naams gedachtenis te stichten, alwaar het Hem
zal behagen”— en dat zy ook moesten afsmeken, de hulp en bystand van God, om deze gelofte zeker te
kunnen volbrengen, en dat wy den dag der overwinning, in een boek zullen aantekenen, om dezelve
bekend te maken, zelfs aan onze laatste nageslachten, op dat het ter Eere van God gevierd mag
worden.”13A.W.J. Pretorius
“Verder wens ik UE. Ook ter kennis te brengen, dat wy alhier onder elkander besloten hebben, om den
dag onzer overwinning , zynde Zondag den 16 dezer maand December, onder ons gansche geslacht te
doen bekend worden, en dat wy het aan den Heer willen toewyden, en vieren met Dankzeggingen, zoo
als wy, voor dat wy tegen den vyand streden, in het openbare gebed beloofd hebben, zoo ook, dat zoo
wy de overwinning verkrygen mogen, wy den Heere tot zyns naams gedachtenis, een huis stichten zullen,
alwaar Hy ons zulks aanwyzen zal; welke geloften wy nu ook hopen te betalen, met de hulp des Heeren,
nu hy [sic] ons gezeggend, en onze gebeden verhoord heeft.“5. A.W.J. Pretorius
Pretorius, as Hoofkommandant en die inisieerder126 van die Gelofte, se weergawe is opgeneem in sy
verslag aan die Volksraad in Natal, wat dit amptelik maak. Ongeveer 6 weke daarna is dit in 'n
nasionale koerant gepubliseer. Pretorius se weergawe kom inhoudelik ooreen met díe van Bantjes.
Pretorius en Bantjes se weergawes het binne maande van mekaar in 'De Zuid-Afrikaan' verskyn en
bevestig mekaar ooglopend. Dit versterk beide se bewyswaarde.
6. J.G. Bantjes
Bantjes as amptelike sekretaris van die strafekspedisie se weergawe is, in die hoedanigheid van sy
amp, die amptelike weergawe van die Gelofte. Hierdie tydgenootlike weergawe is enkele maande
daarna in 'n nasionale koerant gepubliseer.
Bantjes se verslag kan tot op die aand van 7 Desember gekontroleer word met Erasmus Smit se
daaglikse aantekeninge. Professor C.J. Uys meld in sy artikel "Danskraal of Waschbankspruit" dat dit
verbasend is hoe hul besonderhede ooreenstem127. Volgens Uys kan Cilliers se "sterfbed joernaal"
nooit opweeg teen Bantjes se aantekeninge nie, wat aangeteken is terwyl die gebeure plaasgevind
het128. Na hy die verskillende getuies rondom die gebeure by die aflegging van die Gelofte
ondersoek het kom hy tot die volgende gevolgtrekking:
</poem>

'n Afrikaanse vertaling daarvan:

<poem style="font-style:italic; padding-left:1em">"
Hier staan ons voor die Heilige God van hemel en aarde om 'n gelofte aan Hom te doen, dat, as Hy ons sal beskerm en ons vyand in ons hand sal gee, ons die dag en datum elke jaar as 'n dankdag soos 'n Sabbat tot sy eer sal deurbring, en dat ons 'n huis tot Sy eer sal oprig waar dit Hom behaag, en dat ons ook aan ons kinders sal sê dat hulle met ons daarin moet deel tot nagedagtenis ook vir die opkomende geslagte. Want die eer van Sy naam sal verheerlik word deur die roem en die eer van oorwinning aan Hom te gee."
</poem>

Sondagoggend voor die aanvang van die godsdiens het die Hoofkommandant diegene wat die godsdiens sou waarneem bymekaar laat kom en hulle versoek om met die gemeentes te praat dat hulle almal volywerig in gees en in waarheid tot God mag bid om Sy hulp en bystand in die slag teen die vyand en dat hy aan die Almagtige 'n gelofte wou doen indien almal inwillig om, sou die Here ons die oorwinning gee, 'n Huis ter nagedagtenis van Sy groot Naam te stig waar dit Hom sal behaag en dat hulle ook moes smeek om die hulp en bystand van God om hierdie gelofte verseker te kan volbring en dat ons die dag van oorwinning in 'n boek sal aanteken om dit bekend te maak selfs aan ons laaste nageslagte, sodat dit ter ere van God gevier mag word.

Menere Cilliers, Landman en Joubert was verheug om dit te hoor. Hulle het hul gemeentes hieroor ingelig en hul algemene toestemming verkry.

Hierna het die godsdiens 'n aanvang geneem en die heer Cilliers het die diens in die Hoofkommandant se tent waargeneem. Hy het begin met sang uit Psalm 38:12-16, hy het vervolgens die voorgebed gedoen en gepreek uit Rigters 6:1-24. Hierna het hy afgesluit met die gebed waarin voormelde gelofte aan God gedoen is en 'n kragtige smeking om Gods hulp en bystand in die volbringing van die gelofte. Ons het verder gesing uit die 12de en 21ste verse van voormelde 38ste Psalm en hy het die godsdiens afgesluit met die sing van Psalm 134.





</doc>
<doc id="21422" url="https://af.wikipedia.org/wiki?curid=21422" title="Algemene bestuur as sakefunksie in ondernemings">
Algemene bestuur as sakefunksie in ondernemings

In ondernemings verwys die term algemene bestuur na die samevoeging en beheer van funksies om die onderneming in staat te stel om daarna te streef om sy doelwitte te bereik en om suksesvol te wees deur die grootste moontlike wins te maak. Bestuur is een van die produksiefaktore van ondernemings. Die ander is kapitaal, natuurlike hulpbronne en arbeid. Die primêre doel van bestuur is om 'n suksesvolle onderneming te vestig.

Algemene bestuur stel die sakeonderneming se visie, missie, doelwitte en mikpunte op in samewerking en na beraadslaging met alle tersaaklike bestuursafdelings. Hierdie funksie verwys na ál die aktiwiteite wat nodig is om die onderneming te bestuur. Hierdie aktiwiteite moet die kennis en vaardighede van die mense in die onderneming stuur om die onderneming se doelwitte te bereik.

Bestuur is vandag 'n hoogsgesofistikeerde proses en dit is noodsaaklik dat bestuurders behoorlik opgelei word. Daar is drie bestuursvlakke, naamlik topbestuur, middelbestuur en laerbestuur.

Algemene bestuur as sakefunksie funskioneer nie afsonderlik van die res van die sakefunksies nie, maar word binne elkeen gevind en omvat dus die hele onderneming. Algemene bestuur se taak is dus om 'n atmosfeer en omstandighede binne die onderneming te skep wat voordelig vir die bereiking van die onderneming se doelwitte sal wees.

Bestuur moet 'n doeltreffende organisasiestruktuur opstel wat take en verantwoordelikhede toewys wat vir elke vlak gepas is. Die doelwitte en mikpunte moet duidelik en realisties wees, want hulle vorm die norme waarteen die sukses of mislukking van die onderneming gemeet word.

Die vier basiese elemente van die bestuurstaak vind in 'n definitiewe volgorde plaas, naamlik beplanning, organisering, leiding, en beheer.

Beplanning is die proses waarvolgens bestuur die volgende doen:

Doeltreffende beplanning is net moontlik as die volgende stappe in die beplanningsproses gevolg word:

Beplanning moet aan sekere voorwaardes voldoen:

Organisering is die proses wat deur bestuurders, bygestaan deur ondergeskiktes, toegepas word om die produksiemiddele tot 'n eenheid saam te snoer om die beste resultate te verkry wanneer die onderneming se doelwitte nagestreef word. 'n Struktuur word geskep om die voorgestelde planne uit te voer.

Die personeel in die onderneming word op verskillende beheer- en prestasievlakke saamgegroepeer. Elke onderneming het sy eie unieke bou en organisasiestruktuur, visueel voorgestel deur 'n organogram. Vyf verskillende organisasiestrukture kan gebruik word, afhangende van die tipe onderneming, naamlik lynorganisasie, lyn- en personeelorganisasie, funksionele organisasie, pojekorganisasie, en matriksorganisasie.

Bestuur moet die onderneming lei om die doelwitte en mikpunte doeltreffend te bereik. Dit word gedoen deur middel van:

Ook bekend as kontrolering en monitering.

Bestuurders moet die onderneming se doelwitte voor oë hou en werklike resultate met verwagte resultate vergelyk om te verseker dat die doelwitte nagekom word. Hulle moet enige verskille of probleme wat hulle ontdek, ontleed en regstel. Die beheerproses behels die volgende stappe:




</doc>
<doc id="21424" url="https://af.wikipedia.org/wiki?curid=21424" title="Topbestuur">
Topbestuur

Topbestuur is die hoogste bestuursvlak in ondernemings, bestaande uit direkteure, hoofbestuurders, uitvoerende hoofde, lede (in 'n beslote korporasie), vennote (in 'n vennootskap) of net 'n eienaar (in die geval van 'n eenmansaak). Hierdie topbestuur word aangestel volgens hul vermoë as leiers, bestuurders en beplanners van 'n onderneming.

Topbestuur neem strategiese besluite rakende die onderneming en besluit oor 'n lang termyn wat in die onderneming gedoen moet word. Topbestuur bepaal die onderneming se eksterne beleid en doelwitte. Hulle beheer ook die funksionering van ál die afdelings in die onderneming (die totale interne omgewing).

Topbestuur is verantwoordelik vir die missie en doelwitte van die onderneming. Hulle dink op 'n kreatiewe en toekomsgerigte manier. Hulle is in volkome beheer van die onderneming, en hulle neem nie-alledaagse besluite (dit wil sê langtermyn besluite). Hulle beheer dus ook die langtermynbestuur van die onderneming, en moet sorg dat die onderneming se doelwitte bereik word.




</doc>
<doc id="21425" url="https://af.wikipedia.org/wiki?curid=21425" title="Onderneming">
Onderneming

'n Onderneming, sakeonderneming of besigheid, is 'n outonome/onafhanklike ekonomiese eenheid wat goedere en dienste binne 'n spesifieke ekonomiese stelsel produseer en lewer. Ondernemings is die nywerheid se punt van kontak met die verbruiker. Ondernemings voeg die verskillende sakefunksies bymekaar deur middel van goeie bestuur om winsgewendheid en gladde verloop, onder meer, teweeg te bring. In die studie van bedryfsekonomie, word bestaan daar drie verskillende ondernemings, naamlik klein ondernemings, medium ondernemings, en groot ondernemings. Daar is nie 'n duidelike onderskeid tussen die drie ondernemings van verskillende grootte nie. Die enigste faktor wat uitstaan om die klein van die groot onderneming te onderskei, is die onafhanklike eienaarskap en beheer.

Daar bestaan verskillende soorte ondernemings, waaronder eenmansake, vennootskappe, beslote korporasies, maatskappye (privaat of publiek).


</doc>
<doc id="21428" url="https://af.wikipedia.org/wiki?curid=21428" title="Sakefunksies">
Sakefunksies

Daar is agt sakefunksies wat met die studie wat bedryfsekonomie verband hou, naamlik die menslike hulpbronnefunksie, die algemene bestuursfunksie, die administrasie- en inligtingsfunksie, die aankoopfunksie, die produksiefunksie- en bedryfsfunksie, die finansiële funksie, die openbare betrekkinge-funksie, en die bemarkingsfunksie.

Die manier waarop die verskillende funksies vervul word, kan verskil na gelang van die grootte van die onderneming.

Dit is ook belangrik om daarop te let dat daar ook 'n oorkoepelende bestuursfunksie moet bestaan wat die afsonderlike sakefunksies koordineer - hierdie funksie lê by die top bestuur.

Die meeste ondernemings het ook dan 'n winsdoelwit wat hul nastreef binne 'n raamwerk van volhoubaarheid en om 'n goeie burger van die samelewing waarbinne hul werk, te wees.

Die doel wat 'n ondernemeing nastreef is om 'n wins te verkry deur die daarstelling van produkte en/of dienste waaraan die verbruiker 'n waarde sal heg wat groter is as die koste wat aangegaan is om dit te produseer. Die kostes waarna verwys word is die grondstowwe benodig (soos grond), kapitaal, arbeid en entrepreneurskap. Die vergoeding wat die firma vir die gebruik van hierdie produksiemiddele betaal is onderskeidelik - huur, rente, lone en wins. Hierdie produksiemiddele word deur indivdue of individuele huishoudings besit en word aan firmas beskikbaar gestel teen hierdie vergoeding.


</doc>
<doc id="21429" url="https://af.wikipedia.org/wiki?curid=21429" title="Menslike hulpbronne as sakefunksie in ondernemings">
Menslike hulpbronne as sakefunksie in ondernemings

Die menslike hulpbronnefunksie of personeelfunksie is die afdeling van 'n onderneming wat verantwoordelik is vir die aanstelling, ontwikkeling en instandhouding van menslike hulpbronne (d.w.s. die werknemers) in die spesifieke onderneming. Die aktiwiteite en besluite wat oor personeel gaan moet daarop ingestel wees om die beste moontlike werknemers aan te stel, hulle op te lei en in stand te hou sodat hulle op doeltreffende wyse tot die winsgewendheid van die onderneming kan bydra. Aktiwiteite van hierdie afdeling sluit die werwing, keuring, plasing en behoud van personeel, in.


</doc>
<doc id="21430" url="https://af.wikipedia.org/wiki?curid=21430" title="Administrasie as sakefunksie in ondernemings">
Administrasie as sakefunksie in ondernemings

Die administrasie of inligtingsfunksie is daarvoor verantwoordelik om 'n diens aan bestuur te lewer deur die insameling van primêre en sekondêre data, die veilige bywerking van data na inligting, bywerking van inligting, verwerking van data, aanbieding van inligting en die uiteindelike vertolking en ontleding van die inligting.

Sakeonderneming versamel baie inligting, waaronder feite en syfers wat inligting verskaf oor hul markte, adresse en telefoonnommers van verskaffers, verkoopsyfers oor die jare, en hoe doeltreffend spesifieke prosesse of prosedures was, ensovoorts. Indien hierdie inligting behoorlik georganiseer is, kan dit ontleed word en gebruik word om te help om dit maatskappy of onderneming glad te bestuur, sy prosesse te verbeter en sy mark te vergroot.

Dit is belangrik dat 'n onderneming se administratiewe funksie stelsels en prosedures het wat dit moontlik maar dat inligting korrek in hul stelsels ingevoer word, veilig bewaar, en maklik beskikbaar is vir ontleding en oorweging. Die rekenaar is belangrik in die hantering van inligting. Verskillende soorte programmatuur is beskikbaar om date mee in te voer en te verwerk na inligting. Die vertolking van inligting moet steeds deur mense gedoen word.

Vandag word die rekenaar op baie terreine gebruik en sy rol om inligting te bewaar en beskikbaar te stel verbeter voortdurend. Rekenaars is onmisbare hulpmiddels vir enige onderneming. Die hoofkomponente van 'n rekenaar is sy apparatuur, die invoerstelsel, die sentrale verwerker en die programmatuur/sagteware. Apparatuur is die fisiese toerusting. Dit bestaan uit drie dele, naamlik die invoerstelsel, die sentrale verwerker, en die uitvoerstelsel.

Verskillende rekenaarprogramme word tot voordeel van die onderneming gebruik. Elkeen van die verskillende funksionele gebiede kan van rekenaarinligting gebruik maak, byvoorbeeld:

Inligting moet op só 'n manier bewaar word dat dit nog steeds toeganklik is vir die mense wat die nodig het. Vertroulike inligting moet geliasseer word sodat dit nie gesien word deur mense wat nie toegang daartoe behoort te hê nie. Inligting kan bewaar word deur werklike fisiese lêers te gebruik, òf deur rekenaarlêers met toepaslike wagwoordeienskappe of bykomende sekrutiteitsprogrammatuur te gebruik. Elke onderneming sal op grond van hul spesifieke behoefte besluit watter tipe liasseerstelsel hulle wil gebruik. In baie gevalle sal hulle gewone fisiese, sowel as rekenaarlêers, nodig hê om inligting te bewaar. Ongeag of 'n liasseerstelsel uit fisiese of rekenaarlêers bestaan, kan dit só georganiseer word dat die iligting maklik gevind kan word. Dit is belangrik om lêers met verwante inligting saam te groepeer en om lêers name te gee wat maklik geïdentifiseer kan word. As 'n onderneming byvoorbeeld aan verskeie projekte werk wat elkeen verskillende tipes inligting, soos beplanning, korrespondensie, begrotings, en werklike uitgawes bevat, kan 'n lêergids vir elke moontlike projek onder die projeknaam vir daardie spesifieke projek geskep word. In die lêergids vir elke projek plaas hulle dan die lêers met inligting oor beplanning, korrespondensie, begrotings, en werklike uitgawes vir die projek. Die projekte word gewoonlik alfabeties gerangskik, wat dit makliker maar om die inligting te vind.

Dit is belangrik om rugsteune of drukstukke van die rekenaarlêers en -lêergidse te maak. Ongeag of die inligting op papier of op 'n rekenaarskyf is, moet dit steeds gedoen word. 'n Sentrale rugsteunstelsel kan gebruik word, òf elke persoon of kantoor kan 'n afsonderlike rugsteunstelsel gebruik.


</doc>
<doc id="21431" url="https://af.wikipedia.org/wiki?curid=21431" title="Aankope">
Aankope

Die Aankoopfunksie van 'n onderneming is verantwoordelik vir voorraadbestuur, aankoop van voorraad en grondstowwe, skakeling met verskaffers en om op hoogte te bly met nuwe produkvrystellings en vervaardigingstendense. Dit behels ál die aktiwiteite wat betrekking het tot die verkryging van die middele wat 'n onderneming nodig het om sy aktiwiteite uit te voer en 'n wins te maak, byvoorbeeld die aankoop van grondstowwe, masjiene, voertuie, toerusting en voorraad.

Die aankoopafdeling speel 'n belangrike rol in die winsgewendheid van 'n onderneming, aangesien elke onderneming produkte en dienste nodig het. Die aankoopafdeling is verantwoordelik voor:

Die aankoopfunksie is belangrik omdat 'n onderneming verskillende produkte (grondstowwe, masjinerie, voorraad vir herverkoop, materiale en skoonmaakmiddels) nodig het om te funksioneer en sy spesifieke doelwit (wins) te bereik. 'n Onderneming het ook dienste nodig wat deur buite-instansies verskaf word om aktiwiteite binne die omgewing te vergemaklik, byvoorbeeld elektrisiteit, regsdienste, vervoer, berging en kommunikasiedienste.

Die aankooprekwisisie in 'n vorm wat deur die hoof van die produksie-, verkoop- of bergingsafdeling voltooi en dan na die aankoopafdeling gestuur word sodat die voorraad bestel kan word. Die aankoopversoekvorm word voltooi en aan die aankoopbestuurder gegee. Die volgende inligting moet op die vorm aangebring word:

Die aankoopafdeling kan skriftelike of telefoonnavrae doen en verskaffers versoek om die volgende te verskaf:

Die volgende bronne kan geraadpleeg word:

'n Tender is 'n verskaffer se skriftelike aanbod om sekere goedere en/of dienste te lewer. 'n Tender volg op 'n advertensie. Persone of instellings wat belangstel om die betrokke goedere en/of dienste te verskaf, maak 'n skriftelike aanbod en gee 'n vaste prys. Ná die sluitingsdatum word die tenders se pryse vergelyk. Die tender wat die voordeligste vir die onderneming is, nie noodwendig die goedkoopste tender nie, word aanvaar. 'n Tender is 'n bindende dokument. Dit beteken dat wanneer 'n verskaffer 'n tender ingedien het, hy verplig is om die goedere en dienste teen die prys wat aangedui is te lewer.

Verskeie aktiwiteite moet deur die aankoopdepartement uitgevoer word om goedere en dienste vir die onderneming by betroubare verskaffers te verkry. Vyf faktore speel 'n belangrike rol in die verkryging van goedere.

Die onderneming soek produkte en dienste van die regte gehalte, teen die regte prys, op die regte plek, en op die regte tyd.

Die belangrikste aspek van die aankoopfunksie is om te verseker dat die produksiedepartement altyd voldoenede voorraad grondstowwe het en dat daar genoeg voorraad is om in die behoeftes van klante te voorsien.

Aanduiding van gehalte:

'n Onderneming se winsgewendheid word deur elke aankoop beïnvloed. Daarom is dit belangrik dat grondstowwe, goedere, en dienste teen redelike pryse gekoop word.

Faktore wat pryse beïnvloed:

Die regte tyd vir aankope word bepaal deur die tipe mark waarin die aankope plaasvind, soos byvoorbeeld volmaakte markte, monopolieë, en onvolmaakte markte, asook die tipe materiaal wat benodig word.


</doc>
<doc id="21433" url="https://af.wikipedia.org/wiki?curid=21433" title="Produksie as sakefunksie in ondernemings">
Produksie as sakefunksie in ondernemings

Die produksiefunksie of bedryfsfunksie is die sakefunksie wat verantwoordelik is vir die verwerking van grondstowwe tot voltooide produkte en om produksiestandaarde te stel en toe te pas. Dit behels die omskepping van grondstowwe in finale produkte deur entrepreneurskap, arbeid, masjinerie en grondstowwe te gebruik om in die behoeftes van die mark te voorsien.

Daar is vier faktore betrokke by produksie, naamlik 'n entrepreneur of bestuur, natuurlike hulpbronne, arbeid, en kapitaal.


</doc>
<doc id="21439" url="https://af.wikipedia.org/wiki?curid=21439" title="Finansies as sakefunksie in ondernemings">
Finansies as sakefunksie in ondernemings

Die finansiële funksie is die afdeling in ondernemings wat verantwoordelik is vir die voorsiening en benutting van kapitaal, beheer oor kontantvloei, kosteberekening en kostebeheer, en skakeling met finsansiële instellings en beleggers. Die eienaar kan die kapitaal voorsien, of kan dit by instellings leen. Die aktiwiteite van hierdie funskei is om te bepaal hoeveel fondse nodig is om die onderneming te bedryf, wanneer en in watter vorm die fondse verkry sal word, en hoe fondse gebruik sal word om die onderneming se aktiwiteite te finansier.


</doc>
<doc id="21440" url="https://af.wikipedia.org/wiki?curid=21440" title="Bemarking as sakefunksie in ondernemings">
Bemarking as sakefunksie in ondernemings

Die bemarkingsfunksie van 'n onderneming is verantwoordelik vir die prysvasstelling, verspreiding en advertering en bemarking van 'n produk of produkte. Dit behels ál die aktiwiteite wat bydra om die produk aan die verbruiker bekend te stel. Dié aktiwiteite moet ook vasstel wat die verbruikers se behoeftes is, en dit dan bevredig. Dit behels ook die oordrag van goedere van die vervaardiger na die verbruiker.

Daar is agt bemarkingsfunksies, naamlik:


</doc>
<doc id="21441" url="https://af.wikipedia.org/wiki?curid=21441" title="Openbare betrekkinge as sakefunksie in ondernemings">
Openbare betrekkinge as sakefunksie in ondernemings

Die openbare betrekkingefunksie van ondernemings is daarvoor verantwoordelik om 'n gunstige openbare beeld van die onderneming te skep. Dit bevorder die ontwikkeling van goeie betrekkinge tussen die publiek (of sy kliënte) en die onderneming. Alle aktiwiteite wat die onderneming aan die gang sit, behoort die deelname van belangegroepe in te sluit om 'n klimaat en omgewing te skep waarbinne dit maklik en sonder probleme kan funksioneer. 

Goeie verhoudinge met die gemeenskap kan tot verhoogde verkope lei, wat 'n kringloop van ekonomiese vooruitgang in 'n spesifieke gemeenskap tot gevolg sal hê.

'n Onderneming wat dit kan bekostig, sal sy eie openbare betrekkingedepartement hê om te verseker dat die korrekte klimaat en omgewing geskep word. Kenners in openbare betrekkinge kan ook genader word

Belangegroepe sluit in:


Openbare betrekkinge moet verseker dat 'n onderneming status en 'n goeie beeld, sowel as goeie werksverhoudinge met sy belangegroepe het. Hulle moet enige wanopvattings oor die onderneming uit die weg ruim en aktivisme voorkom. Die korrekte skakelbeleid moet geformuleer word om die volgende doelwitte te bereik:

Voorsieners van kapitaal wil winsgewend belê. Openbare betrekkinge moet die korrekte klimaat en omgewing skep waarbinne dit kan gebeur. Hulle kan ook nuwe beleggers nooi om by 'n vennootskap of beslote korporasie aan te sluit, of om aandele in 'n maatskappy uit te neem.

Verskaffers van leenkapitaal moet seker wees dat hulle 'n veilige finansieringsgeleentheid benut as hulle lenings aan 'n spesifieke onderneming toestaan of hul skuldbriewe koop.

Werknemers wil van 'n permanente werk en vaste inkomste verseker wees. Openbare betrekkinge kan vir 'n gunstige atmosfeer in 'n onderneming en 'n ontspanne, goed toegeruste werksomgewing sorg. Dit sal arbeidsprobleme en ongelukkigheid voorkom en die beste werknemers lok.

'n Goeie produk lok gereelde klante en tevrede kliënte. Openbare betrekkinge kan help om 'n gunstige houding teenoor produkte op te bou deur geskikte reklameveldtogte te onderneem. Op hierdie manier is verbruikers seker dat hul behoeftes bevredig sal word as hulle die produkte koop wat die onderneming aanbied.

Handelaars sal net 'n produk aanhou as hulle oortuig is dat dit sal verkoop. Openbare betrekkinge moet sorg dat 'n vertrouensverhouding met handelaars wat die produkte koop, gevestig word. Handelaars wil ook seker wees van goeie en doeltreffende rugsteundiens en die beskikbaarheid van onderdele vir die produk.

'n Onderneming kan 'n mark vir grond- of halfverwerkte stowwe bied as hulle die produkte vir vervaardiging nodig het. Verskaffers van sulke stowwe maak op die ondersteuning van die onderneming staat.

Openbare betrekkinge moet verseker dat skakeling met verskaffers van hulpdienste, soos vervoer, finansiering, versekering, berging, verspreiding, en reklame gesond is. Hierdie hulpdienste kan vir die onderneming onmisbaar wees en daarom moet hul welwillendheid uitgebrei en aangemoedig word.

Openbare betrekkinge moet verseker dat die onderneming die wette van die land gehoorsaam en dat betalings aan die staat, byvoorbeeld BTW, lopende betaalstelsel en inkomstebelasting, op die toepaslike tye geskied.

Enige onderneming, ongeag hóé groot of hóé klein, het 'n invloed op die gemeenskap. Ondernemings gebruik die gemeenskap en bied produkte of dienste aan die gemeenskap. Die openbarebetrekkinge-afdeling het hier 'n belangrike taak, aangesien openbare mening ál hoe belangriker word en 'n bepalende faktor in die voortgesette bestaan van die onderneming kan wees. In baie gevalle moet openbare betrekkinge verseker dat die lede van die gemeenskap opgevoed word om te voorkom dat onkunde omtrent die onderneming en sy produkte 'n negatiewe beeld by hulle skep. Nóg die ligging van 'n onderneming nóg sy produkte moet die plaaslike ekologie versteur en dit is die taak van die openbare betrekkinge-afdeling om toe te sien dat dit nie gebeur nie. Betrokkenheid by gemeenskapsprojekte, soos byvoorbeeld die bou van gesondheidsorgsgeriewe, die finansiering van skoolaktiwiteite, en die oprigting van ontspanningsgeriewe, is 'n manier om die gemeenskap se goedsgesindheid te wen.


</doc>
<doc id="21444" url="https://af.wikipedia.org/wiki?curid=21444" title="Gesag">
Gesag

Gesag of outoriteit is die vermoë van 'n persoon of organisasie om 'n ander persoon of 'n groep te lei. Gesag vorm die basis van die samelewing, sodat dit gedissiplineerd verloop en nie in anargie oorgaan nie. Die uiteinde van gesag is gewoonlik konformering en gehoorsaamheid ten opsigte van 'n voorafbepaalde stel reëls. Ongehoorsaamheid word ontmoedig en in ekstreme gevalle gestraf, terwyl goeie gedrag beloon word.

Gesag oor ander is 'n groot verantwoordelikheid en moet met groot omsigtigheid en regverdigheid benader word. Indien nie sal mense te na gekom word en kan hulle selfs teen die gesag rebelleer. Perke word gewoonlik aan gesag gestel om te verhoed dat dit nie misbruik word nie. As voorbeeld moet 'n polisieman binne die raamwerk van die landswet optree, terwyl 'n prefek slegs die skoolreëls kan toepas.

Gesag word gewoonlik in hiërargieë aangetref. So kan organisasies in vlakke van bestuur ingedeel word. In die gesin het die ouers gesag oor die kinders, maar staan ook onder gesag van die staat (landswette) en is uiteindelik aan die goddelike gesag onderdanig.

Daar word tussen drie tipes gesag onderskei: 





</doc>
<doc id="21446" url="https://af.wikipedia.org/wiki?curid=21446" title="Koördinering">
Koördinering

Koördinering is die byeenbring van verskillende aspekte in 'n organisasie of eenheid om te verseker dat alle elemente tot voordeel van mekaar en die eenheid kan funksioneer.


</doc>
<doc id="21447" url="https://af.wikipedia.org/wiki?curid=21447" title="Verantwoordelikheid">
Verantwoordelikheid

Verantwoordelikheid is die verpligting wat op die skouers van 'n persoon rus om 'n gegewe taak wat aan hom of haar opgedra is na sy of haar beste vermoë uit te voer of te verseker dat die taak voltooi word. Alhoewel gesag na ondergeskiktes gedelegeer kan word, sal die verantwoordelikheid altyd op die persoon rus aan wie die aanvanklike taak of opdrag toegeken is.
Verantwoordelikheid is die verpligting om rekenskap te kan gee.



</doc>
<doc id="21452" url="https://af.wikipedia.org/wiki?curid=21452" title="Amandel">
Amandel

Amandels is die steenvrugte en sade van die amandelboom ("Prunus dulcis") en is 'n gewilde neut wat gebruik word in die voorbereiding van voedsel of as versnappering. Amandels word ook as 'n bestanddeel in kosmetiese produkte gebruik.

'n Beraamde 80% van alle amandels is afkomstig van Kalifornië. Spanje het ook 'n groot amandelproduksie wat konsentreer op die soet Jordan- en Valencia-amandels. 

Amandels is 'n goeie bron van vitamien E en bevat ongeveer 70% mono-onversadigde vetsuur en 30% versadigde vetsuur. Amandels bevat ook blousuur (waterstofsianied). Die bitterheid van 'n amandel is 'n teken van die hoeveelheid blousuur wat dit bevat: hoe bitterder die smaak, hoe giftiger is die amandel. Newe-effekte as gevolg van 'n oormatige inname van amandels (tussen 40 en 70 bitter amandels per persoon) sluit in: opwinding, hoofpyn, duiseligheid, spiersametrekkings, asemhalingsprobleme en selfs 'n skielike dood. 

Daar bestaan beide soet en bitter amandels. Soet amandels kan net so geëet word en word gereeld tydens die voorbereiding van voedsel gebruik, hetsy as bestanddeel of garneersel. Amandelmeel en -pasta, nougat en marsipein is gewilde amandelprodukte. Amandelolie en amandelmelk is ook verkrygbaar in sommige kulture. Amandelmelk is maklik om te verteer en word soms as 'n plaasvervanger vir koeimelk gebruik.

Bitter amandels word hoofsaaklik gebruik vir die produsering van bitter amandelolie.


</doc>
<doc id="21453" url="https://af.wikipedia.org/wiki?curid=21453" title="VfL 93 Hamburg">
VfL 93 Hamburg

VfL 93 Hamburg is 'n Duitse sportklub uit Hamburg, veral bekend vir sy sokkerafdeling. 

Die klub is in 1893 as "Freie Turnerschaft Hamburg" gestig en in 1905 herdoop na "Arbeiterschlagballverein Unermüdet Hamburg". In 1910 is die naam verander na "VfB Hamburg" en in 1926 is die huidige naam, "VfL 93 Hamburg", aangeneem. Die klub moes tydens die Derde Ryk ontbind as arbeidersklub (verbied deur die Nazi’s), maar na die Tweede Wêreldoorlog is dit weer in 1947 heropgerig.

In 1998 het die klub vrywillig relegasie uit die 3de-liga Regionalliga na die 5de-liga Verbandsliga aanvaar as gevolg van finansiële probleme. 



</doc>
<doc id="21467" url="https://af.wikipedia.org/wiki?curid=21467" title="Lady Grey">
Lady Grey

Lady Grey is 'n klein dorp geleë in 'n vallei aan die voet van die Witteberg, wat deel vorm van die Drakensbergreeks, in die provinsie Oos-Kaap, 54 km oos van Aliwal-Noord en 67 km noordwes van Barkly-Oos.

Lady Grey het as 'n kerkdorp ontstaan, want in 1858 koop 'n kommissie wat benoem is deur die NG gemeente Aliwal-Noord se kerkraad die plaas Waaihoek, waarop die dorp nou geleë is. Die eerste erwe op die dorp is op 3 Maart 1858 verkoop en die dorp is genoem ter ere van die vrou van goewerneur sir George Grey (1812 tot 1898). Van toe af tot 1893 was die dorp onder bestuur van 'n dorpsbestuur. Ingevolge Proklamasie Nr. 408 van 1893, gedateer 14 Oktober 1893, is die dorp tot 'n munisipaliteit verklaar, is die grenslyne vasgetel en die getal lede van die raad op ses vasgestel. So sou dit ook bly vir die hele 107 jaar lange bestaan van die dorpsraad. Die dorpsgrond is in 1901 op die naam van die NG gemeente Lady Grey getransporteer, maar in 1923 deur die kerkraad aan die munisipaleit verkoop teen £5 000.

Die skilderagtige berge rondom Lady Grey en die wye verskeidenheid aangeplante bome, waarvan baie in die winter groen bly, dra by tot die dorp se skoonheid. Slegs enkele strate is geteer en baie van die geboue dagteken van die 19de eeu. Enkeles is weliswaar vervalle, twee selfs 'n uitgebrande geraamte, maar oor die algemeen is die woonhuise en openbare geboue in 'n beter toestand as op talle Oos-Kaapse dorpe waar die ontvolking (van wit inwoners) van die platteland dikwels tot verwaarlosing en agteruitgang gelei het. In dié uithoek van die provinsie is dit veral waar van Barkly-Oos, Dordrecht en Indwe.

Danksy sy hoogte bo seevlak van 1 707 m het Lady Grey 'n gesonde klimaat. Hoewel dit so hoog in die voorheuwels van die Drakensberg in die droë winter yskoud kan raak, beskerm die omringende berge Lady Grey tot 'n groot mate teen die erg koue winde, veral die suidoos.

Gedurende die Anglo-Boereoorlog van 1899 tot 1902 het die Republikeinse magte Lady Grey op 21 November 1899 beset onder hoofkommandant Olivier van die Oranje-Vrystaat, onder wie se bevel ook 'n paar Koloniste getel het, maar op 9 Maart 1900 het die Britse mag onder maj. Hook van Herschel die dorp weer in besit geneem. Ou bouvalle van die forte waar die dorpswagte in gehuisves is, is nog te sien in die rante bokant die dorp en op die rant naby die ingang na die dorp. Ses van die burgers wat in die distrik gesneuwel het, is op 22 Augustus 1906 op Lady Grey herbegrawe. Onder hulle was J. Bodenstein, C.J. van Rensburg, N. Myburgh en W. Kruger. Sowel genl. J.B.M. Hertzog as genl. Jan Smuts het dié geleentheid meegemaak.

In 1877 is 'n periodieke hof van Lady Grey ingestel en die hofsittings is elke derde Donderdag van die maand gehou. In Augustus 1886 is die jurisdiksie van die periodieke hof van Lady Grey onder die resident-magistraat van Herschel geplaas. In 1895 is D. Campbell aangestel as assistent-resident-magistraat van die gebied Aliwal-Noord en op Lady Grey gestasioneer, dus as Lady Grey se eerste magistraat. In Januarie 1918 is Lady Grey as 'n subdistrik geproklameer en P.K.A. de Vos is as magistraat aangestel.

In Mei 1927 is Lady Grey as 'n aparte magistraatsdistrik geproklameer. Tot 1895 was Lady Grey onder jurisdiksie van 'n spesiale vrederegter, John Henry Harris, wat die amp van September 1877 af beklee het. In Desember 1895 is William (ou Billy) M. Lendrum aangestel as hoofkonstabel en geregsbode.

Joubertspas naby aan die dorp is die derde hoogste pas met 'n openbare pad in Suid-Afrika, naamlik 2 349 m bo seevlak.
Die eerste poskantoor is geopen op 1 Julie 1864 en wel op erf nr. 102. Die eerste posmeester was J.H. Harris. In 1878 is dit verplaas na erf. nr. 73 en later na erf nr. 123. In 1923 skuif die poskantoor weereens en wel na die nuwe gebou op die markplein. Die landdroskantoor, wat ook op erf nr. 123 was, is tegelykertyd in 1923 na die nuwe gebou op die markplein verplaas. Sen. F.S. Malan was teenwoordig by die opening van dié openbare gebou op 2 Julie 1923. Dit is opgerig deur Gebroeders Du Plessis van Bloemfontein teen 'n koste van sowat £4 000.

Die eerste spoorlyn van Aliwal-Noord af na Lady Grey is op 11 November 1904 geopen nadat die bouwerk in 1902 begin het. Die totale afstand van die spoorlyn, wat tot op Barkly-Oos loop, is 156 km. Die gedeelte van Lady Grey na Barkly-Oos is eers in Desember 1930 in gebruik geneem. Die eerste stasiemeester was W. Walker en die stasie is 1,6 km buitekant die dorp opgerig.

Die syspoorlyn loop deur asemrowende natuurskoon in die suidelike Drakensberg. Jare lank moes treine swoeg teen ongelooflike steil hellings uit oor berge en deur valleie. Die bouwerk aan die verbinding tussen Lady Grey en Barkly-Oos is eers in 1930 voltooi, want 53 km van Barkly-Oos, naby Melk-sylyn, is 'n brug 90 m bokant die rivierloop en oor die kloof van Karnmelkspruit beplan. Aan die oorkant sou die spoor deur 'n tonnel loop. Die tonnel is reeds in 1911 voltooi, maar die staalwerk vir die brug het verlore gegaan toe die skip sink wat dit uit Engeland moes bring. Die verkeer op die spoorlyn het nie die koste van nog 'n vrag staalwerk geregverdig nie. Intussen het 'n reeks van ses omkeer-haltes dit vir die spoorlyn moontlik gemaak om af te sig-sag tot by 'n spooroorgang oor die Karnmelkspruit en uit teen die oostelike rivierwal. Tussen New England, wat in 1913 bereik is, en Barkly-Oos draai die trein nog twee keer om. Dit bring die totale aantal omkere op die spoorlyn van 156 km op agt te staan.
Die eerste lokomotief wat op die spoor diens gedoen het, was 'n Klas GB Garratt. Dit was heel geskik vir die steiltes en teen 1964 was sewe Garratts op die spoor in bedryf. Op 26 Mei 2001 het belangstellendes 'n laaste treinrit op dié spoorlyn deur die prentjiemooi omgewing meegemaak. Dit was die laaste stoomtrein wat op die lyn sou loop, want die volgende dag het 'n diesellokomotief met die spoor langs gery om watertenktrokke op te tel en so is dié hoofstuk in Suid-Afrika se treingeskiedenis stil-stil afgesluit. Die spoorlyn is nog daar, hoewel onkruid nou daaroor groei, en die ingang na die tonnel wat in 1911 voltooi maar nooit gebruik is nie, is steeds hoog bokant 'n kloof in die bergwand te sien.

Die spoorlyn beskik oor baie interessante kenmerke wat, toe dit in bedryf was, treingeesdriftiges uit alle wêrelddele hierheen gelok het. Die hoogste punt op die spoorlyn is 1 989 m bo seevlak by die stasie Drizzly, 285 m hoër as Lady Grey se ligging en 164 m hoër as Barkly-Oos, tot in 1994 die dorp wat die hoogste geleë was in die destydse Kaapprovinsie.

In 1962 was die dorp se bevolking 822 wit, 214 bruin en 870 swart. Teen die sensus van 1970 het die wittes afgeneem tot 508, maar die bruines en swartes toegeneem tot onderskeidelik 424 en 1 451. Die totale bevolking was teen die jaar 2000 sowat 4 900. Volgens die sensus van 2011 het daar toe in die "hoofplek" (gewoonlik 'n bestaande dorp, stad, streek, township, stamowerheid of administrasiegebied) Lady Grey, wat 'n groot deel van die aanliggende township uitgesluit het en net 23,75 km² beslaan het (slegs 2 km² meer as die ou munisipale gebied van Lady Grey), 1 395 mense gewoon. Hiervan was 654 bruin, 491 swart en 228 wit. Hoe dit ook al sy, die bruin en swart bevolking het klaarblyklik deurentyd toegeneem, terwyl die wit bevolking afgeneem het. Volgens die NG gemeente Lady Grey se lidmaattal, het die wit inwonertal in die eerste dekade van die 21ste eeu met meer as 10% toegeneem en toe gestabiliseer.

Dié skool vir kuns, musiek, drama en dans is 'n uitvloeisel van die ekonomiese agteruitgang van Lady Grey wat in die jare 60 begin en in die middel van die jare 90 'n laagtepunt bereik het weens 'n kwaai droogte. Maar namate die skool sedert sy stigting in 1996 gegroei het, het mense die potensiaal van die dorp begin raaksien en in eiendom en ondernemings begin belê. Daarom was die afgradering na die status van 'n laerskool van die Hoërskool John Ross, wat in 1926 die gebou betrek het wat vandag die Kunste-Akademie huisves en genoem is na ds. David Ross, 'n keerpunt in die bestaan van Lady Grey wat tot 'n herlewing gelei het.

Die beheerliggaam van die John Ross-skool moes in 1994 drastiese stappe doen om die skool vir die dorp te red. Ná die jare lange ontvolking van die dorp, wat byvoorbeeld die NG gemeente Lady Grey se belydende lidmate binne minder as drie dekades met meer as 60% laat afneem het, en midde-in 'n droogte was die genadetyd vir die skool verby. Die politieke omwenteling van 1994 het beteken klein, meerendeels wit skole kon nie meer kunsmatig aan die lewe gehou word soos onder die ou bedeling nie. Die beheerliggaam se optrede sou nie net ingrypend inwerk op die skool se toekoms nie, maar ook dié van die dorp omdat die twee se lot nou verweef is. Teen daardie tyd was die skool reeds sy hoërskoolstatus kwyt. Die beheerliggaam het besluit om 'n geheel nuwe onderneming aan te durf met die omskepping van die skool in 'n musiek-en-kunsskool.

Lede het besoek gebring aan die assistentdirekteur en dirigent van die Drakensberg-seunskoor, Botes Gresse, wat destyds 'n loopbaanverandering oorweeg het. Hy het die uitdaging aanvaar en aan die begin van 1996 die musiekpos opgeneem aan wat toe bekendgestaan het as die Witteberg Akademie vir Kuns en Musiek. In Januarie 1997 het Gresse die skoolhoof geword. Die skool se naam is toe verander na die Lady Grey Kunste-Akademie. In daardie jaar het die ander soorte uitvoerende kuns bygekom danksy 'n toenemende vraag na dié vakke as deel van die amptelike leerplan. Slegs drie jaar later, in 2000, spog Lady Grey weer met 'n gekombineerde laer- en hoërskool danksy die eerste matriekklas. Die skool se leerdertal het van 73 in 1996 tot 450 in 2007 aangegroei.

"Sien hoofartikel: NG gemeente Lady Grey".

'n Openbare byeenkoms het op 2 Februarie 1857 plaasgevind op die plaas Vaalbank in die wyk Kraairivier van die Nederduitse Gereformeerde Kerk se gemeente Aliwal-Noord. Die doel was om die afstigting van 'n afsonderlike gemeente te bespreek.

Die plaas Waaihoek is toe op 30 April 1857 vir 12 000 ryksdaalders van vier Botha-broers gekoop om as kerkplaas te dien. Daar is besluit om die goewerneur toestemming te vra om die plek na sy vrou, lady Grey, te noem. Op 13 Maart 1858 is daar vergader op die plaas Paardenvlies waar besluit is om 'n kerk van 60 by 34 by 18 voet met 'n konsistorie te bou. Die gebou is op 25 Februarie 1860 ingewy. Onder die sing van Psalm 100 vers 3 ("Gaan deur sy poorte in met lof...") het die gemeente die kerk binnegegaan.

Omdat die eerste notuleboek van die gemeente verlore geraak het, kan die presiese stigtingsdatum net by benadering bepaal word, maar daar word vermoed dit was teen die einde van 1861. Die getal lidmate was slegs 300, hoewel dit in 1972 sowat 500 was, net om weer te daal tot 295 in 1995 en 235 in 2006.

Die gemeente was meer as 'n jaar lank vakant voor ds. David Ross, wat in Desember 1862 uit Skotland na Suid-Afrika gekom het, hom die vierde beroep laat welgeval het. Hy is as eerste predikant van die gemeente op 30 Augustus 1863 bevestig. Hy het die bediening eers in 1908 neergelê, waarna ds. J.P. Wolhuter tot op 8 Januarie 1934 hier gebly het toe hy sy emeritaat aanvaar het. Tydens sy dienstyd is die tweede kerkgebou in 1913 gebou.






</doc>
<doc id="21468" url="https://af.wikipedia.org/wiki?curid=21468" title="Ryksdaalder">
Ryksdaalder

Die ryksdaalder (of rijksdaalder) was 'n Nederlandse muntstuk wat tydens die era van die Nederlandse handelsryk in groot dele van die wêreld gebruik is. Die Engelse woord "dollar" is hiervan afgelei. Die rijksdaalder het deur vervorming in die volksmond (volksetimologie) in Suid-Afrika die riksdaalder geword. Riksdaalder is steeds die aanvaarde vorm in Afrikaans. 

Suid-Afrika se geldeenhede het in die vroeë dae ooreengestem met dié van die wêreld se seemoondhede. Die Spaanse reaal is een van die eerste munte wat aan die Kaap die Goeie Hoop gebruik is, toe Spanje nog oor die see geheers het. Dit was ook die geldeenheid waarmee die Verenigde Oos-Indiese Kompanjie in sy vroeëre bestaan handel gedryf het. Dit is gevolg deur die Nederlandse gulden en later deur papierriksdaalders of ryksdaalders. Albei is gevolg deur die Britse pennies en silwer munte. Die papierriksdaalder, wat 59 jaar lank aan die Kaap in omloop was, is in 1841 deur sterling silwer vervang. Die nuwe geldstelsel was weldra so stewig gevestig dat dit 'n oplewing in die bankwese en die finansiële lewe aan die Kaap meegebring het.



</doc>
<doc id="21469" url="https://af.wikipedia.org/wiki?curid=21469" title="Lichterfelder FC">
Lichterfelder FC

Lichterfelder FC is 'n sokkerklub uit die hoofstad van Duitsland, Berlyn. "Lichterfelde" is 'n distrik in die suidweste van Berlyn.

Die klub is oorspronklik gestig as "FV Brandenburg Berlyn" op 20 Maart 1892. In die vroeë 1900’s het "TuFV Helvellia Berlyn" van die klub afgestig, maar in 1905 is die oorspronklike klub herstel. Die klub is ernstig verswak deur die Eerste Wêreldoorlog en het byna verdwyn, maar in 1919 het die klub met "Berliner SC 09 Brandenburg" saamgesmelt om "SV Brandenburg Berlyn" te vorm. In 1921 is daar weer met "BBC 03 Berlyn" saamgesmelt om "BBC-Brandenburg Berlyn" te vorm. Die klub het in die 1920’s vir twee seisoene op die hoogste vlak meegeding.

Teen 1929 was die klub se naam "FV Brandenburg Berlyn" en in 1933 is daar met "FC Eintracht Lankwitz" saamgesmelt. Tydens die Tweede Wêreldoorlog was die klub verplig om tydelik met "Rot-Weiß-Schöneberg" saam te smelt om 'n span in die veld te kon stoot. Na die oorlog is die klub deur die Geallieerdes ontbind, maar laat in 1945 is die klub herstig as "SG Steglitz-Friedenau" en in 1950 is die klub herdoop as "FV Brandenburg Berlyn".

In 1971 het die span met "FC Lichterfelde" (gestig in 1912) saamgesmelt om "FV Brandenburg Lichterfelde" te vorm en in 1988 is daar weer met "Lichterfelder Sport-Union" saamgesmelt om "VfB Lichterfelde 1892" te vorm. Die huidige naam is in 2004 aangeneem.

Die klub se tuisveld is die Stadion Lichterfelde in die stadsdeel Steglitz. Die stadion is tussen 1926 en 1929 gebou en was tussen 1933 en 1945 bekend as die Adolf Hitler-stadion.



</doc>
<doc id="21474" url="https://af.wikipedia.org/wiki?curid=21474" title="Masturbasie">
Masturbasie

Masturbasie is die praktyk van selfbevrediging deur die seksuele organe met die hand te stimuleer. 

Vroeër is ook na die praktyk as selfbevlekking verwys omdat daar geglo is dat dit tot sielkundige afwykings en uiteindelik waansin kon lei. 'n Ander term daarvoor is "onanie", afgelei van die verhaal in Genesis 38:9 waar geskryf staan: "Onan het geweet dat die kinders wat gebore sou word, nie as syne beskou sou word nie, en daarom het hy elke keer as hy met die weduwee van sy broer gemeenskap gehad het, gesorg dat sy saad op die grond kom. Hy wou nie dat daar kinders vir sy broer gebore word nie." "Onanie" is dus eerder 'n korrekte beskrywing van "coitus interruptus", oftewel saadstorting buite die vagina. In dié geval was dit 'n beskrywing van die weiering om aan die swaerhuwelik gehoor te gee.

Die een of ander stimulering van die seksuele organe kom by baie babas van net 'n paar maande oud voor. Luidens een ondersoek is dit die geval by meer as die helfte van babas onder die ouderdom van een jaar. Vir die meeste mans begin die doelbewuste gebruik van masturbasie as seksuele stimulant eers tussen die ouderdom van nege en 18 jaar. In twee derdes van gevalle is masturbasie 'n man se eerste ervaring van ejakulasie of saadstorting. Vroue wat wel masturbeer, begin oor die algemeen vroeër as mans. Teen die ouderdom van 20 het net een uit vyf dit op die proef gestel, vergeleke met 92% van mans. Masturbasie is die bron van hul eerste orgasme vir net 'n derde van vroue.

Manlike masturbasie wissel van een maal of minder per maand tot een, twee of drie maal per dag. Van diegene wat masturbeer is die voorkoms sowat twee maal per dag op ouderdom 15. In die geval van vroue is dit baie minder. Die ware voorkoms van masturbasie hang baie af van opvoedingsvlak, ouderdom en getroude status. Die voorkoms is die hoogste by jonger mense met 'n hoë vlak van opvoeding.



</doc>
<doc id="21476" url="https://af.wikipedia.org/wiki?curid=21476" title="Barium">
Barium

Barium is 'n chemiese element met die simbool Ba en atoomgetal van 56. Barium is 'n sagte silwerkleurige metaalagtige aardalkalimetaal. Dit word nooit in die suiwer vorm in die natuur aangetref nie vanweë die hoë reaktiwiteit daarvan in die aarde se atmosfeer. Die algemeenste mineraal van barium wat in die natuur voorkom is bariumsulfaat, BaSO (bariet) en bariumkarbonaat, BaCO (witeriet). Benitoïet is 'n seldsame edelgesteente wat barium bevat.

Barium in suiwer metaalvorm het min nywerheidsgebruike maar is in die verlede gebruik om suurstof in vakuumbuise vas te vang. Bariumverbindings verleen 'n groen kleur aan 'n vlam en is al in vuurwerke gebruik. Bariumsulfaat word vanweë sy hoë massa, onoplosbaarheid en ondeursigtigheid tot X-strale as kontrasmiddel tydens X-straaldiagnose van die menslike verteringstelsel gebruik. Dit word ook in olieboorvloeistowwe gebruik. Oplosbare bariumverbindings is giftig vanweë die vrystelling van die bariumioon wat voorheen as rottegif gebruik is. 'n Nuwer gebruik vir barium is as 'n noodsaaklike bestanddeel in "hoë temperatuur" supergeleiers.

Barium is 'n sagte, smeebare metaal. Die eenvoudigste verbindings daarvan is veral kenmerkend vir hul hoë relatiewe digtheid. Dit is ook waar vir die mees algemene bariumbevattende mineraal, die sulfaat, bariet BaSO wat 'n digtheid van 4.5 g/cm³ het.

Barium reageer eksotermies met suurstof by kamertemperatuur om bariumoksied en peroksied te vorm. Die reaksie is heftig as die barium in poeiervorm is. Barium reageer ook heftig met verdunde sure, alkohol en water.

By hoë temperature kombineer barium met chloor, stikstof en waterstof om BaCl, BaN en BaH, respektiewelik te vorm. Barium reduseer die oksiede, chloriede en sulfiede van minder reaktiewe metale, byvoorbeeld:

As barium saam met stikstof en koolstof verhit word vorm dit 'n sianied:

Barium kombineer met verskeie metale, insluitende aluminium, sink, lood en tin om intermetaalverbindings en legerings te vorm.

Sewe stabiele isotope van barium kom in die natuur voor, die mees volopste daarvan is Ba (71.7%). Daar is twee-en-twintig bekende isotope maar die meeste daarvan is hoogs radio-aktief en het halfleeftye in die bestek van verskeie millisekondes tot 'n paar dae. Die enigste noemenswaardige uitsonderings hierop is Ba met 'n halfleeftyd van 10.51 jaar en Ba (2.55 minute).

Die naam barium kom van die Grieks "bary" wat "swaar" beteken. Alchemiste in die vroeë middeleeue het kennis gedra van sommige bariumbevattende minerale. Gladde spoelklippe van die mineraal bariet word in Bologna, Italië gevind en was bekend as "Bologna stene". As die stene aan lig blootgestel is sou hulle vir jare daarna gloei.

Carl Scheele het bariet in 1774 geïdentifiseer maar het nie die barium daarin geïsoleer nie. Barium is vir die eerste keer as ione in 'n oplossing geïsoleer in 1808 deur Sir Humphry Davy in Engeland. Die geoksideerde barium is eers barote genoem deur Guyton de Morveau en is later deur Antoine Lavoisier na baryta verander wat oorspronge gegee het tot die woord "barium" om die suiwer metaal te beskryf.

Barium maak 0.0425% van die Aardkors uit en 13 µg/L in seewater. Dit kom voor in die minerale bariet (as die sulfaat) en witeriet (in die karbonaatvorm). Groot neerslae bariet word in China, Duitsland, Indië, Morokko en in die VSA.

Omdat barium vinnig in lug oksideer, is dit moeilik om bariet in suiwer metaalvorm te verkry. Die element word hoofsaaklik vanuit bariet ontgin. Omdat bariet nie oplosbaar is nie kan dit nie direk gebruik word in die vervaardiging van ander bariumverbindings nie. In plaas daarvan word die erts saam met koolstof verhit om dit na bariumsulfied te reduseer.

Die bariumsulfied word dan gehidroliseer of met sure behandel om ander bariumverbindings te vorm, soos bariumchloried, bariumnitraat, en bariumkarbonaat.

Barium word kommersieel vervaardig deur die elektrolise van gesmelte bariumchloried (BaCl):

Barium metaal kan ook verkry word deur die reduksie van bariumoksied met fyn verdeelde aluminium by temperature tussen 1100 en 1200 °C:

Die bariumdamp word dan met water verkoel en gekondenseer na die vaste metaal. Die soliede blok word dan gegiet in stawe. Omdat die metaal vlambaar is word dit verpak in argon in staalhouers of plastieksakke.

Die belangrikste gebruik van elementêre barium is om die laaste spoorhoeveelhede suurstof en ander gasse in televisie en ander elektroniese buise te absorbeer. 'n Isotoop van barium, Ba, word gereeld gebruik as 'n bron vir die kalibrasie van gamma-straal spoorders in kernfisikastudies.

Barium is 'n belangrike komponent van 'n soort supergeleier. 'n Legering van barium met nikkel word gebruik in vonkpropdraad. Bariumoksied word gebruik om die elektrodes van fluoresserende lampe te bedek om die vrystelling van elektrone aan te help.

Bariumverbindings en veral bariet (BaSO), is belangrik in die ru-olie nywerheid.

Bariumpoeier is pirofories – wat beteken dit kan ontplof as dit met lug of ander oksiderende gasse gemeng word en sal ook baie waarskynlik ontplof in kontak met enige gehalogeneerde koolwaterstof bevattende oplosmiddels. Dit reageer ook heftig in kontak met water. All water- of suuroplosbare bariumverbindings is uiters giftig. Teen lae dosisse reageer barium as 'n spierstimulant, terwyl hoër dosisse die senuweestelsel aantas en hartafwykings, bewerigheid, spierswakheid, angs en verlamming tot gevolg het. Dit mag wees as gevolg van barium se vermoë om die kalium ioonkanale te blokkeer wat noodsaaklik is vir die werking van die senuweestelsel.

Bariumsulfaat kan per mond geneem word aangesien dit glad nie oplosbaar in water is nie en in sy geheel onveranderd deur die spysverteringstelsel beweeg. Anders as ander swaar metale toon barium geen tekens van bio-akkumulasie nie. As die stof van 'n bariumverbinding ingeasem word kan dit egter in die longe versamel wat 'n nie-kwaadaardige toestand genaamd, baritose tot gevolg het.

Oksidasie van barium vind geredelik plaas en om barium suiwer te bewaar vereis dat dit onder 'n petroleum gebaseerde vloeistof gestoor word of enige ander geskikte suurstofvrye vloeistof waarin lug nie oplos nie.

Bariumasetaat kan noodlottig wees in groot dosisse. In 1993 het Marie Robards haar pa in Texas daarmee vergiftig en in 1996 is sy verhoor en gevonnis vir die misdaad.



</doc>
<doc id="21477" url="https://af.wikipedia.org/wiki?curid=21477" title="Begroting">
Begroting

'n Begroting is 'n vooruitskatting van 'n onderneming of 'n entiteit se verwagte inkomstes en uitgawes oor 'n spesifieke tydperk in die toekoms. 'n Begroting het beide 'n beplannings- en beheerfunksie. Aktiwiteite met finansiële implikasies moet beplan word en deurlopende beheer moet uitgeoefen word om te verseker dat die werklike aktiwiteite met die beplande aktiwiteite ooreenstem.

'n Begroting is gewoonlik 'n formele, geskrewe plan van toekomstige optrede wat die kategorisering van die voorgenome inkomste en uitgawes insluit en hulle aan die doelwitte koppel. Die doel van begrotings is om werk doeltreffend te help beplan, hulpbronne toe te deel en hulpbronbenutting te help beheer en moniteer.

Daar is verskillende soorte begrotings, onder meer:


</doc>
<doc id="21478" url="https://af.wikipedia.org/wiki?curid=21478" title="Voorraadbeheer">
Voorraadbeheer

Voorraadbeheer is in enige onderneming van belang sodat die aankoopafdeling die hoeveelheid en waarde van voorraad op enige tydstip sonder voorraadopname kan bepaal. Dit moet verseker dat daar altyd genoeg voorraad voorhande is om die nodige verskeidenheid, gehalte en pryse te voorsien.

Die moet beheer oor kospryse en verkoopspryse uitoefen en deur voorraadopname diefstal, veroudering, en skade beheer. Die optimale voorraadvlak is wanneer die totale waarde van die voorraad op sy laagste is sonder die risiko dat die onderneming uit voorraad kan raak. Die koste om voorraad te hou, te verkry, en te hanteer, moet tot die minimum beperk word sonder dat voorraad uitgeput sal raak. Dit skep praktiese probleme. Dit sal groter praktiese waarde hê om perke te plaas waarbinne voorraadvlakke kan wissel.

Die aankoopafdeling moet 'n balans vind tussen die minimum voorraad in die pakhuise en die maksimum voorraad soos vereis deur die verskillende departemente. Die balans kan net verkry word as die aankoopafdeling doeltreffende beheer oor aankope, voorraad in die verskillende departemente, en voorraad in die pakhuise uitoefen.

Voorraadvlakke moet so ekonomies en doeltreffend as moontlik gehandhaaf word om tekorte te voorkom, te voorkom dat té veel voorraad gehou word, die belegging van bedryfskapitaal in vorraad so laag as moontlik te hou, en die koste om voorraad te hou so laag as moontlik te hou.

Die koste om voorraad te hou sluit in:


</doc>
<doc id="21479" url="https://af.wikipedia.org/wiki?curid=21479" title="Infrastruktuur">
Infrastruktuur

Infrastruktuur verwys na die fasiliteite wat moderne menslike lewe ondersteun. Dit sluit in: paaie, spoorlyne, brûe, behuising, skole, hospitale, fabrieke, winkelsentrums, elektrisiteit, water, ensovoorts. Meeste infrastruktuur word deur regerings gebou met die belasting wat hulle invorder.

Daar is 'n verband tussen die infrastruktuur van 'n land, die vlak van oorbevolking, en die lewenstandaard van die mense wat daarin woon. As die bevolking verdubbel, moet die infrastruktuur ook minstens verdubbel word. Arm lande kan gewoonlik nie voldoende infrastruktuur vir hulle bevolking oprig nie, wat lei tot 'n lae lewenstandaard in sulke lande.

Die vernietiging of verwoesting van infrastruktuur word as sabotasie gesien.


</doc>
<doc id="21481" url="https://af.wikipedia.org/wiki?curid=21481" title="Klein onderneming">
Klein onderneming

'n Klein onderneming is 'n onderneming wat onafhanklik besit en beheer word deur die eienaar wat die onderneming bestuur en wat net 'n paar mense in diens het. Sterk entrepreneursinvloed is teenwoordig weens die tekort aan andere moontlike invloede wat normaalweg in groter ondernemings teenwoordig sou wees, en gevolglik het die eienaar ook baie meer beheer oor die onderneming en die rigting wat dit inslaan. In teenstelling met algemene denke kan maatskappye ook as klein ondernemings geklassifiseer word.


</doc>
<doc id="21482" url="https://af.wikipedia.org/wiki?curid=21482" title="Medium onderneming">
Medium onderneming

'n Medium onderneming is 'n onderneming wat deur een of meer eienaars besit word, wat die onderneming alleen of saam met ander beheer, en tussen 100 en 500 mense in diens het. Entrepreneursinvloed neem af namate die onderneming groter word.


</doc>
<doc id="21483" url="https://af.wikipedia.org/wiki?curid=21483" title="Groot onderneming">
Groot onderneming

'n Groot onderneming is 'n tipe onderneming wat deur aandeelhouers besit word waar 'n direksie die onderneming bestuur en wat meer as 500 werknemers in diens het. 'n Swak entrepreneursinvloed word ervaar. Voorbeelde van groot ondernemings is private- en publieke maatskappye.


</doc>
<doc id="21484" url="https://af.wikipedia.org/wiki?curid=21484" title="Krediethandel">
Krediethandel

Krediethandel, in teenstelling met kontanthandel, vind plaas wanneer goedere of dienste gekoop word, maar eers later daarvoor betaal word, byvoorbeeld aan die einde van die maand waarin die gekope gedoen is. Krediethandel beteken ook dat 'n sekere bedrag aan 'n lener betaal kan word. Die lener betaal die bedrag plus rente op 'n latere datum terug.






</doc>
<doc id="21486" url="https://af.wikipedia.org/wiki?curid=21486" title="Kontanthandel">
Kontanthandel

Kontanthandel, in teenstelling met krediethandel, vind plaas wanneer goedere of dienste gekoop en onmiddellik daarvoor betaal word. Sommige ondernemings beskou betaling tot ses maande ná die transaksie as kontanthandel.





</doc>
<doc id="21487" url="https://af.wikipedia.org/wiki?curid=21487" title="Middelbestuur">
Middelbestuur

Middelbestuur (of middelvlakbestuur) is die gedeelte van ondernemings wat die hoofde van die verskillende afdelings uitmaak. Middelbestuur doen verantwoording aan die topbestuur, en bestaan gewoonlik uit, onder meer, menslike hulpronne-, verkoops-, aankoop-, en bemarkingsbestuurders at aangestel is op grond van hul spesialiskennis. Middelbestuur verbind die topbestuur en die laerbestuur met mekaar.

Die middelbestuur neem taktiese besluite, dit wil sê, hoe dinge gedoen moet word. Hulle verkry die hulpbronne wat hulle benodig om die verskillende aktiwiteite uit te voer en hulle skep 'n infrastruktuur waarbinne die afdelings moet funksioneer. Middelbestuur bepaal ook die onderneming se interne beleid, en hulle ontwikkel ook die werkplanne.

Middelbestuur is op die praktiese en tegniese aspekte ingestel en konsentreer op die afdeling wat hulle beheer. Elkeen beheer en koördineer slegs sy of haar afdeling se aktiwiteite. Besluite wat geneem word, is van wisselende aard. Die middelbestuur handhaaf gewoonlik 'n groter fokus op die lang- en korttermynbestuur van hul afdeling. Hulle verseker ook dat hul afdeling se mikpunte bereik word, en hulle is verantwoordelik om goeie menseverhoudinge te skep.




</doc>
<doc id="21488" url="https://af.wikipedia.org/wiki?curid=21488" title="Laerbestuur">
Laerbestuur

Laerbestuur, ook bekend as eerstelynbestuur of toesighoudende bestuur, is die laagste vlak van bestuur in 'n onderneming, en doen verantwoording aan die middelbestuur. Laerbestuur bestaan hoofsaaklik uit die voormanne en werkspanleiers van 'n onderneming. Hulle word aangestel op grond van hul vermoë om werkers te lei en om opdragte te gehoorsaam en toe te sien dat hulle gehoorsaam word. Laerbestuur is die skakel tussen die topbestuur en die werkers van die onderneming.

Hulle verseker dat taktiese besluite, wat deur die middelbestuur geneem word, uitgevoer word, en hulle gebruik die nodige hulpbronne en infrastruktuur om hul opdragte mee uit te voer. Laerbestuur moet oor tegniese kennis beskik. Hulle voer die onderneming se interne beleid uit.

Laerbestuur konsentreer op die uitvoer van besluite. Hulle spoor ook die werkers tot aksie aan en oefen beheer oor hulle uit. Hulle neem roetinebesluite en is ingestel op die daaglikse uitvoering van opdragte in die bestuur van die onderneming, en moet dag-tot-dag (korttermyn) probleme oplos en probeer voorkom. Hulle beskik oor goeie kommunikasiestevaardighede omdat hulle in aanraking met werkers op grondvlak is.




</doc>
<doc id="21489" url="https://af.wikipedia.org/wiki?curid=21489" title="Bemarking">
Bemarking

Handel bestaan in sy eenvoudigste vorm uit 'n ruiltransaksie tussen twee persone. In die vroegste tye het primitiewe mense spesifieke oorlewingsbehoeftes bevredig deur ruiltransaksies aan te gaan. In daardie tyd was die deelnemers in direkte kontak met mekaar en ruiltransaksies het net plaasgevind as albei deelnemers tevrede was met dít wat in ruil aangebied is. Die voordele van sulke transaksies is gou besef. Gaandeweg het ruiltransaksies toegeneem en 'n vraag het ontwikkel na 'n verskeidenheid produkte en dienste wat die mens se lewe makliker en aangenamer kon maak. Hierdie vraag het deur die eeue stukrag verleen aan ekonomiese ontwikkeling en doen dit vandag nog.

Bemarking is die deurlopende proses van beplanning en uitvoering van die elemente van bemarking (produk, prys, plek en promosie) van produkte, dienste of idees om ruiling tussen indiwidue en organisasies te bevorder.

Bemarking word gewoonlik as 'n kreatiewe onderneming gesien wat advertensie, verspreiding en verkope insluit. Dit is ook gemoeid met die voorsien van kliënte se toekomstige behoeftes en begeertes, wat dikwels ontdek word deur marknavorsing te doen.

Bemarking is in wese die proses waartydens 'n organisasie geskep of gestuur word om 'n produk of diens suksesvol te verkoop wat mense nie net begeer nie maar ook bereid is om te koop.

Goeie bemarking moet dus 'n aanbod of voordele vir die eindgebruiker daarstel wat waarde lewer deur middel van produkte of dienste.

'n Bemarkingsgerigde of kliëntgeoriënteerde organisasie bepaal eerstens die behoeftes van sy potensiële kliënte en bou dan sy produk of diens. Bemarkingsteorie en praktyk is gegrond op die geloof dat 'n klant 'n produk of diens gebruik omdat hulle 'n behoefte het of omdat dit hulle 'n voordeel waarneem.

Twee groot faktore in bemarking is die werf van nuwe klante en die behoud en uitbreiding van verhoudings met bestaande klante (die kliëntebasis). Wanneer 'n bemarker 'n voornemende klant oortuig het neem die basisbestuur oor. Die bestuur van die kliëntebasis verskuif die aandag op die bou van 'n verhouding, die versorging van kontakte, die verhoging van voordele wat die koper in die eerste plek oortuig het en die deurlopende verbetering van die produk/diens om die onderneming te beskerm teen indringing deur kompetisie.

Vir 'n bemarkingsplan om suksesvol te wees moet dit die behoeftes en begeertes van die verbruikers of kopers in die teikenmark in ag neem. Om 'n marksegment te probeer oortuig om iets te koop wat hulle nie soek nie is uiters duur en selde suksesvol. Bemarkers is afhanklik van die insig wat ingewin word deur marknavorsing, hetsy formeel of informeel, om te bepaal wat verbruikers wil hê en waarvoor hulle bereid is om te betaal. Bemarkers hoop dat hierdie proses hulle 'n volhoubare kompeterende voordeel sal gee. Bemarkingsbestuur is die praktiese toepassing van hierdie proses.

Spesialisgebiede in die bemarkingsveld sluit in: 



</doc>
<doc id="21494" url="https://af.wikipedia.org/wiki?curid=21494" title="Salm">
Salm

Salm is die algemene naam vir verskeie vissoorte in die familie Salmonidae. Onder die soorte van hierdie familie word ook forelle ingesluit. Salms word in die Atlantiese en Stille Oseane aangetref, asook in die Groot Mere van Noord-Amerika en ander landbegrensde mere.

Salms word in varswater gebore, maar migreer na geboorte na die oseaan en keer weer na varswatergebiede terug om voort te plant. In Alaska betrek salms tans nuwe varswaterstrome, soos dié wat deur die terugtrekking van gletsers geskep word. Dit is tans onbekend hoe presies die salm navigeer, dit word egter aanvaar dat hul sensitiewe reuksintuig 'n gewisse rol speel. Die manlike salms wat in die Stille Oseaan aangetref word sterf gewoonlik kort ná die voortplantingproses. Selfs in die spesies waar die mannetjie wel meer as een keer voortplant, is die sterftesyfer na die eerste paring redelik hoog, en beramings plaas dié syfer op selfs 40% of 50%.

Die salm speel reeds lank 'n rol in die kultuur en lewensonderhoud van kusbewoners. Vele bevolkings van die Noordelike Stille-Oseeankus het 'n seremonie om die terugkeer van die salm te vier en te eer. Verskeie eeue lank het mense ook salms gevang namate die visse rivierlangs na hul varswatergebiede teruggeswem het. Tans word die salmvangs meestal beperk tot baaie en kusgebiede.

Daar heers besorgdheid oor die bevolkingsvlakke van salms in die Atlantiese Oseean en sommige dele van die Stille Oseaan, maar daar is steeds 'n oorvloed salm in die noordelike Brits-Kolombiese en Alaskaanse gebiede. Die Skeena-rivier in Brits-Kolombië ontvang telkens miljoene visse wat na hul varswatergebiede terugkeer en dit ondersteun die plaaslike nywerheidsvisserye, inboorlingvisserye, sportvisvang en uiteenlopende natuurlewe van dié gebied se kuslyn tot honderde kilometers nader aan die keerpunt. Die Columbiarivier se salmbevolking is tans egter minder as 3% van wat dit was toe Meriwether Lewis en William Clark die rivier in 1805 besoek het.

Die orde Salmoniformes kan tans in 7 subordes ingedeel word en daar is ongeveer 1 000 spesies bekend. Die visse se voorkoms is baie uiteenlopend en gevolglik word die klassifikasie op inwendige kenmerke gebaseer. Salmagtiges kan egter uitgeken word aan die bou van hul skelet, die aanwesigheid van ronderandskubbe en 'n klein adipose (vetterige) vin wat tussen die dorsale en die stertvin geleë is. 

Die adipose vin is afwesig by visse soos die varswatersnoek, waar die dorsale vin ver na agter geleë is. Die salmagtiges se lewenswyses verskil onderling baie. Die meeste salmagtiges is seelewend en sommige hou aan die oppervlak, terwyl ander in die diepsee voorkom. 

Die diepseevisse kan per etmaal 'n vertikale migrasie uitvoer deur snags na die oppervlak te beweeg. Ander salmagtiges kan oor lang afstande agter voedsel aantrek, terwyl sommige weer 'n sedentêre bestaan voer en voedsel inwag. Anadrome visse migreer van die see na varswater om daar kuit te skiet en keer dan na die see terug. Ander salmagtiges bly hul hele lewe in die see. 

Visse soos forelle verkies om in varswater te bly, terwyl die varswatersnoek slegs in varswater leef. Sommige salmagtiges is baie doeltreffende roofdiere, terwyl ander voedsel verkry deur plankton uit water te sif. Die orde "Salmoniformes" word tans beskou as die stamgroep waaruit die ander moderne beenvisse ontwikkel het omdat die visse 'n aantal eienskappe besit wat deur hul evolusie basies onveranderd gebly het. 

Die eienskappe is ŉ aanduiding van hoe hul voorouers 100 miljoen jaar gelede gelyk het, en ander visordes se ontstaan kan by vergelyking hieruit afgelei word. Een belangrike primitiewe eienskap is dat salms se swemblaas steeds 'n verbinding met die slukderm het. Die verbinding is ŉ oorblyfsel van die dae toe die orgaan as 'n bykomstige gaswisselingsorgaan gedien het en nie 'n hidrostatiese hulpmiddel was nie.

Die visse het ook 'n ongespesialiseerde fisiologie, wat dit vir hulle moontlik maak om die beweging van seewater na varswater en omgekeerd te oorleef. Dit verklaar waarom die visse so 'n suksesvolle orde is en hulle hul le by ŉ verskeidenheid habitatte kan aanpas.

Die meeste salmagtiges is vleisetend en maak aktief op hul prooi jag. Hulle is dus sterk, aktiewe swemmers, met ŉ spoelvormige liggaam en baie sterk stertspiere. Dit maak dit moontlik om teen sterk strome in te beweeg en ook oor versperrings van meer as 3 m te spring. Salms en forelle se liggaamsvorm word as die orde se basiese liggaamsvorm beskou en enige afwykings van die basiese patroon is as gevolg van aanpassing by 'n ander habitat.

'n Bekende jag vis, die varswatersnoek ("Esox lucius", 'n verteenwoordiger van die suborde "Esocoidei"), skuil tussen plante en rotsskeure en storm skielik uit wanneer 'n prooi verby swem. Die visse kan besonder vinnig versnel omdat hul liggame verleng en met baie sterk stertspiere toegerus is. Die dorsale vin is verder agtertoe verskuif om as roer te dien en die oë is meer na vore georiënteer om ŉ mate van stereoskopiese sig toe te laat. 

Daar word vermoed dat die visse die gleuwe in hul snoete as visiere gebruik om na hul prooi te mik. Hul kake en tande is ook vergroot en versterk sodat hulle ŉ prooi vinnig kan doodbyt. Al die visse van die familie "Esocidae" bring hulle hele lewe in varswater deur. Die diepsee-salmagtiges het ongewone liggaamsvorme ontwikkel om hulle by die groot druk en voedselgebrek van hul habitat aan te pas. Hulle tande en kake is baie vergroot en die liggaam is rekbaar, sodat die visse 'n prooi net so groot as hulleself kan insluk. 

Hulle het ook liggewende organe ontwikkel om prooi nader te lok en om as spesie- of geslagsidentifikasie te dien. Verder het hulle ook teleskopiese oë en sommige spesies het 2 stelle retinas per oog. Die diepseesone het 'n gebrek aan voedsel, en die enigste bykomstige energie moet deur die boonste lae filtreer. Die visse se spiere en skelet is gereduseer en die liggaam bestaan uit groot gelatineuse gedeeltes, wat hulle help om die energieverbruik te verminder. Die lede van die orde wissel baie in grootte. 

Sommige volwasse seespesies is slegs 25 mm lank, terwyl die grootste salmagtige seevis, die lansetvis (suborde "Myctophoidei", familie "Alepisauridae") tot 2,1 m lank kan word. Die koningsalm ("Oncorhynchus tschawytscha") van die Stille Oseaan en die Donausalm ("Hucho hucho") kan 'n massa van tot 50 kg hê.

Die bekendste lede van die orde "Salmoniformes" behoort tot die suborde "Salmonoidei" en die familie "Salmonidae". Die visse se vleis is smaaklik en gevolglik gewild, terwyl hul veglustigheid en krag hulle gesogte hengelvisse maak. Sal ms is in die Noordelike Halfrond vir veral hul stroomopmigrasies bekend. Forelle is na Suid-Afrika ingevoer, waar hulle suksesvol in die bergstrome hou en gewilde hengelvisse is.

Volwasse Atlantiese salms ("Salmo salar") leef langs die Noord- en Wes-Europese kuste. Hul voedingsgebied strek van hier tot by Groenland en die Amerikaanse kus. Die salms bly ongeveer 3 jaar in die see, waartydens hulle groei en reserwe-energie opberg vir die volgende lewenstadium. Wanneer genoeg reserwevoedsel opgeberg is, migreer die visse na die riviere waar hulle uitgebroei het. Hulle vind hul weg deur van die son en sterre se stand gebruik te maak om te navigeer en hulle spoor hul rivier van oorsprong deur sy kenmerkende reuksein op. 

Die tog teen die rivier op is baie moeilik en relatief min diere bereik die paringsplekke. Daar word vermoed dat die volwasse visse die tog onderneem omdat hul tuisriviere in hul behoeftes as jong visse voorsien het en dit gevolglik in hul nakomelinge se behoeftes behoort te voorsien. 'n Aantal veranderinge vind in die mannetjie plaas tydens die stroomopmigrasie. Die visse eet nie terwyl hulle in varswater is nie en word gevolglik maer, en dit bly 'n raaisel waarom die visse hengelaars se kunsvlieë en ander aas in hierdie stadium vang. 

Hulle rûe word donkerder en die maag verkleur tot 'n kenmerkende rooi. 'n Ander opvallende verandering is dat die mannetjie se onderkaak 'n haak ontwikkel wat na bo gebuig is. Die visse kan teen baie sterk strome en hoe versperrings in opswem, maar dit verg baie energie sodat hulle vleis van rooi na wit verander. Die visse kan so ver stroom op beweeg totdat daar net genoeg water is om hul rûe te bedek. Hier kan die mannetjies met mekaar meeding om te paar. 

Die suksesvolle mannetjies grawe 'n paarkuil deur met hul sterte in die bodemgruis te vee en daarna lê die wyfie die eiers in die kuil en dit word bevrug. ŉ Aantal jong mannetjiesalms keer nie na die see terug nie, maar word vroegtydig geslagsryp. Hulle kan ook help om die eiers te bevrug. Nadat die eiers bevrug is, word dit weer met gruis bedek en die uitgeputte ouers dryf lusteloos see toe (in Brittanje word hulle "kelts" genoem). Hulle bring weer 3 jaar in die see deur voordat hulle terugkeer om weer voort te plant. 

Die eiers neem 'n lang tyd om uit te broei (75 tot 200 dae) en die temperatuur beïnvloed die tydsduur in 'n groot mate. Die klein visse ("alevin") het die dooiersak nog aan hulle geheg om hulle van voedsel te voorsien. Na 'n tydperk van groei verloor hulle die dooiersak en leef nou van klein prooidiere. Die klein visse van 13 cm, met donker bande om die liggaam, word "paar" genoem en hulle bly nog 18 maande in die rivier totdat hulle silwerkleurig en gereed is om te migreer. 

Die visse word "smolts" of blankesalms genoem en groei nou vinnig in die see. Na 3 jaar kan die diere ook met 'n trek na varswater begin. Visse se migrasie van die see na varswater om daar voort te plant en die terugkeer na die see word anadrome migrasies genoem.

'n Groot salmbevolking wat in die Stille Oseaan aangetref word, behoort tot die genus "Oncorhynchus" en verskil van die Europese spesies omdat hulle kleiner skubbe het. Die visse migreer oor afstande van tot 5 000 km van die Stille Oseaan na Alaska en Korea. Die ingemaakte vleis van "Oncorhynchus gorbuscha" is as "pienk salm" bekend.

'n Onderskeid tussen forelle en salms hou wetenskaplik geen steek nie omdat baie forelle tot dieselfde genus as die bekendste salms behoort. Forelle is hoofsaaklik varswaterlewend, maar hulle kan ook in die see kos soek. Dit is moontlik omdat die visse baie doeltreffende niere het wat hul osmotiese balans in varswater konstant hou, terwyl spesiale kliere in hul kieue oortollige sout in die seewater uitskei. Die visse verkies egter om in koel, baie suurstofryke water te hou en hulle is aktiewe swemmers en goeie roofdiere. 

Die bruinforel ("Salmo trutta") kom in Brittanje natuurlik voor, terwyl die reënboogforel ("Salmo gairdneri") ŉ inheemse vis in Noord-Amerikaanse waters is. Die 2 spesies is na Suid-Afrikaanse bergstrome ingevoer, omdat hulle sulke uitstekende hengelvisse is, en hulle het hulle baie goed by hul nuwe habitat aangepas. Hulle is egter baie effektiewe roofdiere en hul aanwesigheid het gelei tot die uitwissing van 'n klein karpagtige vis ("Oreodameon quathlarnbae"), wat net in die Drakensbergse strome voorgekom het.




</doc>
<doc id="21496" url="https://af.wikipedia.org/wiki?curid=21496" title="Oos-Indiese Kompanjie">
Oos-Indiese Kompanjie

Oos-Indiese Kompanjie kan na die volgende verwys:



</doc>
<doc id="21497" url="https://af.wikipedia.org/wiki?curid=21497" title="Bhoetan">
Bhoetan

Bhoetan (Dzongkha: འབྲུག་ཡུལ་, "Druk Yul"), amptelik die Koninkryk Bhoetan (འབྲུག་རྒྱལ་ཁབ་, "Druk Gyal Khap"), is 'n landingeslote land in Suid-Asië. Dit is landgebonde tussen die Volksrepubliek China in die noorde en Indië in die suide, met die Himalaja in die weste en word deur die Indiese deelstaat Sikkim van Nepal geskei. Die land is 'n demokratiese grondwetlike monargie, nadat die vorige koning, Jigme Singye Wangchuck, in 2005 bekend gemaak het dat die land van 'n absolute monargie gaan oorskakel. Die eerste verkiesing is in 2008 gehou.

Bhoetan is na 'n burgeroorlog in die 19de eeu onder die Wangchuck-dinastie verenig en het politieke bande met die Britse Ryk gevestig. Bhoetan is nooit deur Brits-Indië beheer nie en het as 'n bufferstaat tussen die Britse besitting in die suide en die Chinese Keiserryk in die noorde gedien, saam met die onafhanklike Himalaja-koninkryke Sikkim en Nepal verder wes. Die land se hoofstad en grootste stad is Thimphu. In 1988 is Dzongkha as amptelike landstaal verklaar. Die grootste persentasie van die bevolking is Boeddhiste met ongeveer 25% Hindoes.

Bhoetan beskik oor vrugbare valleie en grasvlaktes. Die klimaat in die suide is tropies, maar die noorde is bergagtig en koud. Die meeste inwoners van die land boer met beeste of jakke (Engels: "yaks"). Die land is afhanklik van landbou, bosbou, toerisme en die verkoop van hidroëlektriese krag aan Indië.

Bhoetan is ook bekend vir die ontwikkeling van die konsep bruto nasionale geluk (BNG). Boogskiet word as Bhoetan se nasionale sportsoort beskou, terwyl krieket in onlangse jare sterk groei ervaar het, veral weens sy gewildheid op die Indiese subkontinent.


</doc>
<doc id="21502" url="https://af.wikipedia.org/wiki?curid=21502" title=".bt">
.bt

.bt is die Internettopvlakdomein vir Bhoetan. Dit word deur "Druknet", 'n diens van "Bhoetan Telecom" onderhou.




</doc>
<doc id="21503" url="https://af.wikipedia.org/wiki?curid=21503" title=".np">
.np

.np is die Internettopvlakdomein vir Nepal.




</doc>
<doc id="21504" url="https://af.wikipedia.org/wiki?curid=21504" title="Verskaffer (ekonomie)">
Verskaffer (ekonomie)

Verskaffers in die ekonomie is dié persone of instansies wat goedere en dienste aan ander verskaf sodat hulle hul produkte of dienste kan maak of verkoop. 'n Onderneming wat byvoorbeeld lemoensap maak, het lemoene, die toerusting om die lemoene mee uit te druk, en bottels vir die sap, nodig.

As die verskaffer die produkte nie betyds lewer nie, sal die onderneming nie sy produk gereed kan kry om weer te verkoop nie. Betroubare verskaffers is baie belangrik vir 'n sakeonderneming wat wil seker maak dat hul produk gereed sal wees wanneer die verbruiker dit nodig het. Wanneer verbruikers weet hulle kan die produk by 'n onderneming kry wanneer hulle dit nodig het, staan hierdie tipe vertroue as verbruikersvertroue bekend.

Dit is nuttig vir sakeondernemings om langtermynverhoudinge met verskaffers op te bou om ten alle tye betroubaarheid en gehalte te verseker.


</doc>
<doc id="21508" url="https://af.wikipedia.org/wiki?curid=21508" title="Mededinger (ekonomie)">
Mededinger (ekonomie)

Mededingers is sakeondernemings wat dieselfde of 'n soortgelyke produk of diens as ander ondernemings verksaf. Elke onderneming wat met 'n ander meeding, probeer om soveel moontlik van dieselfde klante of kliënte te kry om sy produkte te koop of om van sy dienste gebruik te maak. 'n Onderneming moet bewus wees van nuwe mededinging en sy mededingers noukeurig bestudeer omdat die mededinger die onderneming se handel en bedrywighede kan bemoeilik.

'n Onderneming moet weet wat sy posisie is met betrekking tot sy mededingers op die volgende gebiede is:

Mededinging is nodig omdat dit tot hoër produktiwiteit, tegnologiese innovering, goedere en dienste van 'n beter gehalte, en beter pryse vir verbruikers lei.


</doc>
<doc id="21510" url="https://af.wikipedia.org/wiki?curid=21510" title="Seks">
Seks

Die term seks (afgelei van die Latynse "sexus" "geslag") verwys na die praktiese uitoefening van seksualiteit. In die algemene taalgebruik sluit die term seksuele handelings tussen twee of meer persone in, veral geslagsverkeer en ander vergelykbare seksuele praktyke, in bepaalde gevalle ook selfbevrediging (masturbasie).

Seks vervul 'n aantal verskillende funksies: Dit bevredig die seksdrang (libido), bewerkstellig deur middel van geslagsverkeer voortplanting en speel ook 'n sentrale rol in liefdesverhoudings, waar dit 'n belangrike vorm van sosiale interaksie verteenwoordig en gevoelens van tederheid, geneentheid en liefde tot uitdrukking bring.

Seksuele handelings is onderhewig aan die reg op seksuele selfbestemming, en in die meeste beskaafde lande word hierdie reg deur strafwette beskerm, wat 'n straf oplê vir mense wat nie-konsensuele geslagsverkeer en seksuele handelings soos verkragting uitoefen of probeer uitoefen. 


</doc>
<doc id="21511" url="https://af.wikipedia.org/wiki?curid=21511" title=".za">
.za

.za is die Internettopvlakdomein vir Suid-Afrika. Die .za-domeinname word deur "ZADNA" uitgegee, wat dan ook vir die topvlakdomein verantwoordelik is. ".za" is die afkorting van "Zuid-Afrika" en is 'n erfenis van toe Nederlands nog (tot 1983) 'n amptelike taal van Suid-Afrika was. ".sa" is die topvlakdomein vir Saudi-Arabië.









</doc>
<doc id="21512" url="https://af.wikipedia.org/wiki?curid=21512" title="Queen">
Queen

Queen is 'n Engelse rock-groep wat in 1970 in Londen gestig is deur die kitaarspeler Brian May, sanger Freddie Mercury en tromspeler Roger Taylor. Die groep is in 1971 met John Deacon op baskitaar aangevul. Met tientalle treffers in die jare 1970, '80, '90 en die 2000's is Queen een van die suksesvolste popgroepe in die geskiedenis. Die groep is bekend vir hul musikale veelsydigheid, geslaagde verwerkings en harmonieë en kragtige optredes. Hul optrede tydens Live Aid in 1985 is twintig jaar later in 'n peiling as die beste regstreekse optrede ooit aangewys.

Queen se groot deurbraak was in 1974 met hul treffer "Killer Queen" en die album "A Night at the Opera" 'n jaar later. Die groep het altesaam vyftien ateljee-albums, sewe regstreekse albums, twee kortspelers, tien DVD's, verskeie versamelalbums en tientalle enkelspelers uitgereik. Daarnaas het al die groeplede ook hul eie soloprojekte onderneem. Na raming het die groep wêreldwyd meer as 300 miljoen albums verkoop.

Ná Mercury se dood in 1991 het Deacon hom uit die openbare lewe onttrek. May en Taylor werk steeds saam, en sedert 2005 saam met Paul Rodgers onder die naam Queen + Paul Rodgers.

In 2018 word die rolprent Bohemian Rhapsody uitgereik wat met vier Oscars vereer is in 2019 tydens die 91ste Oscar-toekenningsaand.





</doc>
<doc id="21515" url="https://af.wikipedia.org/wiki?curid=21515" title="Ekonomiese kwessies in Suid-Afrika">
Ekonomiese kwessies in Suid-Afrika

Tans is daar 'n aantal kwessies wat die sosiale behoeftes van mense in Suid-Afrika beïnvloed.

Sommige meen dit is as gevolg van die erfenis van Suid-Afrika se Apartheid-verlede dat daar baie gemeenskappe is wat in algehele armoede leef en nie toegang het tot goedere en dienste om in hul mees basiese behoeftes te voorsien nie. Baie gemeenskappe is blykbaar nie geleenthede gegee om hul omstandighede te verbeter nie en is steeds sukkelend as gevolg van die sogenaamde onregverdige samelewing wat bestaan het.

Aan die ander kant het die sogenaamde bevrydingsorganisasies vir jare die leuse ""vryheid voor opvoeding"" voorgehou in plaas van ""vryheid deur opvoeding"". Talle skole, handboeke en ander infrastruktuur wat tot mense se beskikking gestel is, is in die proses vernietig. Gemeenskappe wat nie hierdeur beïnvloed is nie, kon hulself grotendeels ekonomies bevry.

Tans veroorsaak teen-rassisme in die vorm van regstellende-aksie dat vaardige werkers nie toegang tot die werksmark kan verkry nie. 'n Voorbeeld hiervan is die ANC se beleid van nasionaal proporsionele aanstellings, waar kleuring in die Wes-Kaap nie werk kan bekom of bevorder kan word nie, omdat die poste vir swartmense ('n minderheidsgroep in die omgewing) gereserveer is.

Die hoë aanwas van swart bevolkingsgroepe speel ook 'n rol. Groepe met 'n laer aanwas spandeer meer tyd, geld en energie aan hulle kroos, wat aan hulle beter opleidingsmoontlikhede en finansiële vooruitsigte verskaf.

'n Ander kwessie is swak grensbeheer, waar mense van ander Afrika-lande al vanaf die sogenaamde donker "Apartheidsera" oor die grense na Suid-Afrika stroom. Die mense is op soek na 'n beter lewenstandaard, en is dikwels beter geskool as plaaslike arbeiders en is soms ook bereid om vir minder geld te werk. Dit het al tot verskeie xenofobiese uitbarstings gelei.

Die rol wat vakbonde speel (gereelde stakings en onrealistiese looneise) knou ook die ekonomie. Dit gaan dikwels gepaard met geweld en die beskadiging van eiendom, wat rykdom vernietig en beleggers verder afskrik.


</doc>
<doc id="21519" url="https://af.wikipedia.org/wiki?curid=21519" title="Cygnus X-1">
Cygnus X-1



</doc>
<doc id="21521" url="https://af.wikipedia.org/wiki?curid=21521" title="Hangbrug">
Hangbrug

'n Hangbrug is 'n tipe brug wat nie soos die konvensionele brug gebou word nie, maar eerder hang. Voorbeelde hiervan is die Brooklyn-brug en die Golden Gate-brug.

'n Hangbrug moet ten minste twee torings hê, wat gewoonlik deur hol staalbokse gebou is, maar party is ook met beton gebou. Ás dit moontlik is sal die torings op die grond gebou word, maar daar is ook maniere om die torings te kry om te dryf, wat wél veilig is. Die dek of pad hang aan lang staal kabels wat aan hoë torings naby aan die punte van die brug vas is. Die gewig word versprei deur die kabels na die torings toe, en vanaf die torings oorgeplaas na die grond.

Die torings van die brug word uit hol staal bokse of beton gemaak en die kabels wat vas is aan die torings bestaan uit duisende staal drade wat styf vas gemaak en deur mekaar gevleg word sodat dit sterk genoeg is om die dek se gewig te kan dra.

Nadat die torings gebou is moet daar kabels deur gesit word om die dek of teer oppervlak te dra, daar is 'n belangrike metode wat volg.



</doc>
<doc id="21524" url="https://af.wikipedia.org/wiki?curid=21524" title="Brooklyn-brug">
Brooklyn-brug

Die Brooklyn-brug is 'n bekende hangbrug en landsbaken in New York (VSA). Die konstruksie van die brug het op 3 Januarie 1870 begin en is dertien jaar later eers voltooi deur die oorspronklike argitek (John Augustus Roebling) se seun, Washington Augustus Roebling. Die brug is op 24 Mei 1883 vir die publiek oopgemaak en is in New York geleë waar dit Manhattan en Brooklyn verbind.

Die brug strek 1825 m in totale lengte en het 'n breedte van 26 m. Die eerste dag wat die publiek die brug kon gebruik, het daar klaar 'n totaal van 1 800 motors en 150 300 mense die brug gebruik, wat goed is aangesien die brug $15,1 miljoen gekos het. Gedurende die konstruksie van die brug het 27 werkers hul lewens verloor.



</doc>
<doc id="21525" url="https://af.wikipedia.org/wiki?curid=21525" title="Invloed van vigs op die ekonomie">
Invloed van vigs op die ekonomie

Verworwe immuniteitsgebreksindroom (vigs) is 'n toestand waarin verskeie simptome en infeksies, as gevolg van skade aan die immuniteitstelsel, na vore kom. Hierdie simptome en infeksies word veroorsaak deur die menslike immuniteitsgebrekvirus (MIV). Daar bestaan tans behandelingsmetodes wat die effekte van vigs kan vertraag, maar geen middel kan die toestand genees of die MI-virus totaal in bedwang bring nie.

MIV word oorgedra deur speeksel, bloed, semen, vaginale vloeistowwe, preseminale vloeistowwe en borsmelk.

Hierdie oordrag kan in die volgende vorms kom: anale, vaginale of orale seks, bloed-oordrag, gekontamineerde inspuitnaalde, gedurende swangerskap, geboorte of borsvoeding, of enige ander blootstelling aan liggaamsvloeistowwe.

Die effekte wat vigs op ondernemings en op die ekonomie het, is baie kompleks.

Sommige ondernemings word meer ernstig deur die epidemie geaffekteer. Byvoorbeeld, sekere werkers soos trekarbeiders in die landboubedryf kan maklik vervang word indien hulle sou sterf. Indien hierdie werkers nie baie belangrik vir die onderneming is nie, sal die betrokke sektor nie baie skade ly nie.

In ander sektore kan die storie dalk heel anders lyk. Ondernemings in ander sektore kan baie ernstig geraak word, self al is daar 'n lae voorkoms van vigs. Indien die werkers by afsterwe moelik is om te vervang, kan dit ernstige gevolge vir die onderneming inhou. Die finansiële sektor is 'n voorbeeld hiervan, omdat dit spesiale vaardighede van werknemers verg. Hierdie sektor het baie hoogs opgevoede en ervare werknemers in belangrike posisies.

Arbeidstekorte weens siekte en sterfte is die mees waarneembare effek wat MIV en vigs op die ekonomie het. Ondernemings sal 'n groot arbeidstekort asook die verandering in die komposisie van die werknemers ervaar. Wanneer daar 'n groot verandering in die samestelling van die werknemersmag is, lei dit tot groot uitgawes met betrekking tot die opleiding van nuwe werkers. Die Internasionale Arbeidsorganisasie (ILO) het 'n studie gedoen wat aanvoer dat die arbeidsmag van Suid-Afrika teen 2020 10% - 20% kleiner kan wees as gevolg van MIV/vigs alleen – dit beteken dat daar tot 11,5 miljoen minder mense sal werk.

In Afrika suid van die Sahara is daar gewoonlik 'n surplus van ongeskoolde werkers en 'n tekort aan geskoolde werkers. Daarom sal geskoolde personeel moeiliker wees om te vervang, en dít sal veroorsaak dat ondernemings wat erg op opgeleide werknemers staatmaak baie vatbaar sal wees vir die impak van die vigsepidemie. Sommige sleutelposisies kan baie moeilik wees om met opgeleide personeel te vul. Spesialiste wie se dienste fundamenteel vir die funksionering van 'n tegnologies gevorderde onderneming is, byvoorbeeld diamantwaardeerders en paneelkloppers, sal baie moeilik wees om te vervang. Die moontlike oplossing tot hierdie probleem is om ervare “expats” in ander lande te werf, maar 'n onlangse studie deur die ILO in Suid-Afrika het bevind dat minder as 40% van werkgewers glo dat hulle 'n goeie kans het om geskoolde werkers te vervang. Daar was 'n algemene opinie in die gemeenskap dat vigs 'n siekte onder arm mense is wat geeen opvoeding het nie. Verskeie studies het al daarop gewys dat daar geen bewyse vir hierdie verskynsel bestaan nie en dat dit in elk geval makliker is vir mense met 'n hoër inkomste om geld op kommersiële seks te spandeer. 'n Studie van Barings Bank in 1999 het gewys dat ongeskoolde werkers 'n laer besmettingskoers as middelvlakbestuur het.

Omdat al hoe meer geskoolde en ervare werkers verloor word, en omdat meer jong ongeskoolde werkers die arbeidsmark betree, word die hoeveelheid sowel as gehalte van die arbeidsmag verminder.

Alle ondernemings kort beleggings om hul kapitaal te behou of te vergroot. Die moontlike oorsprong van hierdie beleggings is wins wat herbelê word of ander bronne soos banke en finansiële instellings wat geld belê.

Daar is twee hoofaspekte wat 'n potensiële belegger in gedagte hou wanneer hy geld wil belê, naamlik (1) die moontlike opbrengs wat die geïnvesteerde kapitaal kan lewer, en (2) die risiko verbonde aan die belegging. Hoe hoër die sterftesyfer en die vlak van emosionele onrus in 'n gemeenskap, hoe groter word die risiko van die belegging. In 'n sektor met stygende MIV-infeksiekoerse, sal kostes styg en winste sal daal. Die minister van Openbare Vervoer in eSwatini het onlangs bevestig dat hy nie 'n kontrak met 'n potensiële belegger kon sluit nie weens die hoë voorkoms van MIV onder die werkers.

MIV en vigs het ook 'n groter en meer komplekse invloed op ondernemings as wat dit op arbeid en menslike hulpbronne het, omdat ondernemings al hoe meer geld aan gesondheidsorg-voordele moet bestee op geïnfekteerde werknemers, wat veroorsaak dat daar minder kapitaal in die onderneming oorbly.

Direkte invloede:
Afwesigheid as gevolg van vigs lei tot 'n direkte daling in die produktiwiteit van 'n onderneming. Mense is nie net afwesig omdat hulle sélf siek is nie, maar ook omdat iemand in die familie siek is. Nog erger, indien hierdie persoon 'n sleutelposisie in 'n onderneming beklee, kan dit 'n drastiese impak hê op die produktiwiteit van ander werknemers wat wél by die werk is.

Indirekte invloede:
Die produktiwiteit van 'n onderneming kan ook afhang van eksterne faktore soos infrastruktuur en elektrisiteit, of ander ondernemings se noodsaaklike dienste. Die impak wat MIV op híérdie faktore het, sal die betrokke onderneming se produktiwiteit indirek beïnvloed.

In sommige besighede moet gesonde werknemers ekstra ure werk om in te staan vir hul afwesige kollegas, wat veroorsaak dat die onderneming ook meer moet betaal vir hierdie ekstra ure; maar die werknemers put hulself uit en sal dan minder produktief begin werk.

Werkers se vermoë om op hul werk te fokus sal ook daal wanneer daar probleme by hul huis is, soos byvoorbeeld wanneer iemand as gevolg van vigs sterf.

Hoë MIV-voorkoms en verhoogde maatskaplike probleme het 'n invloed op aanvraag. Die meeste goedere se verkope is afhanklik van sekere inkomstegroepe. Wanneer mense meer geld op gesondheidsorg en medisynes bestee, het hulle minder geld oor om ander produkte mee te koop. Die gevolg hiervan sal wees dat die vraag na sekere produkte sal verhoog, terwyl die vraag na ander produkte sal verlaag. Markte wat die meeste beïnvloed sal word, is die markte met 'n hoë inkomste elastisiteit, wat beteken dat die produkte wat op mense met 'n hoë inkomste gerig is nie meer so baie sal verkoop nie. Laer inkomste beteken dat meer mense basiese behoeftes sal koop, byvoorbeeld stapelvoedsel en melk. Markte vir medisynes en ander gesondheidsorgdienste sal waarskynlik baat vind as gevolg van die epidemie.

Vigs het ook 'n groot invloed op die gemeenskap. As gevolg van vigs sal mediese onkostes in die toekoms al hoe meer styg. Dit is omdat die vraag daarna ook al hoe groter sal word en die sektor heel moontlik nie sal kan byhou met hierdie tendens nie. Mense sal al hoe meer afhanklik word van kleiner inkomstes, omdat die broodwinners in baie huishoudings sal sterf. Oor die algemeen het lande met hoë MIV/vigssyfers se lewensverwagtings erg gedaal.


Vigs is duidelik 'n bedreiging vir enige onderneming. Hoe dit ook al sy, vigs is hier om te bly. Die onderneming sal alles in sy vermoë moet doen om byvoorbeeld meer basiese behoeftes gerig op hierdie veranderende mark te verskaf, en sodoende die bedreiging in 'n geleentheid te omskep.


</doc>
<doc id="21526" url="https://af.wikipedia.org/wiki?curid=21526" title="John Lomax">
John Lomax

John Lomax was 'n prokureur, gebore op 3 Oktober 1882 op Southwell, distrik Benede-Albanie, naby Grahamstad, die seun van die landelike deken van Cradock. Hy ontvang sy opvoeding aan die St. Andrew's-kollege, Grahamstad, en behaal die graad B.A. aan die Universiteit van Kaapstad. Hy sluit hom ná sy opleiding aan by die prokureursfirma van Hall & Hope op Molteno in die Noordoos-Kaap.

Sy stokperdjies was krieket, tennis, en letterkunde. Hy was die medewenner van die Gesamentlike Mansvoorgee, Seepunt-tennisklub in 1907. Hy het van 1906 tot 1907 eersteklaskrieket gespeel in Kaapstad en vir die Suid-Afrikaanse Kollege-elftal met sy hoogste telling 73. In 1908 het hy vir die dorpspan van Molteno gespeel met sy hoogste telling 98. Die skrywer en kunstenaar Johannes Meintjes beskryf Lomax as "een van die dorp se beste en aantreklikste sportmanne".

Lomax was ook 'n dramaturg. Van sy bekendste werke was "Irais" en "Court-Martialled", wat ook in Afrikaans as "Voor die Krygsraad" opgevoer is.

Op 20 Mei 1908 is hy getroud met Hortense Eleanor Florence, jongste dogter van A.F.M. du Toit, van Middelburg, Kp. Sy broer Ambrose Lomax was 'n apteker en fotograaf.




</doc>
<doc id="21531" url="https://af.wikipedia.org/wiki?curid=21531" title="Sif Mons">
Sif Mons

Sif Mons is 'n skild- of koepelvulkaan op Venus. Dit is vernoem na Sif, die graangodin van die Skandinawiese mitologie met haar tipiese lang goue hare. Die vulkaan is 2 km hoog en 300 km in deursnee. Dit rys uit bokant die breë plato Westelike Eistla Regio, 2 300 km lank en 2 000 km breed, 'n gebied wat waarskynlik deur die opwelling van warm materie uit die binneste van die planeet ontstaan het.




</doc>
<doc id="21532" url="https://af.wikipedia.org/wiki?curid=21532" title="VFC Plauen">
VFC Plauen

Die klub is op 27 Mei 1903 gestig as "1. Vogtländischer Fußballclub Plauen". Tydens die Derde Ryk het die klub in 1933 een seisoen in die topvlak Gauliga Sakse deurgebring.

Na die Tweede Wêreldoorlog is die klub deur die Geallieerdes ontbind, maar in 1945 is dit heropgerig as "SG Plauen-Süd". In 1949 is die klub herdoop na "ZSG Zellwolle Plauen" en in 1950 na "BSG Rotation Plauen". In dieselfde jaar het die klub met "BSG Sachsenverlag Plauen" saamgesmelt en in 1954 het die klub weer 'n nuwe naam gekry, "BSG Wismut Plauen". Teen 1964 het die span al weer 'n nuwe naam gekry naamlik "BSG Motor WEMA Plauen". Na die twee Duitslande se hereniging het die klub in 1990 sy tradisionele huidige naam teruggeneem.



</doc>
<doc id="21538" url="https://af.wikipedia.org/wiki?curid=21538" title="SSVg Velbert">
SSVg Velbert

Die klub is op 23 Februarie 1902 gestig as "Velberter FC 02". In 1917 het die sokkerafdeling van "Turner Velberter Turnvereins 1864" met die klub saamgesmelt om "VFC 02, Spielabteilung des Velberter Turnvereins 1864" te vorm, maar na 5 jaar het die 2 groepe weer uitmekaargespat. In 1933 het die klub met "Ballspiel-Verein 07 Velbert" saamgesmelt om "Verein für Bewe-gungspiele 02/07 Velbert" te vorm.

In 1964 het die klub met "SSV Velbert 1912" saamgesmelt om die huidige klub te vorm ("SSV Velbert 1912" was die klub wat ontstaan het uit die sokkerafdeling van "Turner Velberter Turnvereins 1864" met wie die klub vir 5 jaar vanaf 1917 saamgesmelt was).

Die klub se hoogtepunt was in 1969, toe die tweedeliga Regionalliga Wes gehaal is.



</doc>
<doc id="21543" url="https://af.wikipedia.org/wiki?curid=21543" title="Carl Sandburg">
Carl Sandburg

Carl August Sandburg (6 Januarie 1878 – 22 Julie 1967) was 'n Amerikaanse digter, geskiedkundige, romanskrywer, balladesanger en volkskundige. Hy is in Galesburg (Illinois) van arm Sweedse immigrante-ouers gebore en in sy huis "Connemara" in Flat Rock (Henderson-distrik, Noord-Carolina) oorlede.

Sandburg was ook 'n suksesvolle joernalis, biograaf en outobiograaf. Tydens sy loopbaan het hy twee keer die Pulitzerprys gewen: vir sy biografie oor Abraham Lincoln ("Abraham Lincoln: The War Years", 1940) en sy digbundel "The Complete Poems of Carl Sandburg" (1950).

Carl Sandburg word dikwels as die stem van die Amerikaanse Midweste en die Nywerheidstydperk genoem. Hy was 'n volksdigter, wat in sy werk 'n soort mistiese vaderlandsliefde met sosiale betrokkenheid verbind het. Baie van sy werke is aan die woelige stede van die Midweste gewy soos sy mees bekende gedig "Chicago":

Op die ouderdom van dertien jaar het hy die skool verlaat om as 'n arbeider geld te verdien en deur die Amerikaanse Weste te trek. Dit was die beginpunt van sy lewenslange toewyding aan sy land en sy volk. Ná sy diensplig gedurende die Spaans-Amerikaanse Oorlog, waartydens hy in Puerto Rico gestasioneer was, maar nie aan gevegte deelgeneem het nie, het hy by die Lombard-kollege in Galesburg ingeskryf, waar sy eerste gedigte ontstaan het.

Nadat hy sy graad behaal het, het Sandburg in Milwaukee (Wisconsin) as joernalis gewerk. In die jare 1907 en 1908 het hy as distrik-organiseerder vir die Sosiaal-Demokratiese Party in Wisconsin en in die tydperk tussen 1910 en 1912 as die sekretaris van Milwaukee se Sosialistiese burgemeester Emil Seidel gedien. In 1908 het hy met Lilian Steichen getrou, die suster van die bekende fotograaf Edward Steichen.

Ná sy verhuising na Chicago het hy vanaf 1917 as hoofredakteur van die dagblad "Daily News" gewerk. Van sy gedigte het in 'n leidende poësietydskrif verskyn, en sy eerste digbundel, "Chicago Poems", is al in 1916 gepubliseer. Met werke soos "Cornhuskers" (1918), "Smoke and Steel" (1920) en "Slabs of the Sunburnt West" (1922) het hy vinnig sy reputasie as een van die beduidendste en kleurrykste Amerikaanse digters verwerf. Sy bekende versameling van kinderstories, wat hy oorspronklik vir sy dogters geskryf het, "Rootabaga Stories", het eweneens in 1922 verskyn. Latere suksesvolle digbundels het "Good Morning, America" ("1928"), "The People, Yes" (1936) en "Harvest Poems 1910-1960" (1960) ingesluit. "Remembrance Rock" (1948), 'n epiese werk oor die geskiedenis van Amerika, was die enigste roman wat Sandburg geskryf het.

In die tydperk tussen 1926 en 1939 was hy merendeels werksaam met die ses boekdele van sy biografie oor Abraham Lincoln. In hierdie werk, wat nog steeds as die mees gesaghebbende oor Lincoln beskou word, beskryf hy die president as die vleesgeworde Amerikaanse gees. Vir sy biografie is hy in 1939 met die Pulitzer-prys in geskiedkunde bekroon. 

Daarnaas het hy as volksanger rondgetrek en sowat 280 volkswysies en -liedere versamel wat in 1927 as "The American Songbag" verskyn het. Die Amerikaanse volksmusiek het sy belangstelling gewek toe hy op 19-jarige ouderdom na die graanboustreke van Kansas getrek het om daar werk te soek, en in die twintigerjare het begin om volkswysies te versamel. Sy "Songbag" het bewys dat die Amerikaanse volksmusiek met sy Britse eweknie kon meeding en was een van die eerste sangbundels wat Afro-Amerikaanse wysies en liedere bevat het.

Sandburg se outobiografie, "Always the Young Strangers", het in 1953 verskyn. Van sy beste poësie het in die laat digbundel "Honey and Salt" in 1963 verskyn, waar hy duidelik wegbeweeg het van sy vroeëre ideologies-realistiese grondslag na 'n styl wat sy simpatie teenoor mense, wat hy ontmoet het, oortuigend tot uitdrukking bring. In die 1960's het hy nog steeds lesings gegee en ook die wêreld van televisie aangedurf, waar hy verskeie kere sy liedere gesing, kitaar gespeel en uit sy werke gelees het. Carl Sandburg is op 22 Julie 1967 op "Connemara", die plaas van sy gesin, oorlede.




</doc>
<doc id="21556" url="https://af.wikipedia.org/wiki?curid=21556" title="Witsous">
Witsous

Witsous (soms ook genoem Béchamelsous) is 'n sous van Franse oorsprong wat bestaan uit meel, botter, melk, sout en peper.

Die heel eerste witsous was geskep deur kalfsvleis en kruie vir lang periodes in melk te smoor en dan ekstra room by te voeg. Die resep verskyn onder die benaming van béchamelsous in "Le Cuisinier François" (1651), 'n resepteboek deur die kok van Lodewyk XIV, François Pierre (de) La Varenne (1615–1678). Die boek het 30 uitgawes oor die volgende 75 jaar gehad en word as een van die grondleggers van Franse kookkuns beskou. Die sous se Franse naam, "Béchamel", was gekies ter ere van die Markies van Nointel, Louis de Béchaimel (1603–1703), 'n howeling en finansierder van die Franse hof. Béchaimel, wat op 'n tyd ook die opsigter van Bretagne was, word soms ontereg die uitvinder van die sous genoem.

Die mees basiese vorm van die sous bestaan uit gelyke hoeveelhede botter en meel, met 'n varieërende hoeveelheid melk, afhangende van die dikte van die sous wat verlang word. Sout en peper word na smaak bygevoeg.

Die botter word verhit, waarby die meel dan toegevoeg word. Die bestanddele word gemeng en gelaat om te braai tot verkleurd. Daarvolgens word die mengsel met melk verdun, bietjie vir bietjie en gemeng tussen toevoegings om klonte te voorkom. Die mengsel word toegelaat om oor baie lae hitte geprut tot die verlangde dikte verkry is. Sout en peper word dan na smaak bygevoeg.

In Frankryk word 'n lourierblaar en 'n fyn gesnipperde ui oor die algemeen tot die sous bygevoeg en in Nederland en België is dit gebruiklik om neutmuskaat by te voeg.

Witsous word gereeld in pastadisse soos lasagne en macaroni en kaas gebruik, of om gekookte groente mee te bind. Die sous vorm ook die basis vir ander souse: kaas kan bygevoeg word om 'n kaassous te vorm (ook genoem 'n Mornay-sous), of mosterd kan bygevoeg word om 'n mosterdsous te vorm.


</doc>
<doc id="21557" url="https://af.wikipedia.org/wiki?curid=21557" title="Pornografie">
Pornografie

Pornografie, wat soms verkort word tot porn of porno, is in sy breedste omskrywing die eksplisiete voorstelling van die menslike liggaam of seksuele aktiwiteit met die doel om die kyker seksueel te stimuleer of prikkel.

Dit is soortgelyk aan erotika, wat kuns van 'n erotiese aard is, maar waarvan die hoofdoel nie is om te stimuleer nie, maar eerder die kuns op sigself. Die laaste paar dekades vanaf veral die dekade ná 1970, het 'n reusebedryf rondom pornografie ontstaan weens die verskyning van eers video- en toe DVD-tegnologie en die internet wat pornografie binne maklike bereik van enigeen met die nodige toerusting geplaas het. 'n Ander faktor wat tot die oplewing in die vervaardiging en verspreiding van pornografie gelei het, is 'n meer verdraagsame houding van die samelewing en die gepaardgaande verslapping in wetgewing oor die verspreiding en besit daarvan.

Soos erotika, kan pornografie in verskeie vorme voorkom. Dit sluit onder meer tydskrifte, foto's, beeldhouwerk, animasie, skilderye, klankopnames, rolprente, video's en DVD's in. Wanneer seksdade egter voor 'n gehoor opgevoer word, is dit nie pornografie nie, want die term verwys juis na die uitbeelding van die daad en nie die daad self nie.

Ondanks die omvang van die pornografiebedryf wêreldwyd, word daar ook besware daarteen gemaak. Feministe kla dat dit lei tot die objektivering van die vrou, waar vroue gesien word as voorwerpe vir uitbuiting deur mans pleks van mense met gevoelens en ander behoeftes buiten net om mans se geslagsdrif te bevredig. Godsdienstige groepe maak beswaar teen die uitbeelding van geslagsomgang buite die verband van die huwelik. Uit 'n sielkundige oogpunt word daarop gewys dat dit die gebruikers van pornografie leer dat seks iets is wat jy na willekeur kan aan- en afskakel, sonder om emosioneel betrokke te raak en sonder om iets van jouself te gee. Daar word ook beweer pornografie kan tot onrealistiese verwagtinge lei en mense minderwaardig laat voel wanneer hulle nie aan die standaarde van die pornografie-akteurs voldoen nie. Dit kan ook na bewering lei tot 'n afname in die gehalte van 'n mens se sekslewe wanneer gebruikers eerder pornografie ter stimulering gebruik as die ware Jakob.

Van die voordele, in 'n era van seksueel oordraagbare siektes soos MIV/vigs, is dat dit "veiliger" is as ware seksuele kontak. Maar wanneer beskerming gebruik word tydens die geslagsdaad, hou selfs dié argument nie steek nie.



</doc>
<doc id="21558" url="https://af.wikipedia.org/wiki?curid=21558" title="Macaroni-en-kaas">
Macaroni-en-kaas

Macaroni-en-kaas is 'n eenvoudige pastagereg wat gemaak word deur macaroni in 'n witsous te bak, met 'n gesmelte kaaskors bo-op.

Die oorsprong van die dis word al dekades lank betwis: sommige mense beweer dat die Amerikaanse president Thomas Jefferson die dis aan die begin van die 19de eeu uitgevind het, terwyl sommige mense dit as 'n tradisionele Britse dis beskou. Ander weer, beweer dat die antieke Romeine, Arabiere of selfs die antieke Sjinese die dis vir die eerste keer gemaak het.

Die basiese bestanddele van die dis is gekookte macaroni waarby 'n vorm van witsous gevoeg word (daar word gereeld kaas by die witsous gevoeg om 'n kaassous te vorm). Gerasperde kaas word bo-op gestrooi en dan word die dis vir een uur in 'n matige oond (180 °C) gebak. Die gereg word ook gereeld met tamatiesous bedien.

Die gereg kom in baie gedaantes voor: soms word blokkies spek, maalvleis of groente by die macaroni gevoeg. Die sous kan ook vervang word deur gewone melk of room, of verryk word met kaas of mosterd. Broodkrummels kan ook bo-oor die kaas gestrooi word om die gereg 'n bros, krokante tekstuur te gee, of selfs gegeur word deur kruie of speserye (soos basilikum) by te voeg. Tamatieskywe kan ook bo-op die kors geplaas word.

Wanneer geen macaroni verkrygbaar is nie kan ander vorms van pasta ook gebruik word.



</doc>
<doc id="21560" url="https://af.wikipedia.org/wiki?curid=21560" title="Jeff Stryker">
Jeff Stryker

Jeff Stryker (gebore Charles Casper Peyton op 21 Augustus, 1962 in Carmi, Illinois, VSA) is 'n Amerkiaanse pornografiese filmster wat speel in gay, heteroseksuele en biseksuele volwasse rolprente. Hy woon in Kalifornië.

Stryker het roem in die pronografiebedryf verwerf vir sy tipies Amerikaanse aantreklikheid, sy geneigdheid tot die gebruik van vuil taal en sy reusagtige, dik penis, wat na bewering 10 duim (sowat 25 cm) lank is.

Hy is primêr bekend om sy vertonings in gay rolprente, hoewel hy 'n paar jaar lank hard teen die gay etiket baklei het en self beweer het hy is nie eers biseksueel nie, nie eers in sy privaat lewe nie. Later het hy erken hy is biseksueel en sy seksualiteit as "universeel" beskryf.

Stryker se halfbroer, "Rick Stryker", het in 'n stadium ook gay volwasse rolprente gemaak, maar ondanks sy gewildheid na 'n ruk weer die bedryf verlaat.

Stryker het 'n seun, Joseph Peyton, wat hy alleen grootgemaak het (ná 'n uitgerekte hofstryd om toesig) vandat die seun een jaar oud was.



</doc>
<doc id="21565" url="https://af.wikipedia.org/wiki?curid=21565" title="Heteroseksualiteit">
Heteroseksualiteit

Heteroseksualiteit is die beskrywing van 'n seksuele identiteit waar 'n persoon primêr seksueel aangetrek word tot die teenoorgestelde geslag. Daarnaas kom homoseksualiteit voor, waar die aantrekking tot dieselfde geslag is, en biseksualiteit, waar die aantrekking tot beide geslagte is, hoewel selde in presies dieselfde mate.

Hoewel daar geraam word dat tot 'n derde van alle volwasse mans 'n gay ervaring tot by orgasme gehad het, is net 'n geskatte twee tot vier persent van alle mans uitsluitlik gay. Die voorkoms van biseksualiteit is selfs moeiliker om te bepaal. As alle gay en biseksuele mense van die totaal afgetrek word, kan die voorkoms van heteroseksualiteit op ruim 90% van die bevolking geskat word.

Dit hang egter baie af van omstandighede. In sekere gevalle, waar daar geen of min moontlikheid vir heteroseksuele geslagsomgang is (soos in tronke of koshuise van skole met nét seuns óf meisies), word heteroseksuele omgang tydelik prysgegee. Dit beteken egter nie dat mense wat dan aan gay seks deelneem, nie meer heteroseksueel is nie. Die bewering is al gemaak dat vroue emosioneel nader aan mekaar kan wees as aan 'n man, maar solank hulle nie omgang het nie, is hulle heteroseksueel, terwyl die teenoorgestelde van mans waar is: hulle kan met mekaar omgang hê, maar solank hulle nie emosioneel by mekaar betrokke raak nie, is hulle nie gay nie. Dit is egter 'n hoogs aanvegbare stelling met min navorsing om dit te bewys.



</doc>
<doc id="21568" url="https://af.wikipedia.org/wiki?curid=21568" title="Homoseksualiteit">
Homoseksualiteit

Homoseksualiteit is die beskrywing van 'n persoon se seksuele oriëntering of identiteit waar die seksuele aantrekking hoofsaaklik tot dieselfde geslag is. Die term "gay" word deur baie homoseksuele self verkies omdat 'n homoseksuele oriëntering op meer as net die geslagsdaad dui, en ander aspekte van die mens met so 'n oriëntering se lewe ook insluit. Naas homoseksualiteit staan heteroseksualiteit, waar die seksuele aantrekking tot die teenoorgestelde geslag is, en biseksualiteit, waar die aantrekking tot beide dieselfde as die teenoorgestelde geslag is, hoewel selde in presies dieselfde mate.

Homoseksualiteit, biseksualiteit en heteroseksualiteit verteenwoordig die drie hoofklassifikasies van seksuele oriëntasie en identiteit en is die belangrikste faktore in die heteroseksueel-homoseksuele kontinuüm. Hulle is almal natuurlike verskynsels en kom in alle beskawings en periodes van die menslike ontwikkeling voor, in die huidige moderne geïndustrialiseerde samelewings net soos by natuurvolke in Afrika en Amerika. Homoseksuele verhoudings word dikwels ook by diere waargeneem. Griekse geleerdes soos Parmenides het ten opsigte van homoseksualiteit na 'n "aangebore passie" verwys, Platon het vir sy beskrywing van homoseksualiteit biseksualiteit as die natuurlike oriëntasie van mense beskou en hoë etiese norme vir erotiese verhoudings tussen mans en seuns ontwikkel, terwyl Solon dit as 'n voorreg van vrye mans beskou het.

Die gebruik van die term heteroseksueel-homoseksuele kontinuüm deur wetenskaplikes verduidelik die feit dat seksuele oriëntering en identiteit dikwels nie suiwer afgebaken kan word nie. Alhoewel die persentasie homoseksueles in 'n gegewe samelewing moeilik is om te bepaal (sedert die 1950's het verskillende ondersoeke dit op tussen 2 en 7 persent beraam), kom homoseksuele verhoudings dikwels ook onder mense voor wat eintlik as heteroseksueel geklassifiseer moet word en vorm sodoende deel van 'n natuurlike seksuele ontwikkelingsproses. Volgens 'n meningsopname het 12 persent van alle Nore reeds homoseksuele seks gehad Die Amerikaanse deskundige Alfred C. Kinsey het met sy wetenskaplike ondersoeke daarop gewys dat 37 persent van Amerikaanse mans reeds een of ander homoseksuele ervaring opgedoen het.

In etimologiese opsig is "homoseksueel" 'n antieke Grieks-Latynse hibriedterm met Grieks "homos" ("dieselfde") as sy wortel. Die woord "gay" verwys gewoonlik na manlike homoseksualiteit, maar word nogtans soms ook in 'n breër betekenis gebruik om algemeen na menslike homoseksualiteit, insluitende dié van vroue, te verwys. In die konteks van seksualiteit verwys die term "lesbies" daarenteen uitsluitlik na vroulike homoseksualiteit.
In die geskrewe geskiedenis van die mensheid kom daar baie verwysings na homoseksualiteit voor wat sowel sy aanvaarding asook seksuele onderdrukking en diskriminasie weerspieël. In die afgelope dekades was daar 'n sterk neiging in die rigting van verhoogde sigbaarheid, kulturele en maatskaplike erkenning asook verskansing van burgerregte vir homoseksueles, insluitende huwelike en burgerlike verbintenisse, erkenning van homoseksuele ouers, en gelyke toegang tot mediese dienste.

In Suid-Afrika het Bybel-gebaseerde asook tradisioneel-seksistiese houdings en wanopvattings oor homoseksualiteit, wat in sowel Blanke as Swart gemeenskappe voorgekom het, van homoseksueles een van die hoof-slagoffergroepe van die Apartheidsbewind gemaak. Voortgesette diskriminasie deur bepaalde religieuse en ander randgroepe kom steeds in die nuwe bedeling voor, terwyl die land op staatsvlak met die grondwetlike erkenning van homoseksuele burgerregte, bv. dié op huwelike, 'n besondere voorbeeld geword het.



</doc>
<doc id="21569" url="https://af.wikipedia.org/wiki?curid=21569" title="Biseksualiteit">
Biseksualiteit

Biseksualiteit is die beskrywing van ’n persoon se seksuele oriëntering waar die aantrekking tot dieselfde sowel as die teenoorgestelde geslag is. Dit staan naas die ander twee kategorieë van seksuele oriëntering: heteroseksualiteit, waar die aantrekking meestal tot die teenoorgestelde geslag is, en homoseksualiteit, waar die aantrekking meestal tot dieselfde geslag is. Sommige kenners beweer alle mense is in ’n mindere of meerdere mate biseksueel, dit is net die graad wat verskil sodat party mense hulself dan beskou as homo- of heteroseksueel.

Al is iemand tot albei geslagte aangetrokke maar verkies een effens bo die ander, identifiseer hulle gewoonlik met biseksualiteit.

Die antieke Grieke en Romeinse het nie begrippe soos homo- en heteroseksueel, en dus ook nie biseksueel, gehad nie. Mans wat manlike minnaars gehad het, is nie as homoseksueel beskou nie en het dikwels ook ’n vrou en/of vroulike minnaars gehad.

Spartane het geglo liefde en erotiese verhoudings tussen veterane en rekrute sou trou en eenheid bevorder, en hulle het dit aangemoedig dat soldate hul minnaars met heroïese dade beïndruk. Wanneer die jonger soldate meerderjarig geword het, was die verhouding veronderstel om nieseksueel te word, maar dit is nie duidelik hoe streng dié reël gevolg is nie. Daar was wel ’n effense stigma aan jong mans wat in ’n verhouding met hul mentors gebly het. Aristofanes noem hulle byvoorbeeld "euryprôktoi", wat "wye gatte" beteken, en beeld hulle soos vroue uit.

Net so het die geslag van ’n minnaar nie saak gemaak nie, solank ’n man se genot nie inbreuk op ’n ander se integriteit gemaak het nie. Dit was sosiaal aanvaarbaar vir ’n vrygebore Romein om minnaars van albei geslagte te hê, solank hy die een is wat penetreer. Die moraliteit van dié gedrag het afgehang van die sosiale status van die minnaar en nie die geslag as sulks nie. Getroude mans kon net seks hê met slawe, prostitute en jong mans van ’n laer stand. As ’n man nie selfbeheersing in sy sekslewe kon toepas nie, het dit daarop gedui dat hy ook nie ander mense kon beheer nie en dit het sy status as ’n opgevoede persoon bedreig.

’n Algemene simbool van die biseksuele gemeenskap is die trots biseksuele vlag, wat ’n donkerpienk streep bo het vir homoseksualiteit, ’n blou een onder vir heteroseksualiteit en ’n pers een (’n mengsel van pienk en blou) in die middel wat biseksualiteit verteenwoordig (sien die vlag boaan blad).

’n Soortgelyke simbool is twee driehoeke, een blou en die ander pienk, wat oorvleuel en ’n pers driehoekie vorm waar hulle mekaar kruis. Dit is ’n uitbreiding van die pienk driehoek, ’n bekende simbool van die homoseksuele gemeenskap.

Sommige biseksuele het beswaar teen die gebruik van die pienk driehoek omdat dit ’n simbool is wat deur Hitler se regering gebruik is om homoseksuele te merk en te vervolg. ’n Dubbele sekelmaan is toe ontwerp om die gebruik van driehoeke te vermy. Dié simbool is algemeen in Duitsland en omringende lande.



</doc>
<doc id="21574" url="https://af.wikipedia.org/wiki?curid=21574" title="Provinsies van Italië">
Provinsies van Italië



</doc>
<doc id="21577" url="https://af.wikipedia.org/wiki?curid=21577" title="Orale seks">
Orale seks

Orale seks verwys na alle seksuele praktyke waarby seksuele stimulering deur die mond, lippe of tong geskied, byvoorbeeld deur soen van die lippe, diep soen (waar die tong in die maat se mond gesteek word), soen van die borste, orale kontak met die liggaam in die algemeen en kontak tussen die mond en geslagsdele en omstreke.

Al die praktyke is algemene, aanvaarbare seksuele gedrag. In sommige gevalle is die plesier hoofsaaklik emosioneel, byvoorbeeld mond-tot-mond-soen. In ander gevalle weer, spruit die genot daaruit voort om die ander persoon genot te gee, soos wanneer die lyf gesoen word. Maar die mond is saam met die geslagsdele een van die mees erotiese dele van die liggaam soos bewys word deur diep soen.

Die term "fellasie" dui op die kontak tussen die mond en die man se penis, terwyl "cunnilingus" dui op kontak tussen die mond en die vrou se geslagsdele. Albei word toenemend in ons samelewing as gewone sekspraktyke ervaar. Die tegnieke wat hier ter sprake kom, is soen, lek, suig en (in die geval van fellasie) die rondbeweeg in die mond van die penis of die mond oor die penis ter nabootsing van seksuele omgang. Genot word gewoonlik deur albei seksmaats verkry. Die een kry genitale stimulering en die ander deel die genot wat hy of sy verskaf terwyl hy of sy ook oraal gestimuleer word.

Wedersydse genot word ook verkry wanneer daar gelyktydige oraal-genitale stimulering is. Die aanvaarde tegniek is vir die deelnemers om in verskillende rigtings te wys of lê sodat elkeen se mond by die ander se geslagsdele uitkom. Fellasie en cunnilingus kan albei as dade op sigself gebruik word, of as voorspel tot seksuele omgang. 

Fellasie kom algemeen voor by manlike homoseksualiteit en cunnilingus by vroulike homoseksualiteit. Dit is bloot omdat geen genitale penetrasie natuurlik tussen twee mense van dieselfde geslag moontlik is nie. Maar daar is niks gay aan dié praktyke per se nie. Alfred Kinsey het in sy ondersoeke bevind dat oraal-genitale kontak selfs by kinders in hulle pretiener-stadia voorkom en dat drie uit vyf van alle mans in een of ander stadium van hulle lewe deel het aan orale seks waarby die mond en geslagdele betrokke is. Sy syfers dui daarop dat meer as 45% van mans fellasie in 'n heteroseksuele verhouding ontvang het, terwyl net 16% cunnilingus gegee het. Omdat sy ondersoeke byna 'n halfeeu gelede onderneem is en die samelewing meer verdraagsaam jeens ander uitdrukkings van seksuele liefde geword het, kan daar aanvaar word dat die syfers tans baie hoër is.

In die huwelik bly die voorkoms van cunnilingus volgens Kinsey min of meer dieselfde terwyl die voorkoms van fellasie dramaties afneem. Dié soorte heteroseksuele praktyke is baie hoër hoe hoër die opvoedingsvlak is. Wat homoseksuele oraal-genitale kontak betref, het Kinsey bevind 30% van alle mans het dit in een of ander stadium beleef. Net 11% het dit gegee, terwyl 30% dit ontvang het. Daar word beweer dat die syfers onderskattings was, selfs destyds, en dat dit vandag selfs hoër kan wees.

Party mense maak ten sterkste beswaar teen kontak tussen die mond en die geslagsdele. In baie deelstate van die VSA is dit steeds teen die wet. Van die besware is dat dit onnatuurlik, sondig, onhigiënies of bloot onaangenaam is. Dit kom egter wyd in baie samelewings voor, dus kan dit beswaarlik onnatuurlik wees. Wat die sondigheid betref, word dit oorgelaat aan die individu se oordeel, aangesien die Bybel byvoorbeeld hom nie daaroor uitlaat nie. Mits die geslagsdele skoon gehou word, wat in elk geval die geval moet wees, is daar minder bakterieë as in die mond. En elke mens moet vir hom- of haarself besluit wat aangenaam is en wat nie.

Ander vorme van orale seks, is onder meer selffellasie, waar 'n man of vrou hulle eie geslagsdele met die mond kan stimuleer. Kinsey het bevind by mans is die voorkoms van dié vermoë net sowat twee of drie uit 'n duisend mans, en baie hang af van die man se buigbaarheid en die lengte van sy penis. By anilingus word die maat se anus met die mond gestimuleer deur die lippe en die tong. Dit kom veral by gay mans voor, hoewel hoegenaamd nie almal die praktyk beoefen nie, en dit nie net gay mans is wat hieraan deelneem nie.



</doc>
<doc id="21582" url="https://af.wikipedia.org/wiki?curid=21582" title="Vagina">
Vagina

Die vagina of skede is die benaming vir die inwendige dele van die geslagsorgaan wat by vroulike diere en die mens die baarmoeder met die buitekant van die liggaam verbind. Die uitwendige deel word vulva genoem.

Die vagina is geskik om die man se penis te ontvang tydens seksuele omgang. So word ook die saadvloeistof daarin uitgestort. As daar 'n swangerskap uit voortspruit, word die vagina deel van die geboortekanaal tydens die bevalling.

Die woord vagina is van Latynse afkoms en beteken onder meer die skede van 'n swaard.



</doc>
<doc id="21583" url="https://af.wikipedia.org/wiki?curid=21583" title="Zarah Leander">
Zarah Leander

Zarah Leander (15 Maart 1907 – 23 Junie 1981) was 'n Sweedse aktrise en sangeres. Sy is gebore as Zarah Stina Hedberg in Karlstad, en het in Stockholm (Swede) gesterf. Zarah Leander se loopbaan in die Derde Ryk is al gekritiseer, hoewel sy Joodse grootouers gehad het (waarskynlik nie waar). 

Hoewel sy reeds as kind klavier en viool geleer speel het en op die verhoog gesing het vir die eerste keer toe sy net ses jaar oud was, het sy 'n ernstige poging aangewend om 'n "gewone" lewe te lei. As tiener het sy twee jaar lank in Riga gewoon van 1922 tot 1924, die toe belangrikste internasionale taal, Duits, geleer en as sekretaresse gewerk. Sy is in 1926 met Nils Leander getroud en het twee kinders gehad, in 1927 en 1929. In 1929 is sy egter aangestel as amateur in 'n rondreisende kabaret van die beroemde vermaakkunstenaar en vervaardiger Ernst Rolf. Dit was toe dat sy haar kenwysie, "Vill ni se en stjärna," ('Wil jy 'n ster sien?') die eerste maal gesing het.

In 1930 was sy by vier kabarette in die Sweedse hoofstad, Stockholm, betrokke en het ook haar eerste plaat opgeneem, haar weergawe van Marlene Dietrich se "Falling in Love Again". In hierdie tyd het sy ook die eerste keer in 'n rolprent opgetree. Maar dit was eers as Hanna Glavari in Franz Lehár se operette "The Merry Widow" dat sy haar deurbraak in 1931 gemaak het. Sy was toe al geskei van Leander en het in die daaropvolgende jare 'n skouspelagtige loopbaan gebou en kon 'n bestaan voer as 'n gewilde kunstenaar op die silwerdoek en die verhoog in Skandinawië. Haar roem het 'n paar aanbiedinge van die Europese vasteland en Hollywood, waar talle Skandinawiërs reeds gewerk het, meegebring.

Sy het 'n loopbaan in Europa bo Hollywood verkies en as die ma van twee kinders teen die verhuising na Amerika besluit. Haar tweede deurbraak was in 1936 met die wêreldpremiêr van "Axel an der Himmelstür" in die Theater an der Wien in Wene, met spelleiding deur Max Hansen. Dit is gevolg deur die Oostenrykse rolprent "Premiere," waarin sy heel gepas die rol van 'n suksesvolle kabaretster vertolk.

In hierdie tyd het sy 'n kontrak losgeslaan met UFA in Berlyn, en het sy bekend geraak as besonder taai onderhandelaar, wat inspraak, puik betaling en die helfte daarvan in Sweedse geldeenheid in 'n bank in Stockholm geëis het. Die Duitse minister van propaganda, Joseph Goebbels, het haar die "vyand van Duitsland" genoem maar sy het nietemin 10 meesal geslaagde films vir UFA gemaak. Sy het reuse-bydraes gelewer tot die Derde Ryk se propaganda as teenwig vir die internasionale isolasie en kritiek, waarvan nie die minste deur Sweedse koerante nie.

Maar, anders as baie ander sterre van die tyd, het Zarah Leander nie met die hooggeplaasde Nazi's gesosialiseer of aan amptelike Nazi-geleenthede deelgeneem nie. (Daar was gerugte dat sy vir die Kommuniste gespioeneer het.)

Zarah Leander se rolle in Duitse rolprente was almal feitlik dieselfde, die rol van die femme fatale, met haar eie wil, beeldskoon, selfversekerd en hartstogtelik. Haar laaste rolprent in Nazi-Duitsland het op 31 Maart 1943 begin draai. Haar villa in Berlyn het onder 'n lugaanval deurgeloop en sy is onder druk geplaas deur die toenemend wanhopige Nazi's om Duitse burgerskap te aanvaar. Sy het toe besluit om na Swede terug te gaan, waar sy vir haar 'n herehuis in Lönö, nie ver van Stockholm af nie, gekoop het.

Nadat die Wehrmacht verslaan is in die slag van Stalingrad, het die openbare mening in Swede ál meer geneig tot kritiek van die Nazi's, hoewel die regering in die oorlog neutraal gebly het. So is Zarah Leander deur die publiek verag omdat sy in 'n te hoë mate met die Nazi's vereenselwig is. Geleidelik het sy egter daarin geslaag om rolle op die Sweedse verhoog los te slaan en ná die oorlog het sy uiteindelik op 'n toer na Duitsland en Oostenryk teruggekeer, waar sy uitvoerings gegee en in blyspele opgetree het. Tog het sy nooit weer die gewildheid van voor die oorlog of tydens die eerste jare daarvan geniet nie. 

In 2003 is 'n bronsstandbeeld van Zarah Leander op haar tuisdorp, Karlstad, voor die operahuis waar sy haar loopbaan begin het, opgerig.



</doc>
<doc id="21585" url="https://af.wikipedia.org/wiki?curid=21585" title="VfB Hüls">
VfB Hüls

Die klub is op 22 Julie 1948 gestig as "Eintracht Lippe" en daarna in 1951 herdoop na "Verein für Rasenspiele 1948 e.V. Marl-Hüls". "VfR" het hierna met "SuS Drewer-Süd" saamgesmelt in 1976 om die huidige klub tot stand te bring.

Die klub se beste prestasie was toe dit die Oberliga Wesfale in 2000 gewen het. Die klub was egter nie suksesvol in daardie jaar se uitspeelwedstryde om promosie na die Regionalliga nie.

Behalwe sokker het die klub ook afdelings vir roei, boks, hokkie, gimnastiek en gewigoptel.



</doc>
<doc id="21587" url="https://af.wikipedia.org/wiki?curid=21587" title="Strijdom van der Merwe">
Strijdom van der Merwe

Strijdom van der Merwe (1961 -) is een van Suid-Afrika se bekendste landkunstenaars.

Hy het kuns aan die Universiteit van Stellenbosch gestudeer en daarna drukwerk in Utrecht, Nederland, en beeldhouwerk in Praag in die Tsjeggiese Republiek. Hy was ook voltydse kunstenaar aan die Kent Institute of Art and Design in Canterbury, Engeland.

Van der Merwe het al talle persoonlike uitstallings in talle galerye gehou oor die afgelope paar jaar. Verskeie private en openbare versamelaars het plaaslik en oorsee van sy werk aangeskaf. Hy het opdragbeeldhouwerke in onder meer Suid-Korea, Turkye, Frankryk, België, Letland, Swede, Japan, Italië en Australië gedoen.

As landkunstenaar gebruik hy die materiaal wat 'n bepaalde terrein bied. Sy beeldende werke neem hulle vorm aan in verhouding tot die landskap. Hy werk altyd met die natuurlike omgewing en gebruik water, sand, hout en rotse, asook vlae. 



</doc>
<doc id="21623" url="https://af.wikipedia.org/wiki?curid=21623" title="1. FC Eschborn">
1. FC Eschborn

1. FC Eschborn is 'n sokkerklub uit Eschborn in die deelstaat Hessen in Duitsland.

Die klub is op 10 September 1930 gestig, maar na die Tweede Wêreldoorlog deur die Geallieerdes ontbind. Dit is heropgerig as "SG Eschborn". In 1950 het die sokkerafdeling onafhanklik geword van die klub, wat op daardie stadium as "Turnverein Eschborn" bekend gestaan het. Die onafhanklike sokkerklub het die huidige naam aangeneem.

Die hoogtepunte in die klubgeskiedenis was die twee seisoene wat op die derdevlak Regionalliga deurgebring is, asook die wen van die Hessenpokal wat die klub toegang tot die 1ste ronde van die DFB-Pokal in die 2005/06-seisoen gegee het.

Die klub het tans (2007) ernstige finansiële probleme en die swaard van bankrotskap het die klub reeds gedwing om van sy beste spelers ontslae te raak.



</doc>
<doc id="21647" url="https://af.wikipedia.org/wiki?curid=21647" title="Jerry Falwell">
Jerry Falwell

Eerwaarde Jerry Falwell (11 Augustus 1933 in Lynchburg, Virginië – 15 Mei 2007 in Lynchburg, Virginië) was die eerste fundamentalistiese Amerikaanse evangelis wat elektroniese media, veral televisie, ingespan het om die invloed van konserwatiewe Christene op die Amerikaanse politiek te verhoog. Hy het veral bekend gestaan as die stigter van die "Moral Majority", die sogenaamde "Morele Meerderheid", 'n Christelik-politieke beweging wat in die 1980's na sy bewering die oorwinning van die presidentskapskandidaat Ronald Reagan en sy Republikeinse Party verseker het, nadat miljoene Christelike kiesers die oproep van eerwaarde Falwell gevolg, geregistreer en gestem het.

Hy is in Fairview Heights, 'n tipiese werkersklasbuurt van Lynchburg (Virginia) grootgemaak. Sy vader was 'n welvarende man, wat tydens die Amerikaanse Prohibisie onwettig alkoholiese dranke gestook het en oor sy eie sakeondernemings – waaronder 'n busdiens, 'n vulstasie, 'n nagklub, 'n restourant en 'n motel – beskik het. Maar hy was ook verslaaf aan drank en het Christelike predikante verag. Eers op sy doodsbed – hy is oorlede toe Jerry vyftien jaar oud was – het hy die Christelike geloof aangeneem.

Jerry was die eerste in sy familie wat ná sy hoërskoolopleiding by 'n kollege ingeskryf het, en was oorspronklik van plan om 'n loopbaan as professionele bofbalspeler of joernalis te volg. Maar nadat hy in 1952 'n Christen geword het, het hy geroepe gevoel om as predikant op te tree. Ná twee jaar se studies aan die Lynchburg-kollege het hy hom by die Christelik-fundamentalistiese "Baptist Bible College" in Springfield (Missouri) ingeskryf. Falwell het aanvanklik as 'n deeltydse jeugpastoor gewerk, maar toe hy een keer vir die hoofpastoor ingespring en negentien mense sy prediking só waardeer het dat hulle hul lewens onmiddellik aan Jesus Christus gewy het, het hy besef dat dit sy roeping was om as predikant mense te bekeer.

Jerry Falwell het in 1956 die "Donald Duck Cola"-gebou, 'n vroeëre botteleringfabriek, gekoop en hier sy eie fundamentalistiese kerkgemeente met aanvanklik net 35 lede gestig. As 'n indrukwekkende prediker het hy sy gemeenskap vinnig vergroot en uiteindelik oor 'n gemeente met 22 000 lede ("Thomas Road Baptist Church" – die eerste sogenaamde megakerk in die Verenigde State), 'n godsdienstige televisieprogram ("Old Time Gospel Hour"), wat landwyd uitgesaai is, en sy eie universiteit, die Liberty University met 7 700 studente (oorspronklik in 1971 as die Lynchburg Baptist College gestig), beskik. In 2007 was daar reeds meer as 10 000 studente. Falwell het as die universiteit se kanselier en president gedien.

Op 12 April 1958 het hy met die kerkpianiste Macel Pate getrou.

Eerwaarde Jerry Falwell is op die ouderdom van 73 oorlede nadat hy bewusteloos in sy kantoor by die Liberty-universiteit gevind is. Hy is oorleef deur sy vrou, Macel Pate Falwell, met wie hy 49 jaar lank getroud was, drie kinders en agt kleinkinders.

In 1973 was Jerry Falwell ontsteld oor 'n beslissing van die Amerikaanse Hooggeregshof wat aborsies wettig verklaar het, en hy het besluit om self tot die politiek toe te tree. In 1978/79 het hy sy Christelik-politieke "Moral Majority"-beweging gestig, wat na bewering miljoene van konserwatiewe Christelike Amerikaners met sukses opgeroep het om hulle as kiesers te laat registreer. Net een jaar later het die Republikeinse kandidaat Ronald Reagan die presidentsverkiesing gewen, terwyl sy party ook die meerderheid in die Senaat verower het.

Die politieke aktivisme van Falwell was in die geledere van die "Southern Baptist"-kerke ongekend; hulle het gewoonlik geskroom om hulle by wêreldse sake in te meng. Ander, meer regsgesinde Christelike fundamentaliste soos Bob Jones het Falwell se beweging selfs as die "werk van die Satan" beskryf, nadat Falwell ook Mormone, Katolieke en Jode in 'n soort ekumenies-politieke alliansie verenig het.

Baie konserwatiewe Christene, veral in Amerika se suidelike "Bybelgordel", het met Falwell en ander televisie-predikers soos Pat Robertson en Jim Bakker saamgestem dat die Verenigde State deur 'n morele verval bedreig sou wees, en die predikers se politieke agitasie, wat deur 'n groot aantal kabeltelevisieprogramme uitgesaai is, het miljoene toeskouers gelok. Falwell, wat sy medialoopbaan as 'n radio-evangelis in Lynchburg begin het, het in 1985 president van die "Liberty Broadcasting Network" geword.

Sy hoofonderwerpe was die ban op skoolgebede in Amerika se openbare skole, aborsie, die lesbiese en gay beweging, hulle leefstyl en beweerde groeiende invloed, tienerswangerskappe, die groeiende aantal egskeidings, dwelmmisbruik, pornografie, geweld op skole en VIGS. Volgens Falwell se woorde was die VSA deur "selfvernietiging" bedreig, en dit was volgens hom linksgesinde, goddelose en liberale politici, asook linkse aktiwiste-regters wat die ondergang van Amerika sou bewerkstellig.

Larry Flynt se seks-tydskrif "Hustler" het in 1983 'n advertensie van die Italiaanse alkoholiese drank "Campari" geparodieer met 'n vervalste onderhoud met Jerry Falwell, waarin hy erken dat hy sy eerste sekservaring met sy moeder in 'n toilethuisie gehad het toe hy dronk was. Falwell het die tydskrif vir skadevergoeding gedagvaar en beweer dat hy deur die parodie emosioneel gepla is, maar die Amerikaanse Hooggeregshof het duidelik gestel dat publieke figure nie skadevergoeding kan opeis selfs as hulle deur 'n parodie emosioneel gepla sou word nie.

Falwell het in 1987 as die leier van die Moral Majority-beweging afgetree en die beweging in 1989 ontbind, aangesien dit volgens Falwell sy oorspronklike doeleindes al bereik had.

Die opkoms van Christelike fundamentalisme het egter 'n blywende impak op die Amerikaanse politiek en maatskappy gehad. Moral Majority se godsdienstige veroordeling van homoseksualiteit, aborsie en pornografie het van Falwell een van die bekendste, maar ook mees omstrede figure van die regsgesinde Christelik-Evangelese beweging in die VSA gemaak.

Jerry Falwell se toespraakskrywer Mel White het in 1994 bedank nadat hy as gay uitgekom het. White het met sy vriend net teenoor Falwell se kerk gewoon en ook ná sy bedanking kerkdienste bygewoon. Falwell en White was steeds vriende.

In die laaste jare van sy lewe het Falwell se uitlatings selfs vir sy voormalige politieke vennote dikwels problematies geword. In 1999 het Falwell in een van sy publikasies die Britse televisieprogram "Teletubbies", wat op kleuters gemik was, skerp gekritiseer omdat Tinky Winky, een van die karakters, na bewering gay was. In dieselfde jaar het hy beweer dat die Antichris 'n Joodse man sou wees wat tans op aarde leef. Alhoewel hy later om verskoning gevra het vir sy anti-Joodse uitlating, het hy nogtans sy kontroversiële leerstelling aangaande die "Antichris" behou.

Enkele dae ná die aanvalle van 11 September 2001 het hy "heidene", feministe, gays, liberale en burgerregte-aktiwiste daarvan beskuldig dat hulle vir die terreuraanvalle mede-verantwoordelik sou wees, aangesien die sekularisasie in die land 'n klimaat sou geskep het waarin God die Verenigde State moontlik nie langer teen buitelandse aanvalle sou beskerm nie, soos hy dit sedert 1812 steeds gedoen het, aldus Falwell. Ná 'n teregwysing deur die Wit Huis het Falwell om verskoning gevra vir sy kommentaar.

In die televisieprogram "60 Mintues" het hy die profeet Mohammed as 'n "terroris" beskryf.

In 2004 het hy nog een keer 'n politieke organisasie gestig, die "Faith and Values Coalition" en dit as die 21ste eeuse opstanding van die "Moral Majority" beskryf. Die koalisie was onder meer daarop gemik om regters te steun wat teen aborsie gekant was en het hom vir 'n wysiging van die Amerikaanse Grondwet beywer wat burgerlike verbintenisse en gay-huwelike sou verbied.






</doc>
<doc id="21654" url="https://af.wikipedia.org/wiki?curid=21654" title="Pedro II van Brasilië">
Pedro II van Brasilië

Pedro II van Brasilie (2 Desember 1825 – 5 Desember 1891) was die tweede en laaste keiser van Brasilie. Sy volle naam was Pedro de Alcântara João Carlos Leopoldo Salvador Bibiano Francisco Xavier de Paula Leocádio Miguel Gabriel Rafael Gonzaga de Bragança e Habsburgo.

As 'n seun van vyf het Pedro die Keiser van Brasilië geword, net nadat sy vader Pedro I van Brasilië geabdikeer het om 'n politieke en militêre oorlog in Portugal te steun. Laasgenoemde oorlog het daartoe gelei dat Pedro II se suster, Maria II, koningin van Portugal sou word.

Pedro II het vir 58 jaar regeer. Gedurende sy heerskappy het industriële ontwikkeling in Brasilië begin. Hy het gesorg vir veel vooruitgang en ontwikkeling in sy land. Pedro II het ook na die Verenigde State gereis waar hy Alexander Graham Bell ontmoet het en so die eerste Brasiliaan geword wat 'n telefoon gebruik het.

Pedro II was 'n liberale leier en het slawerny op 13 Mei 1888 as onwettig verklaar. Alhoewel hy 'n populêre figuur was het Dom Pedro II absolute mag oor die parlement gehad en sommige het hom beskou as 'n stuimelblok op die pad na modernisme. Op 15 November 1889 het 'n militêre staatsgreep hom onttroon, waarna Dom Pedro II en sy familie na Portugal gevlug het.

Hy sterf Desember 1891 in Parys en beide sy oorskot asook dié van sy vrou word in 1920 na Brasilië geneem. Hulle word in Petropolis, die voormalige somerwoning van die keiserlike familie, begrawe.


</doc>
<doc id="21657" url="https://af.wikipedia.org/wiki?curid=21657" title="Keiser">
Keiser

'n Keiser is 'n manlike monarg en leier van 'n keiserryk. "Keiserin" is die vroulike eweknie. Die titel is afkomstig van die latynse "Caesar" afkomstig van Gaius Julius Caesar. ’n Keiser word beskou as hoër as 'n koning. Van die lande soos die Duitse Keiserryk en die Keiserryk Oostenryk was in hul geheel onder die gesag van 'n keiser, terwyl enkele dele van die lande as 't ware koninkryke gevorm het en dus deur konings beheer is. Byvoorbeeld was die Koninkryk Pruise deel van die Duitse Keiserryk en die Pruisiese koning was in personele unie gelyktydig keiser van die Duitse Ryk, terwyl lande soos Beiere, Sakse en Württemberg hul eie konings gehad het. In Oostenryk-Hongarye was die Keiser van Oostenryk gelyktydig koning van Hongarye.

'n Keiser kom gewoonlik aan bewind wanneer een van sy ouers sterf. In sommige lande stem mense vir 'n nuwe keiser vanuit 'n lys van kandidate.

Die enigste oorblywende keiser in die wêreld vandag is die Keiser van Japan. Oor die geskiedenis het verskeie lande op verskillende tye keisers gehad, insluitende Brasilië, Meksiko, Ethiopië, Indië (Mogolryk en Brits-Indië), Iran, Korea, die Chinese Keiserryk, die Duitse Keiserryk, die Keiserryk Oostenryk, Oostenryk-Hongarye, die Romeinse Ryk, die Bisantynse Ryk, die Ottomaanse Ryk, Frankryk en die Russiese Ryk.



</doc>
<doc id="21658" url="https://af.wikipedia.org/wiki?curid=21658" title="Julius Caesar">
Julius Caesar

Gaius Julius Caesar (100 v.C. – 44 v.C.) was 'n Romeinse militêre en politieke leier en een van die mees invloedrykste figure in die klassieke geskiedenis. Hy het 'n rol gespeel in die transformasie van die Romeinse Republiek na die Romeinse Ryk. Caesar was 'n gewilde politikus en het 'n triumviraat saam met Marcus Licinius Crassus en Pompeius gevorm. Met sy suksesvolle oorlog in Gallië het Rome toegang verkry tot die Atlantiese Oseaan en sodoende was hy ook verantwoordelik vir die inval van Brittanje in 55 v.C.

Toe Julius Caesar se soldate die Rubiconrivier oorsteek, het 'n burgeroorlog in 49 v.C. uitgebreek. Hy het hierna absolute mag oor die senaat in Rome verkry en is as diktator verklaar. Caesar is in 44 v.C. deur 'n groep ontevrede senators, gelei deur Markus Junius Brutus, vermoor. In 42 v.C. het die senaat hom as 'n heilige verklaar. Shakespeare se drama "Julius Caesar" handel oor dié gebeure.

Heelwat van Caesar se lewe is bekend omdat hy self vele boeke geskryf het en baie van die klassieke geskiedkundiges het ook oor hom geskryf soos Appianus, Strabo en Plutarchus.

As staatsman het hy deur middel van wetgewing en soms persoonlike tussenkoms die wag gebaan vir die gematigde monargale bestel van keiser Augustus (regeer, 27 v. C.-14 nC.), waarmee die steeds groeiende ryk beter bestuur kon word as deur die ou, uitgediende republikeinse staatsvorm van Rome. 

Caesar is gebore in 100 v.C. in die Julii-familie, 'n patrisiërfamilie. Hulle afkoms word beskryf as van Iulus die seun van 'n Trojaanse prins Aeneas, die seun van die godin Venus. Volgens Plinius die Ouere is hy by wyse van 'n keisersnee gebore. Volgens Caesar se beskrywing het hy grysblou oë en 'n vol kop hare gehad.

Al was Caesar in 'n adellike familie gebore, was die Julii nie juis 'n polities invloedryke familie nie. Ceasar het wel die amp van 'n magistraat beklee en was ook die goewerneur van die provinsie Asië. Caesar se ma was Aurelia Cotta en afkomstig van 'n invloedryke familie. Hulle het in 'n laer middelklaswoning in die Subura gewoon, waar Marcus Antonius Gnipho die jong Caesar se onderwyser was.

Die periode is oorheers deur 'n magstryd tussen twee faksies van die Romeinse aristokratiese Senaat die Optimate en die Populares. Die stryd het begin met die meerderheid van senatore se ongehoord – kortsigtige verwerping van die uiters noodsaaklike hervormingsvoorstelle van die Gracchus-broers (133- 121 v.C.). Die Gracchus-broers en hulle aanhangers was die voorlopers van die Populares. 

Die Populares het die Gracchi gevolg in hulle soeke na 'n doeltreffender staatsbestuur waaraan, naas die adellikes van die Senaat, ander groepe van die bevolking ook sou kon deelneem. Aan die ander kant het die Optimate hulle verset teen elke poging om die monopolie van die Senaat te verswak en daarom het hulle ook as die Senaatsparty bekend gestaan.

Caesar het as gevolg van sy afkoms en sy huweliksverbintenis tot die Populares behoort. Aanvanklik was daar nie veel verskil tussen sy loopbaan en die loopbane van ander ambisieuse seuns van senatore nie. Van sy twintigste tot sy dertigste jaar het Caesar aan verskeie militêre ekspedisies deelgeneem. Na die militêre opleiding het hy vervolgens die "cursus honorum", die gebruiklike jaarlikse hiërargiese bevordering in hoë ampte, deurgemaak. 

Ter afsluiting en bekroning daarvan het hy hom in 60 v.C. as kandidaat vir die hoogste staatsamp, die Konsulaat, beskikbaar gestel. Die kandidatuur is heftig deur die Optimate bestry. Om hom teen hulle manipulasie te beskerm, het Caesar 'n verbintenis met Gnaeus Pompeius Magnus (106-48 v.C.) aangeknoop. Net soos Caesar het Pompeius min simpatie met die Senaatsparty gehad. 

Die Senaatsparty het geweier om die heilsame reorganisasie wat Pompeius as Romeinse generaal in die Ooste deurgevoer het, by wet te bekragtig en was boonop nie bereid om die gebruiklike "oudagsvoorsiening" en die toewysing van grond aan die veterane van sy legioene te gee nie. Die Senaatsparty het op die manier probeer om Pompeius se (in hulle oë angswekkende) groot aanhang in die leër en onder die leenmanne van die Ooste te verbreek.

Op 'n geheime byeenkoms, wat ook deur Caesar se geldvoorsiener, Marcus Licinius Crassus (oorl. 53 v.C.) bygewoon is, het Pompeius beloof om Caesar se kandidatuur te ondersteun (Eerste Driemanskap). In 59 is Caesar inderdaad verkies. Caesar het sy kollega, Bibulus, 'n lid van die Optimate, heeltemal ge·ignoreer en die nodige intimidasie gebruik om ŉ wet vir die toewysing van grond, die Lex Julia Agraria, deur te voer wat nie net aan Pompeius se veterane nie, maar ook aan sowat 80 000 verarmde inwoners van Rome 'n stuk grond besorg het.

'n Tweede wet, die Lex Julia de Repetundis, is ook deur Caesar deurgevoer om ŉ einde aan die wanpraktyke van die administrateurs van die Romeinse provinsies te maak. Intussen het Caesar ook nie van sy eie ambisies vergeet nie. Gedurende sy konsulaat het hy met die hulp van Pompeius en Crassus die pos van goewerneur van Gallia Cisalpina (die Po-vlakte) en Illyrië (die kusstreek van die huidige Joego-Slawië) vir hom verseker vir 'n tydperk van 5 jaar na afloop van sy termyn. In die loop van die jaar 59 v.C. is die goewerneurskap van Gallia Narbonensis (Provence) ook bygevoeg.

In ooreenstemming met die Romeinse tradisie was Caesar van plan om sy posisie te gebruik om deur militêre verowerings sy politieke invloed te versterk. Caesar het nie nodig gehad om lank aanleiding te soek nie. Aan die begin van 58 v.C. het ŉ Keltiese stam, die Helvettl, Gallia Narbonensis binnegeval. Caesar het hulle verslaan en vervolgens ook die Germaanse stam Suevi, wat onder leiding van Ariovistus ook Gallië binngegeval het. 

Hierna is hy in toenemende mate deur die Galliërs as bondgenoot ingeroep om die voortdurende onderlinge twiste te help besleg. So het Caesar byna ongemerk groot dele van Gallië onder Romeinse gesag gebring. ŉ "Nasionale" Galliese opstand onder leiding van Vercingetorix (oorl. 46 v.C.) is met moeite deur Caesar onderdruk (52-50 v.C.). Hierna het hy die hele Gallië onder Romeinse gesag gebring en ŉ verslag oor sy militêre verrigtinge in Gallië in sy "Commentarii de bello Gallico" gepubliseer. Dit was ŉ redelik objektiewe verslag wat sy aansien onder die Romeinse publiek aansienlik vergroot het. Die agtste en laaste boek van die verslag is deur Aulus Hirtius (oorl. 43 v.C) voltooi.

Caesar se lang goewerneurskap in Gallië is moontlik gemaak deur die samekoms van die Driemanskap in 56 v.C. om 'n nuwe reeks ooreenkomste aan te gaan. Daar is besluit dat Pompeius en Crassus hulle in 55 as kandidate vir die Konsulaat beskikbaar sou stel. Daarna sou Crassus goewerneur van Sirië word en Pompeius van Spanje, albei vir ŉ tydperk van 5 jaar. In die hoedanigheid van konsul sou hulle Caesar se goewerneurskap in Gallië vir dieselfde tyd perk verleng.

Pompeius het Caesar egter in toenemende mate as 'n mededinger beskou en het in Rome aangebly in plaas daarvan am na Spanje te gaan na afloop van sy termyn. Hy het ook meer en meer na die kant van die Senaatsparty begin oorhel. Crassus het egter na Sirië vertrek, waar hy politieke roem verwerf het deur veldtogte teen die Parthes, ŉ Persiese ruitervolk wat 'n geweldige groot ryk aan die grens van Sirië opgebou het. In 53 v.C. het hy egter 'n vernietigende neerlaag by Carrhae gely en is enkele dae later op verraderlike wyse vermoor. 

Crassus se dood het die einde van die Driemanskap beteken. Die wantroue wat geruime tyd reeds tussen Pompeius en Caesar gebroei het, het nou tot openlike mededinging ontwikkel. Pompeius het met behulp van die Senaat probeer om Caesar se posisie met behulp van juridiese middele te ondermyn. Ondanks vroeëre ooreenkomste wou die Senaat nie meer toelaat dat Caesar hom vanuit Gallië vir die Konsulaat verkiesbaar stel om sy militêre mag te behou nie. 

Caesar het egter deur Pompeius se plan gesien: hy wou Caesar as 'n gewone burger na Rome laat terugkeer om ŉ ondersoek na die misbruik van sy magsposisie in die provinsies te laat instel. Nadat onderhandelinge vir ŉ skikking misluk het, het Caesar die reg in eie hande geneem. Vroeg in 49 het hy die grens van sy ampsgebied met een legioen oorgesteek (die rivier Rubicon). ""Alea iacta est""- die teerling is gewerp - sou hy by die geleentheid gesê het. Na 4 jaar se hewige stryd, wat hom van Italië deur die hele Ryk sou voer (onder meer na Egipte waar koningin Cleopatra - oorl. 37 v.C.) – met politieke motiewe 'n verhouding met hom aangeknoop het), het hy in 46 v.C. in die Slag van Munda sy teenstander 'n beslissende neerlaag toegedien. Oor die oorlog het hy ook in Commentarii de bello civili sy eie relaas nagelaat.

Hierna het Caesar na Rome teruggekeer met die doel om absolute mag oor die staat te verkry. Hy het sy vyande baie genadig behandel. Die meeste senatore het egter steeds geweier om met hom saam te werk. Hulle het sy genadigheid as ŉ "absolutistiese" grasieverlening beskou wat nie by die republikeinse orde, waar hulle as senatore nie sy ondergeskiktes nie maar sy gelykes was, gepas het nie.

Caesar se reaksie op hulle gevoeligheid was ontakties: hy het hom in 44 tot ""dictator perpetuus"" (diktator vir ewig) laat verklaar. Baie van sy tydgenote het gedink dat Caesar, al het hy dit ten sterkste ontken, ŉ absolute monargie wou invoer, soos die wat hy in Egipte gesien het. Sy vroeëre ondersteuners het hulle ook van hom afgekeer. Op die "idus" van Maart 44 (= 15 Maart) is hy deur 'n sestigtal senatore, onder wie Marcus Junius Brutus (ongeveer 85- 42 v.C.) tydens 'n senaatsitting aangeval en vermoor. In sy testament het dit geblyk dat sy kleinneef Gaius Octavianus (die latere keiser Augustus) sy erfgenaam was.

Caesar se optrede as alleenheerser het sy tydgenote so dwars in die krop gesteek dat die heilsame hervormings wat hy deurgevoer het, nooit raakgesien is nie. Tog was sy hervorming van die kalender (45 v.C.), sy reorganisasie van die administrasie (hy het plaaslike outonomie aan bepaalde stede in die provinsies toegestaan) en sy beleid van kolonisasie (die vestiging van veterane in onder meer Korinthe en Carthago) van groot belang. 

Dit was uitvloeisels van die Populares se beleid waarin 'n doeltreffender bestuur voorop gestaan het. Caesar het ook vooraanstaande persoonlikhede van die buiteland in die Senaat aangestel, veral Spanjaarde en Galliërs. In dit alles het Caesar hom bewys as die voorloper van die kosmopolitiese absolutisme van die 3 eeu, eerder as van die gematigde, monargale bewind van sy erfgenaam Augustus. Laasgenoemde het met 'n listige en oënskynlike gematigde beleid daarin geslaag om outokratiese mag te verkry wat vroeër aan Caesar geweier is.



</doc>
<doc id="21665" url="https://af.wikipedia.org/wiki?curid=21665" title="Amerikaanse Rewolusie">
Amerikaanse Rewolusie

Die Amerikaanse Rewolusie was 'n tydperk tussen 1765 en 1783 toe die Dertien Kolonies – Britse besittings in Noord-Amerika wat later as die Verenigde State van Amerika sou bekend staan – in opstand gekom het teen die Britse koloniale gesag en uiteindelik hulle onafhanklikheid van die Britse Ryk gekry het.

In hierdie periode het die Kolonies hulle onderlinge geskille laat staan en gesamentlik in opstand teen die Britse heerskappy gekom. Een van die hoofredes hiervoor was die Britse ekonomiese beleid ten opsigte van die Noord-Amerikaanse kolonies. Die koloniste se eie Puriteinse erfenis en die vryheidsteorieë van die Verligting het ook 'n groot rol gespeel. Die Amerikaanse Rewolusionêre Oorlog het gevolg en vanaf 1775 tot 1783 geduur. Die oorlog het sy hoogtepunt met die Amerikaanse Onafhanklikheidsverklaring in 1776 en die Kolonies se militêre oorwinning in 1781 bereik.

Frankryk het 'n beduidende rol in die oorlog gespeel, onder meer as die organiseerder van 'n anti-Britse koalisie. Die Franse het die Amerikaners van geld en ammunisie voorsien en 'n vloot en troepe na Amerika gestuur wat 'n beslissende rol in die Slag en Beleg van Yorktown gespeel het. Met hulle neerlaag naby Yorktown was die stryd vir die Britte verlore. Die alliansie met Frankryk het meegebring dat ook Spanje en die Nederlandse Republiek later tot die oorlog toegetree het, ter ondersteuning van die Amerikaners.

Die Amerikaanse Rewolusie het met 'n aantal verreikende intellektuele en sosiale veranderings in die Amerikaanse samelewing gepaard gegaan en onder meer die ideale van republikanisme onder die koloniale bevolking laat posvat. In 'n aantal deelstate is vurige debatte oor die rol van demokrasie in die regeringstelsel gevoer. Die republikeinse en demokratiese gedagtes het die ou tradisionele sosiale hiërargie omvergewerp en aanleiding gegee tot 'n nuwe etiek wat die grondbeginsel van Amerika se politieke waardes sou vorm.

Die rewolusionêre periode het in 1763 begin, toe die Franse militêre bedreiging aan die Brits-Noord-Amerikaanse kolonies beëindig is. Groot-Brittanje was vasbeslote om die koste van die oorlog teen Frankryk ten minste gedeeltelik deur die kolonies te laat dra en het 'n aantal nuwe belastings begin hef. Hierdie maatreëls was baie ongewild en is deur die setlaars selfs as onwettig beskou, aangesien hulle nie oor 'n verkose politieke verteenwoordiging in die Britse parlement beskik het nie.

Nadat onluste in Boston uitgebreek het, is Britse troepe teen die opstandelinge uitgestuur, terwyl die setlaars hulle burgermag gemobiliseer het. In 1775 het die eerste gevegte tussen Britte en Amerikaners plaasgevind. Sowat 'n sesde of vyfde van die Amerikaanse bevolking was nog steeds lojaal gesind teenoor die Britse gesag, maar die Amerikaanse Patriotte het steeds tussen 80 en 90 persent van die koloniale gebied beheer, terwyl die Britse magsgebied tot 'n aantal nedersettings langs die Atlantiese kus beperk was.

In 1776 het die afgevaardigdes van die dertien kolonies die Amerikaanse Onafhanklikheidsverklaring eenstemmig aanvaar en die Verenigde State van Amerika gestig. Dié Onafhanklikheidsverklaring sou later die basis vorm van die Grondwet wat in 1787 opgestel is. Danksy hulle politieke en militêre verbond met Frankryk het die Kolonies uiteindelik 'n oorwinning oor die Britte gehaal en in die Vrede van Parys is die Amerikaanse onafhanklikheid in 1783 deur Groot-Brittanje amptelik erken.

Die nuwe grondwet het voorsiening gemaak vir 'n groot mate van outonomiteit vir elk van die nuwe state. Alhoewel die rewolusie politieke veranderings meegebring het, het die land weinig verskil in sy sosiale en ekonomiese groei gesien. Die werklike politiese gesag sou egter steeds by die hoër middelklas en groot grondbesitters lê.

Tussen 1607 en 1763 het Groot-Brittanje 13 uitgestrekte kolonies in Noord-Amerika gestig. Die kolonies het in baie opsigte verskil, veral aard en oorsprong: die enigste wat hulle in gemeen gehad het, was hulle onderdanigheid aan Brittanje. Naas die dertien kolonies was daar sestien kleiner gebiede, wat regstreeks deur koninklike goewerneurs geregeer is. Die goewerneur het opgetree as 'n verteenwoordiger van die Britse regering en is bygestaan deur 'n raad wat as die "Kroon" bekend gestaan het.

Die Amerikaanse setlaars het hulself in 1765 nog as lojale onderdane van die Britse Kroon beskou, met dieselfde historiese regte en pligte as onderdane in Brittanje. Alhoewel Brittanje die kolonies se handel streng beheer het, het die swak uitvoerende gesag en die afstand tussen Brittanje en die kolonies daartoe gelei dat min mense hulle daaraan gesteur het.

Tydens die Sewejarige Oorlog was Frankryk Brittanje se grootste vyand en, na Brittanje se oorwinning, was die land verplig om sy besittings in Noord-Amerika, Nieu-Frankryk (Kanada) en die Indiaanse gebiede oos van die Mississippirivier, aan Brittanje af te staan. Brittanje het ook die gebied Spaans-Florida van die Spanjaarde gewen. Enige gevaar wat Frankryk vir die dertien kolonies ingehou het, is hiermee uit die weg geruim.

Ná die Sewejarige Oorlog het die moederland meer aandag aan haar kolonies begin skenk: om te vergoed vir haar finansiële laste in Noord-Amerika tydens die oorlog was Groot-Brittanje van plan om belastings in die kolonies te hef en handelswette (wette rakende die handel) in te stel. Dit was verreweg die duurste oorlog wat Brittanje tot die tyd toe gevoer het en, siende dat die oorlog om die kolonies se onthalwe gevoer is, is daar besluit dat hulle 'n gedeelte van die koste moes herhaal. Alhoewel hierdie nuwe belasting relatief laag was, het die setlaars nogtans beswaar aangeteken. Hulle was immers vooraf nie geraadpleeg nie, aangesien hulle nie in die Britse parlement verteenwoordig was nie. Die leuse "Geen belasting sonder verteenwoordiging nie" het dus in die kolonies in baie Amerikaanse kringe gewild geraak.

Londen het aangevoer dat die setlaars ten minste op 'n "virtuele" manier verteenwoordig was, maar die meeste Amerikaners het dié teorie – dat mans in Londen wat niks van hulle behoeftes en lewensomstandighede af geweet het nie hulle sou kon verteenwoordig – verwerp.

Teoreties gesproke het Groot-Brittanje die ekonomieë van sy kolonies reeds deur die "Navigation Acts" volgens die merkantilistiese leerstellings gereguleer, dus was enige beleid waaruit die Britse Ryk voordeel getrek het (en wat ander ryke in ekonomiese opsig seer gemaak het) van voordeel. Nogtans het die owerhede oor 'n lang tydperk geduld dat die bepalings van hierdie wette deur die setlaars dikwels geïgnoreer of omseil is. Die bepalings van die wette is nou skielik algemeen afgedwing deur onder meer die uitreiking van onbeperkte lasbriewe tot huissoekings. Die Massachusetts-gebaseerde advokaat James Otis het in 1761 geredeneer dat hierdie lasbriewe die koloniste se konstitusionele regte sou aantas. Alhoewel Otis sy saak verloor het, het John Adams later geskryf: "Amerikaanse onafhanklikheid is terstond gebore".

In 1764 het die Britse parlement nuwe wetgewing verorden, waardeur die Amerikaanse setlaars onder meer belasting op suikerprodukte opgelê is. Die protesbeweging wat daarop gevolg het, het veral die boikot van Britse goedere as 'n nuwe magtige wapen gebruik. Die Seëlwet van 1765 het voorsiening gemaak vir die eerste regstreekse belasting wat die Amerikaanse kolonies ooit deur die Britse parlement opgelê is. Die setlaars was verplig om die belastingseëls op alle amptelike dokumente soos testamente en kollegediplomas, skeepsdokumente, lisensies, polisse en selfs dobbelkaarte, dagblaaie, almanakke en pamflette aan te bring.

Alle dertien kolonies het dadelik teen hierdie belasting geprotesteer en volksleiers soos Patrick Henry in Virginië en James Otis in Massachusetts het massabyeenkomste en betogings georganiseer. 'n Geheime groep, die "Sons of Liberty", is gestig en het kopers van die seëls met geweld gedreig. Lede van die groep het die rekords, wat deur die hof van die viseadmiraal in Boston gehou is, verbrand en die hoofregter Thomas Hutchinson se praghuis geplunder.

Verskeie wetgewende vergaderings het 'n oproep aan alle burgers gedoen om gesamentlik teen die nuwe belastingwette op te tree en afgevaardigdes uit nege kolonies het aan die New Yorkse Seëlwet-kongres van Oktober 1765 deelgeneem. Gematigdes onder die leiding van John Dickinson het 'n Verklaring van Regte en Besware opgestel, waarin hulle vasgestel het dat belasting sonder verteenwoordiging ou regte sou skend. Met hul ekonomiese boikot van Britse goedere het die setlaars hulle vasberadenheid om weerstand teen die belasting te bied onderstreep. Britse uitvoere na die Amerikaanse kolonies het van £2 250 000 in 1764 tot £1 944 000 in 1765 gedaal.

In Londen het die nuwe regering onder die eerste minister Rockingham aan die bewind gekom en in die parlement is daar beraadslaag of die wette herroep of eerder deur troepe afgedwing sou moet word. Benjamin Franklin het die Amerikaanse saak gestel en verduidelik dat die kolonies in 'n reeks oorloë teen die Franse en Indiane reeds soldate, geld en bloed opgeoffer het om die Britse Ryk te verdedig en dat verdere belastings as gevolg van hierdie oorloë ongeregverdig was en tot rebellie sou kon lei. Die parlement het saamgestem en die wette herroep, maar in 'n "Verklaring van Regte" in Maart 1766 duidelik gestel dat die parlement die volle reg sou hê om enige wet met betrekking tot die kolonies te verorden. Dié verklaring was vir die Amerikaanse koloniste onaanvaarbaar en hulle het dit beskou as 'n inbreuk op hulle konstitusionele regte.

Nadat die belastings op eiendomme in Engeland in 1767 deur die parlement verlaag was, het Charles Townshend, die destydse Minister van Finansies, 'n wetsontwerp ingedien waarvolgens die belastinginkomste in die Amerikaanse kolonies verhoog sou word. Met die sogenaamde Townshend-wette is nuwe invoerbelasting op lood, glas, verf, tee en papier gehef. Die belastinginkomste sou gebruik word vir die administrasie van die kolonies en om die salarisse van Britse amptenare in die kolonies te betaal. Daarnaas het die wette ook bepaal dat die wetgewende vergadering van New York ontbind moes word, aangesien die afgevaardigdes steeds geweier het om 'n ander wet uit die jaar 1765 te aanvaar.

Die Townshend-wette het weer aanleiding tot onluste in die kolonies gegee en die Britse owerhede het troepe gestuur om wet en orde te herstel. Weens die voortgesette boikot-aksies teen Britse goedere het handelaars in die moederland groot verliese gely en uiteindelik was die parlement gedwing om die wette in 1770 te herroep. Om te toon dat hulle nog steeds die reg sou hê om belastings in die kolonies te hef, het die Britse afgevaardigdes die belasting op tee bekragtig.

Reeds in Oktober 1768 is Britse troepe in Boston ontplooi nadat doeanebeamptes, wat die Townshend-wette moes toepas en afdwing, verskeie kere deur betogers bedreig is. Daar was nou voortdurend botsings tussen setlaars en soldate.

Op 5 Maart 1770 is 'n groep Britse wagte in Boston deur betogers gedreig en met sneeuballe bestook. Britse soldate wat hulle ter hulp gekom het, het skielik vuur geopen. Drie setlaars was onmiddellik dood, terwyl twee later aan hulle beserings beswyk het. Een van die slagoffers was Crispus Attucks, na bewering 'n burger van Swart-Afrikaanse of Indiaanse afkoms. Die Britse verantwoordelike offisier, kaptein Thomas Preston, en agt van sy soldate is op aanklag van strafbare manslag in hegtenis geneem.

Die Patriotte-leiers het die insident as 'n slagting beskryf en skerp veroordeel. Daar was dreigemente van gewelddadige vergelding en onder die druk van betogers het goewerneur Thomas Hutchinson die Britse troepe uit die stadsgebied van Boston onttrek en op 'n eiland in die hawe gestasioneer.

Om die onsydigheid van die koloniale howe te demonstreer, het John Adams en Josiah Quincy, twee Patriotte-leiers, as vrywillige advokate ingespring om kaptein Preston en sy mans te verdedig. Tydens die hofsaak is daar egter min bewyse voorgelê en Preston en ses soldate is gevolglik vrygespreek. Twee ander soldate is aan manslag skuldig bevind, op een hand gebrandmerk en vrygelaat.

Baie Patriotte het die uitsprake skerp veroordeel en 5 Maart is tot 'n patriotiese gedenkdag verklaar. Nogtans het die onttrekking van troepe en die herroeping van die meeste invoerbelasting gemoedere in Boston in die volgende jare gekalmeer. Maar die gevaar van gewelddadige opstand teen die Britse gesag het al bewys gelewer dat die Britse gesag in die kolonies maklik ondermyn sou kon word.

Die Britse Oos-Indiese Kompanjie het in 1773 volgens 'n besluit van die parlement die monopolie op Amerikaanse tee-invoere gekry – 'n stap waarmee die finansieel minder suksesvolle maatskappy voordeel uit sy belangrike posisie in die handel met Indië sou trek om sodoende sy bankrotskap te vermy. Die Teewet van 10 Mei 1773 het invoerbelasting op 'n manier aangepas dat die Britse Oos-Indiese Kompanjie tee teen laer pryse as selfs die Amerikaanse smokkelaars kon verkoop. Die kompanjie het "amptelike" ontvangers van teeinvoere in die koloniale hawens van Boston, New York, Charleston en Philadelphia gekies en in September 'n half miljoen pond tee na Amerika verskeep. Maar die Teewet was net nog 'n polities-ekonomiese maatreël waarteen die setlaars besware aangeteken het.
Onder die druk van die Patriottegroepe het die tee-invoerders in Charleston, New York en Philadelphia geweier om die skeepsvragte tee aan te neem, maar in Boston het die amptelike handelaars (waaronder ook twee seuns en 'n neef van die plaaslike goewerneur Thomas Hutchinson) geweier om onder die politieke druk te swig. Die eerste teeskip, die "Dartmouth", het Bostonhawe op 27 November bereik en nog twee skepe het 'n rukkie later daar aangedoen.

Op 'n aantal massavergaderings wat deur die setlaars byeengeroep is, het deelnemers geëis dat die tee terug na Engeland gestuur moes word sonder om die invoerbelasting te betaal. Die spannings is verhoog nadat Patriottegroepe onder die leiding van Samuel Adams die handelaars en die goewerneur genader het om hierdie besluit te aanvaar. Op 16 Desember het 'n massavergadering van betogers by die Old South Church die nuus gekry dat Hutchinson nie sou toegee aan hulle eise nie.

Teen middernag het Adams en 'n klein groep van die "Sons of Liberty" hulle as Mohawk-Indiane verklee, aan boord van die teeskepe gegaan, 342 teekiste gegryp en hulle onder die oë van groot skare toeskouers in die hawewater gestort.

Hierdie nagtelike strooptog, wat later as die Bostonse Teeparty bekendheid verwerf het, was vir die Britse parlement net nog 'n bewys dat die bewoners van Massachusetts die harde kern van die protesbeweging teen die Britse gesag in die kolonies sou vorm. Met die sogenaamde "Coercive Acts", dwangmaatreëls wat in 1774 ingestel is en op Massachusetts – en veral Boston – gemik was, wou die Britse afgevaardigdes die plaaslike setlaars vir die Teeparty en hulle opstand teen die Britse owerhede straf.

Met die Britse Koninklike Proklamasie van 1763 is 'n verbod op die vestiging van setlaars anderkant die Appalagge-bergreeks geplaas, maar die Amerikaanse koloniste het nie omgegee nie en steeds weswaarts getrek. Die proklamasie is kort daarna gewysig en die verbod is opgehef. Nogtans was baie Amerikaners woedend oor die feit dat hulle nie eers geraadpleeg is nie.

Die Quebec-wet van 1774 het die provinsie Quebec se grense tot by die Ohio-rivier uitgebrei en sodoende die dertien kolonies se landeise uitgesluit. Teen hierdie tydperk het die meeste koloniste nie meer ag geslaan op nuwe wette vanuit Londen nie en eerder met die militêre opleiding van burgermagte en ander oorlogsvoorbereidings begin.

Met sy gedagtes oor liberalisme het John Locke 'n beduidende invloed op die voordenkers van politieke onafhanklikheid in die Amerikaanse kolonies gehad; met sy teorieë van 'n "maatskaplike ooreenkoms" het hy ook die morele regverdiging vir 'n gewapende opstand teen die heersende bewind opgelewer wat volgens die setlaars se opvatting hulle regte as Engelse burgers nou al jare lank onbeskaamd geminag het. Daarenteen het Jean-Jacques Rousseau se gedagtes volgens geskiedkundiges maar 'n baie klein rol in Amerika gespeel. Toe hulle die grondwette van die verskillende deelstate en dié van die Unie saamgestel het, het die Amerikaners hulle veral op Montesquieu se ontleding van die gebalanseerde Britse grondwet gesteun.

Omtrent 1775 het die politieke ideologie wat as republikanisme bekend gestaan het, die debatvoering in die kolonies oorheers. Ook die sogenaamde Britse "country party" se kritiek op die destydse Britse regering aangaande moontlike korrupsie het 'n groot invloed op Amerikaanse politici uitgeoefen. Die koloniste het die Britse hof met luukse en oorgeërfde aristokrasie vereenselwig en dit in 'n toenemende mate verwerp.

Die koloniste het korrupsie as die grootste euwel beskou en as deugsame burgers het hulle hul persoonlike begeertes verwaarloos ten gunste van hul burgerlike verantwoordelikhede en verpligtinge. Mans het dit as hulle burgerlike verpligting beskou om vir hulle land te veg. Vir vroue was "republikeinse moederskap" 'n ideaal wat hulle met voorbeelde soos Abigail Adams en Mercy Otis Warren nagestreef het. Die eerste verpligting van 'n republikeinse vrou was om vir hulle kinders die republikeinse waardes in te prent en om luukshede en pronkery te vermy. Die Amerikaanse "Stigtingvaders", veral Samuel Adams, Patrick Henry, Thomas Paine, Benjamin Franklin, George Washington, Thomas Jefferson en John Adams, was sterk voorstanders van republikanisme.

Terwyl daar baie oorsake ten opsigte van die Amerikaanse Rewolusie geïdentifiseer kan word, was dit nogtans 'n reeks krisisse wat uiteindelik tot die uitbreek van oorlogshandelinge gelei het. Die eerste van hierdie krisisse was die sogenaamde Gaspee-voorval in Junie 1772, vernoem na 'n Britse oorlogskip waarmee ongewilde handelswette afgedwing is en wat deur Amerikaanse patriotte aan die brand gesteek is.

Kort daarna het goewerneur Thomas Hutchinson van Massachusetts berig dat hy en die koninklike regters regstreeks vanuit Londen betaal sal word en die koloniale parlement sodoende omseil is.

Laat in 1772 het Samuel Adams daarmee begin om nuwe "Committees of Correspondence" daar te stel wat as 'n soort skakel tussen die patriotte in die dertien kolonies en uiteindelik ook as 'n raamwerk vir 'n rebelle-regering sou dien. As die grootste kolonie het Virginië sy "Committee of Correspondence", waarin ook Patrick Henry en Thomas Jefferson gedien het, vroeg in 1773 gestig.

Die "Intolerable Acts", soos hulle deur die koloniste genoem is, het vier wette behels, wat deur die Britse parlement afgekondig is. Die eerste was die "Massachusetts Government Act" (die Wet aangaande die Regering van Massachusetts), waardeur die oktrooi van Massachusetts gewysig en "town meetings" (munisipale vergaderings) beperk is. Die tweede wet oor die beheer van die regswese ("Administration of Justice Act") het bepaal dat alle Britse soldate wat gedagvaar sou word, voor 'n Britse – en nie koloniale – hof moes verskyn.

Die derde wet aangaande die Bostonse seehawe het bepaal dat die hawe van Boston gesluit sou bly totdat die Britte skadevergoeding sou ontvang vir die tee wat gedurende die Bostonse Teeparty verniel was (die Britte het hierdie skadevergoeding uiteindelik nooit ontvang nie).

Die vierde wet – die "Quartering Act" van 1774 – het voorsiening gemaak vir die inkwartiering van Britse soldate, wat die gebied sou kontroleer, in die huise van Bostonse burgers. Die Eerste Kontinentale Kongres het die sogenaamde "Suffolk Resolves" (Suffolk-besluite) goedgekeur waardeur die "Intolerable Acts" onkonstitusioneel verklaar is en mense is opgeroep om burgermagte te mobiliseer. Massachusetts is verder opgeroep om 'n patriotte-regering te vorm.

As 'n reaksie op veral die Wet oor die Regering van Massachusetts het die inwoners van Worcester 'n gewapende brandwag voor die plaaslike geregshof gemobiliseer en Britse magistrate is die toegang geweier. Soortgelyke gebeure het vinnig dwarsoor die kolonies plaasgevind. Britse troepe is vanuit Engeland na die kolonies ontbied, maar toe hulle in Amerika aangekom het, het die hele kolonie Massachusetts – met uitsondering van die besette stad Boston – die Britse beheer oor die plaaslike bewind lankal afgeskud.

Die Slag van Lexington en Concord het op 19 April 1775 plaasgevind nadat die Britte 'n regiment gestuur het om in Concord wapens te konfiskeer en rewolusionêre in hegtenis te neem. Dit was die eerste slag van die Amerikaanse Rewolusionêre Oorlog en die nuus oor die gebeure het die dertien kolonies aangevuur om hulle burgermagte te mobiliseer en troepe vir die beleg van Boston te stuur. 'n Tweede slag is op 17 Junie 1775 naby Bunker Hill geveg.

In die laat lente van 1776 het die Amerikaners onder die bevel van George Washington die Britte gedwing om Boston te ontruim. Die hele gebied van die dertien kolonies was nou onder Amerikaanse beheer, en die patriotte was gereed om die onafhanklikheid te verklaar. Alhoewel daar in sommige gebiede nog 'n groter aantal lojaliste was, het hulle in Julie 1776 nêrens meer gesag uitgeoefen nie, terwyl die Britse koninklike amptenare lankal gevlug het.

Die Tweede Kontinentale Kongres het in 1775 ná die begin van die oorlog vergader. Die kongres het die Kontinentale Leër in die lewe geroep en die "Olive Branch Petition" ("Olyftak-petisie") as 'n boodskap van versoening by die Britse Kroon ingehandig. Koning George III het egter geweier om die petisie aan te neem en die Proklamasie van Rebellie uitgereik wat optrede teen die "verraaiers" bepleit het. Tot 1783 is daar geen onderhandelinge gevoer nie.

Die rewolusionêres is destyds "Patriots", "Whigs", "Congress-men" of Amerikaners genoem. Hulle het die hele spektrum van sosiale en ekonomiese klasse omvat, maar was nogtans gekenmerk deur hulle eenstemmigheid dat die regte van Amerikaners verdedig moes word. Ná die oorlog was Patriotte soos George Washington, James Madison, John Adams, Alexander Hamilton en John Jay baie toegewyd aan republikanisme, maar tegelykertyd ook ywerig om die kolonies in 'n welvarende en magtige nasie te omskep, terwyl Patriotte soos Patrick Henry, Benjamin Franklin en Thomas Jefferson demokratiese asook plattelandse plantasie-elemente verteenwoordig het en eerder 'n soort streekmag met groter politieke gelykheid voorgestaan het.

Terwyl die presiese syfers onbekend is, beraam geskiedkundiges dat tussen vyftien en 25 persent van die koloniste lojaal aan die Britse Kroon gebly het: hulle het destyds bekend gestaan as "lojaliste", "Tories" of "King's men". Lojaliste was gewoonlik ouer, minder bereid om ou bande te verbreek en dikwels geassosieer met die Anglikaanse kerk. Baie van hulle was ervare handelaars met sakebetrekkinge dwarsoor die Britse Ryk, soos byvoorbeeld Thomas Hutchinson uit Boston. Onlangse immigrante wat nog nie volledig geamerikaniseer was nie het ook meer daartoe geneig om die Britse koning te ondersteun, soos byvoorbeeld Skotse setlaars in die agterland.

Daar is egter merkwaardige voorbeelde van lojaliste wat nie hooggebore mense was nie en dit is onwaarskynlik dat hulle by die skattings oor die totale aantal lojaliste ingesluit is. Amerikaanse Indiane was een van die belangrikste verteenwoordigers van hierdie groep lojaliste; die meeste van hulle het Amerikaanse pleidooie dat hulle in die rewolusionêre oorlog liewer neutraal sou moet bly van die hand gewys, en baie van die Eerste Nasies het die kant van die Britse Ryk gekies. Daar was ook aansporings van albei kante om die steun van plaaslike stamme en hulle hoofde vir die oorlogvoering te verseker. Die stamme wat sterk op die koloniale handel gesteun het, het gewoonlik die kant van die rewolusionêres gekies, alhoewel ook politieke oorwegings 'n rol by hierdie keuse gespeel het.

Die bekendste stamhoof wat by die lojaliste aangesluit het was Joseph Brant van die Mohawk-stam, wat strooptogte langs die grens teen afgeleë nedersettings in Pennsilvanië en New York uitgevoer het totdat 'n Amerikaanse leër onder die bevel van John Sullivan New York in 1779 beveilig het en alle lojale stamme vir eens en altyd na Kanada verdryf het.

'n Ander groep wat hulle met die saak van die lojaliste vereenselwig het, maar yl gedokumenteer is, is Afrika-slawe wat aktief vir die Britse leër gewerf is. Hulle is met beloftes soos vrylating, beskerming vir hulle gesinne en grondskenkings gelok, waarby veral die laasgenoemde belofte dikwels verbreek is. Ná die oorlog het baie van die "swart lojaliste" hulle in Nova Scotia, Bo-Kanada en Neder-Kanada en ander gebiede van die Britse Ryk gevestig, waar van hulle nakomelinge nog steeds bly.
'n Minderheid (waarvan die presiese getalle onbekend is) het probeer om tydens die oorlog 'n posisie van neutraliteit in te neem. Baie van hulle het 'n lae profiel gehandhaaf. Die mees uitgesproke neutrale groep, veral in Pennsylvanië, was die Kwakers (of "Religious Society of Friends"). Toe die patriotte die onafhanklikheid verklaar het, is Kwakers, wat voortgegaan het om met die Britte handel te dryf, daarvan beskuldig dat hulle aanhangers van die Britse bewind sou wees, asook die "aanstokers en skrywers van oproerige publikasies" wat krities teenoor die rewolusionêres se saak gestaan het.

Ná die oorlog het die oorgrote meerderheid van lojaliste in Amerika gebly en teruggekeer na hul gewone lewens. Sommige van hulle, soos byvoorbeeld Samuel Seabury, het bekende Amerikaanse leiers geword. Tussen 100 000 en 250 000 lojaliste het hulle in Kanada, Groot-Brittanje of op die Wes-Indiese Eilande gevestig in een van die grootste migrasies in die geskiedenis. Hulle het sowat vyf persent van die totale bevolking in die kolonies verteenwoordig. Toe die lojaliste die suide van die VSA in 1783 verlaat het, het hulle sowat 75 000 van hulle slawe saamgeneem na die Britse Wes-Indies, waar hulle nakomelinge sowat 26 jaar vroeër vrygelaat is as hulle Amerikaanse lotgenote.

In die vroeë 20ste eeu het geskiedkundiges soos J. Franklin Jameson navorsing oor die klassestruktuur van die Patriotte-beweging gedoen en die moontlikheid van 'n klassestryd binne die rewolusionêre gebeure ondersoek. In die laaste vyftig jaar het geskiedkundiges hierdie hipotese meestal laat vaar en die hoë vlak van ideologiese eenheid beklemtoon. Net soos daar welvarende en arm lojaliste was, was ook die Patriotte deur 'n heterogene samestelling gekenmerk waarby die meer welvarendes en hoër opgeleides 'n groter kans op 'n loopbaan as offisiere in die leër gehad het. Ideologiese eise het steeds eerste gekom: die Patriotte het die onafhanklikheid as 'n middel beskou waarmee hulle die Britse onderdrukking en belasting kon afskud en veral hulle eie regte kon herstel. Die meeste kleinboere, ambagsmanne en kleinhandelaars het ook by die Patriotte aangesluit en gelyke politieke regte opgeëis. Hulle was veral in Pennsilvanië suksesvol, maar nie soseer in Nieu-Engeland nie, waar John Adams Thomas Paine se pamflet "Common Sense" vanweë sy "absurde demokratiese denkbeelde" aangeval het.

Nogtans was die pamflet met 79 bladsye 'n buitengewone sukses wat deur 'n half miljoen Amerikaners gekoop is. Selfs George Washington, wat aanvanklik terughoudend oor onafhanklikheid gepraat het, was net soos duisende ander koloniste nou oortuig van Paine se voorstelle en het dit ""sound doctrine and unanswerable reasoning"" genoem.

Vroue uit alle maatskaplike groepe het op verskillende maniere hulle bydrae tydens die Amerikaanse Rewolusie gelewer. Net soos manne het vroue aan sowel die Britse asook die Amerikaanse kant van die rewolusionêre oorlog deelgeneem en ook Anglo-Amerikaanse, Swart en Indiaanse vroue was verdeel langs Patriotte- en Lojaliste-lyne.

Terwyl vroue nie regstreeks by die formele rewolusionêre politieke gebeure betrokke was nie, het selfs gewone huishoudelike take 'n politieke betekenis gekry aangesien die oorlog alle aspekte van die politieke, burgerlike en huishoudelike lewe deurdring het. Patriotte-vroue het saam met hulle mans Britse goedere geboikot, op die Britte gespioeneer, die Amerikaanse leërs gevolg soos hulle marsjeer het en die soldate se wasgoed gewas en vir hulle kos voorberei, geheime boodskappe gebring en – as mans vermom – ook aan gevegte deelgeneem. Maar dit was veral belangrik dat hulle die werk op hulle plase voortgesit het sodat hulle kos aan die leërs en hulle gesinne kon verskaf.

Vanweë die boikot van Britse goedere was die aktiewe rol van Amerikaanse vroue baie belangrik – die boikot het immers veral huishoudelike goedere soos tee en lakens geraak. Vroue was genoodsaak om weer hul eie weefstoel te gebruik – 'n vaardigheid wat destyds voor die oorlog al in onbruik verval het. In 1769 het die vroue van Boston 40 000 stringe garing vervaardig, terwyl 180 vroue in Middletown (Massachusetts) 20 522 jaart se lakens geweef het.

Die vraagstuk van politieke lojaliteit het soms ook die sosiale weefsel van koloniale Amerikaanse vroue versteur – die besluit van 'n man om sy trou aan die Britse koning te verbreek of om dit te bewaar het op die terrein van gesins-, klas- en vriendskapsbande deurgewerk en vroue van hulle vroeëre gemeenskappe en verbindings afgesny. Die lojaliteit van 'n eggenote teenoor haar man, wat voor die oorlog 'n suiwer privaatsaak was, is nou as 'n politieke daad beskou, veral sodra die mans besluit het om lojaal teenoor Groot-Brittanje te bly. Wettige skeidings, wat skaars in die tyd was, is aan Patriot-vroue toegeken indien hul mans die koning ondersteun het.

Swart Amerikaners het die rewolusionêre retoriek as 'n belofte van vryheid en gelykheid begryp. Hierdie hoop is nie bewaarheid nie. Alhoewel sowel die Britse asook die Amerikaanse regering gedurende die oorlog deurgaans vryheid as 'n beloning vir militêre diens belowe het en talle slawe probeer het om hul lewensomstandighede as soldate of ondersteuners te verbeter, het die uitkoms van die oorlog die lewens van sowel vrye swartes asook slawe nouliks verander. Ná die Rewolusie is slawerny in die noordelike deelstate geleidelik afgeskaf, maar in die suide eerder nog uitgebrei. Rasvooroordele het in Amerika algemeen voorgekom.

Vir die Indiaanse bevolking was die Amerikaanse Rewolusie allesbehalwe 'n oorlog oor vaderlandsliefde of onafhanklikheid. Baie van die Eerste Nasies wou liewer neutraal bly en het min waarde daaraan geheg om nog 'n keer by 'n Europese konflik betrokke te raak. Nogtans is die meeste van hulle gedwing om kant te kies. Indiaanse dorpe was van die eerste nedersettings wat deur die Patriotte se burgermagte aangeval is en soms het die Amerikaanse magte nie eens omgegee met wie die inwoners eintlik gesimpatiseer het nie. Vir talle Indiaanse vroue het die oorlog veral hul sosiale, gesins- en boerelewe versteur.

In die tydperk van die Rewolusie het Amerikaners ook begin om die toekoms van die Engelse taal in Amerika in verband met die rewolusionêre gebeure te beskou en om 'n roemryke toekoms vir Amerikaanse Engels te voorspel. Baie mense het teen die einde van die 18de eeu besef dat Engels in Noord-Amerika sedert die stigting van die eerste nedersettings in Jamestown en Plymouth al sy eie kenmerke ontwikkel had. Thomas Jefferson was daarvan oortuig dat Amerikaners meer verdraagsaam sou wees teenoor taalveranderings as mense in Engeland sodat daar in die toekoms na die Amerikaanse taal moontlik nie meer as Engels sou verwys word nie.

Dr. John Witherspoon, die Skotse president van die Princeton-universiteit, het in 'n reeks opstelle oor die Engelse taal in Noord-Amerika, wat hy in 1781 vir die "Pennsylvania Journal" geskryf het, reeds na die eenvormigheid van die Amerikaanse taal verwys en dit moontlik geag dat Amerikaanse Engels sy bande met die taal van Engeland sou verbreek en sy eie standaardtaal begin ontwikkel.

Daar was konsensus dat hierdie nuwe standaardtaal nie per ongeluk sou geskep word nie. 'n Leser, wat sy kommentaar in 1774 in die "Royal American Magazine" as "An American" onderteken het, het 'n goeie indruk van sy rewolusionêre ywer gegee toe hy geskryf het dat die Engelse taal in die afgelope eeu in Brittanje aansienlik verbeter is, maar

Die skrywer was moontlik John Adams, die latere president, aangesien hy enkele jare later 'n vergelykbare voorstel in 'n brief aan die President van die Amerikaanse Kongres gemaak het. Die brief is op 5 September 1780 in Amsterdam geskryf. Adams verwys in die brief na die belangrikheid van "welsprekendheid en taal" in 'n republiek en voer voorbeelde soos Frankryk, Spanje en Italië aan wat almal Taalakademies in die lewe geroep het om hul tale te ontwikkel en te verbeter. Daarnaas voorspel hy ook 'n groot toekoms vir die Engelse taal:

Voor die Onafhanklikheidsverklaring en die Rewolusionêre Oorlog is die meeste boeke en gedagtes uit Europa ingevoer en die grootheid van die Engelse literatuur en opvoedkunde is nooit bevraagteken nie. Maar as gevolg van die politieke onafhanklikheid en die vryheidsoorlog teen Groot-Brittanje het die Amerikaners se houding teenoor Engeland en sy kultuur vinnig verander. Dit was nou 'n regverdiging vir die afkeer teen alles wat van Engelse oorsprong was en die begin van 'n nuwe Amerikaanse patriotisme wat die nuwe onafhanklike konfederasie ook as die bakermat van 'n nuwe beskawing beskou het wat drasties van die Europese model sou verskil.

Noah Webster (1758–1843), 'n boorling van Hartford, Connecticut, was een van die vurigste voorstanders van hierdie nuwe patriotisme. Ná sy studie van regswetenskappe aan die Yale-universiteit het hy moeilikhede ondervind om sy brood as advokaat te verdien en Webster het hom noodgedwonge as 'n onderwyser bekwaam. Die gehalte van die skoolboeke wat destyds uit Engeland ingevoer is, was dikwels onbevredigend en vanweë die Rewolusionêre Oorlog was daar ook 'n ernstige tekort aan opvoedkundige werke. Webster het derhalwe begin om drie grondleggende skoolboeke vir die voorsiening van onderwys in Engels saam te stel: 'n spelboek, 'n grammatika en 'n boek met leesoefeninge wat in die jare 1783, 1784 en 1785 onder die titel "A Grammatical Institute of the English Language" verskyn het.

Hulle was die eerste boeke van hul soort in Amerika en hulle was 'n groot sukses: binne eenhonderd jaar is daar na ramings sowat 80 miljoen eksemplare verkoop. Die boeke, wat vir Webster 'n beskeie inkomste van een sent per eksemplaar besorg het, het in die volgende dekades 'n buitengewoon groot invloed op die Engelse taal in Amerika uitgeoefen, terwyl Webster hom aan verdere projekte in verband met die Engelse taalkunde toegewy het. Die klein woordeboek of "Dictionary" wat in 1806 vrygestel is, was net die voorloper van sy grootste werk, "An American Dictionary of the English Language", wat in 1828 in twee kwartoformaat-boekdele verskyn het en waarmee hy die gedagte van 'n onafhanklike Amerikaanse probeer bevorder het.

Met al sy werke het Webster op sy hoofdoel gekonsentreer: om die bewys te lewer dat Amerikaanse Engels duidelik van die taal van die Britse Eilande verskil het en lankal besig was om homself onafhanklik van Europese invloede te ontwikkel. In die voorwoord tot sy "Dissertations on the English Language, with Notes Historical and Critical" (1789) skryf Webster

Die onafhanklikheid van Groot-Brittanje was nie die enigste gedagte waarin mense destyds belang gestel het nie: in 1789 het mans soos Webster ook die dringende behoefte besef om die dertien kolonies in 'n verenigde nasie saam te smelt. Webster het op 'n spellinghervorming aangedring om 'n eie Amerikaanse ortografie te skep wat duidelik van dié van Engeland sou verskil en beweer "that such an event is an object of vast political consequence". Webster het dit só gestel:

Nadat hy een jaar in Engeland gebly het, het Webster 'n meer gematigde houding ingeneem, maar die voorwoord tot sy "American Dictionary" weerspieël die siening wat hy steeds gepropageer het:

In die somer van 1776 het die Patriotte die gesag oor die hele gebied van die Amerikaanse kolonies en hul bevolking uitgeoefen en die Lojaliste was magteloos. In alle dertien state was die regerings omvergewerp, die geregshowe gesluit en die Britse agente en goewerneurs uit hulle huise verdryf. Daar was nou verkose konvensies en "wetgewende vergaderings" wat buite enige wetlike raamwerk gestaan het en sodoende 'n behoefte aan nuwe grondwette vir elke deelstaat wat die voormalige koninklike oktrooie sou vervang. Die deelstate was immers nie langer kolonies nie.

Op 5 Januarie 1776, ses maande voor die ondertekening van die Onafhanklikheidsverklaring, het New Hampshire die eerste grondwet bekragtig. In Mei 1776 het die Kongres besluit om alle vorme van koninklike gesag en owerhede deur plaaslik geskepte outoriteite te vervang. Virginië, Suid-Carolina en New Jersey het hul grondwette nog voor 4 Julie saamgestel. Rhode Island en Connecticut het sommer net hul bestaande koninklike oktrooie geneem en alle verwysing na die Britse Kroon geskrap.

Naas die besluitneming oor die nuwe regeringsvorm was die deelstate genoodsaak om vooraf te bepaal hoe die konstitusionele vergaderings gekies sou word en op watter manier die ontwerpe vir nuwe grondwette bekragtig sou word. In state waar die welvarendes die kontrole oor die proses uitgeoefen het, soos in Maryland, Virginië, Delaware, New York en Massachusetts, is grondwette met die volgende kenmerke bekragtig:


In deelstate waar ook minder welvarendes groot invloed op die konstitusionele proses uitgeoefen het, soos in Pennsilvanië, New Jersey en New Hampshire, is grondwette bekragtig wat

In state waar konserwatiewe of radikale politici die opperhand gehad het, het die minder invloedryke opposisie nie altyd die nuwe grondwet aanvaar sonder om besware aan te teken nie. Die radikale tendense in Pennsilvanië se grondwet het slegs veertien jaar bestaan. In 1790 het die konserwatiewes 'n meerderheid in die wetgewende vergadering behaal, 'n nuwe konstitusionele vergadering byeengeroep en die bestaande grondwet gewysig. Die nuwe teks het die algemene stemreg vir blanke mans duidelik beperk, die goewerneur van 'n vetoreg en groot invloed op die proses van politieke benoemings voorsien en 'n hoërhuis met voorregte vir welvarende kandidate naas die laerhuis ingevoer. Thomas Paine het die grondwet as onwaardig vir Amerika beskryf.

Die militêre gebeure was in 1775 op Boston gekonsentreer. Die stad was 'n Britse basis, maar omsingel deur Amerikaanse burgermagte uit nabygeleë kolonies. Die Kongres het George Washington as opperbevelvoerder gekies en hy het die Britse troepe gedwing om die stad in Maart 1776 te ontruim. Op hierdie tydstip het die Patriotte feitlik die beheer oor alle dertien kolonies uitgeoefen en was nou klaar om die onafhanklikheid te proklameer.

Op 10 Januarie 1776 het Thomas Paine sy politieke pamflet met die titel "Common Sense" gepubliseer waarin hy vir republikanisme en onafhanklikheid van Groot-Brittanje as die enigste oplossing vir die Amerikaans-Britse geskille bepleit het.

Op 2 Julie 1776 is die Verenigde State se Onafhanklikheidsverklaring deur die Tweede Kontinentale Kongres bekragtig en twee dae later, op 4 Julie, onderteken. Die laasgenoemde datum word nog steeds as die Amerikaanse Onafhanklikheidsdag gevier. Die oorlog met Brittanje het al in April 1775 uitgebreek en die kolonies het aanvanklik gepoog om 'n wedersydse aanvaarbare vredesooreenkoms met Brittanje te bereik. Nou was almal ten gunste van die onafhanklikheidsverklaring.

Die "Articles of Confederation and Perpetual Union", wat algemeen as die "Articles of Confederation" bekend staan, was die eerste regeringsdokument van die Verenigde State wat die kolonies in 'n losse konfederasie van soewereine state verenig het. Die Tweede Kontinentale Kongres het die "Articles" in November 1777 aangeneem, alhoewel hulle eers drie jaar later formeel bekragtig is.

In Augustus 1776 het die Britse owerhede versterkings na die front gestuur en die jong Amerikaanse Kontinentale Leër is in die Slag van Long Island in die hewigste gevegte van die onafhanklikheidsoorlog verwikkel. Die Britse troepe het uiteindelik New York Stad ingeneem en byna daarin geslaag om generaal Washington gevange te neem. Die stad was tot 1783 deur die Britte beset en is tot hulle politieke en militêre hoofbasis uitgebou. Ook New Jersey het deel uitgemaak van die Britse magsgebied, maar Washington het die Delawarerivier oorgesteek en die plaaslike Britse troepe met sy verrassingsaanval in die Slagte van Trenton en Princeton verslaan. Die Amerikaanse herowering van New Jersey het nuwe asem in die Patriotte se rewolusionêre saak ingeblaas.
Die Britte het in 1777 twee ongekoördineerde aanvalle op die Amerikaners uitgevoer. Britse troepe uit New York Stad het 'n oorwinning oor Washington behaal en die nasionale hoofstad Philadelphia verower. Met 'n gelyktydige aanval het 'n tweede Britse leër uit Kanada in die Verenigde State ingeval om Nieu-Engeland van die res van die land af te sny. Die leër is egter in Oktober 1777 in Saratoga (deelstaat New York) deur Amerikaanse troepe omsingel en gevange geneem.

Die Amerikaanse oorwinning het die Franse aangemoedig om amptelik by die Amerikaanse Rewolusionêre Oorlog betrokke te raak en danksy die onderhandelinge met Benjamin Franklin het Frankryk vroeg in 1778 'n permanente militêre bondgenoot van die Amerikaners geword. Later het ook Spanje (1779) en Nederland by die koalisie aangesluit. Die Britte was nou gedwing om sonder bondgenote teen 'n magtige koalisie te veg en moes daarnaas ook 'n Atlantiese seeblokkade omseil. Die Amerikaanse slagvelde het sodoende slegs een front in Brittanje se oorlog verteenwoordig.

As gevolg van die vyandelike koalisie en die steeds verslegtende militêre situasie het die Britse bevelhebber, sir Henry Clinton, Philadelphia ontruim om die troepe in New York Stad te versterk. Op hul terugtog is die Britse troepe deur generaal Washington aangeval. Die Slag van Monmouth was die laaste groot geveg in die noordelike deelstate en die Britte het uiteindelik daarin geslaag om na New York Stad terug te wyk. Terwyl Britte en Amerikaners mekaar in die noorde pat gesit het, het die fokus van die militêre gebeure na die suide verskuif.

In laat Desember 1778 het die Britte Savannah in Georgia ingeneem en begin om verder noordwaarts na Suid-Carolina te marsjeer. Die Patriotte se oorwinning in die Slag van Kettle Creek (Georgia) het die noorde van Georgia van 'n besetting gespaar. Die Britte het vervolgens Charleston in Suid-Carolina ingeneem en 'n netwerk van forte in die binneland opgerig – veral in die hoop dat die Lojaliste bereid sou wees om vir die Britse Kroon te veg. Desondanks het slegs 'n kleiner aantal Lojaliste by die Britse troepe aangesluit en die soldate was dus gedwing om ondanks die aanhoudende gevegte met Amerikaners na Noord-Carolina en Virginia te marsjeer waar hulle op 'n reddingsaksie van die Britse Vloot vertrou het. Die Vloot is egter deur Franse oorlogskepe verniel. Die Britse troepe onder die bevel van generaal Cornwallis het gevolglik in Yorktown, Virginië vasgesit en was ná 'n gemeenskaplike Frans-Amerikaanse aanval in Oktober 1781 gedwing om te kapituleer. Generaal Washington het sodoende die Britte se hoofleër uitgeskakel en alhoewel die Britse koning George III vasbeslote was om met die oorlog voort te gaan, het sy aanhangers in die parlement 'n neerlaag gely sodat die oorlog in Noord-Amerika tot 'n einde gekom het.

Die laaste seegeveg het op 10 Maart 1783 voor die kus van Kaap Canaveral plaasgevind toe drie Britse oorlogskepe onder leiding van die "HMS Sybil" geprobeer het om die Kontinentale Leër se soldy te roof. Hulle is deur kaptein John Barry en sy bemanning verslaan.

Die Engelse koning het gewapende Amerikaners in Augustus 1775 tot verraaiers teen die Kroon verklaar. Aanvanklik het die Britse owerhede begin om Amerikaanse gevangenes soos gewone kriminele te behandel. Hulle het in die tronk beland en voorbereidings is getref om hulle weens hoogverraad aan te kla. Veral lord Germain en lord Sandwich het hierop aangedring. Baie Amerikaanse krygsgevangenes wat na die Slag van Bunker Hill deur die Britte aangehou is, het blykbaar ook verwag dat hulle gehang sou word.

Die Britse regering het egter geskroom om met die aanklagtes van verraad en teregstellings voort te gaan. Daar was immers tienduisende Lojaliste in die Amerikaanse magsgebied wat moontlik deur die Amerikaners van verraad beskuldig sou word. Die Britse strategie het dus daarop gefokus om hierdie Lojaliste as pionne in 'n politieke skaakspel te gebruik. Ná die kapitulasie in Saratoga in 1777 was daar duisende Britse gevangenes in Amerikaanse hande wat doelbewus as gyselaars aangehou is.

In 1782 is alle Amerikaners in Britse hande deur 'n parlementsbesluit amptelik as krygsgevangenes erken, en ná die Rewolusionêre oorlog het Britte en Amerikaners hul oorlewende gevangenes uitgeruil.

In die vredesverdrag met Groot-Brittanje, wat as die Vrede van Parys bekend staan, is alle gebiede noord van die Mississippirivier en suid van die Groot Mere aan die Verenigde State oorgedra, alhoewel Florida nie by hierdie reëling ingesluit is nie (die Britte het op 3 September 1783 'n afsonderlike ooreenkoms met Spanje gesluit waarvolgens Groot-Brittanje Florida weer aan die Spanjaarde afgestaan het).

Die Eerste Nasies, wat die betrokke gebiede bewoon het, was by die ondertekening van die vredesverdrag nie verteenwoordig nie en het dit tot teen hulle militêre neerlaag teen Amerikaanse troepe ook nie erken nie. Kwessies in verband met grense en skuldlaste is eers in die sogenaamde Jay-ooreenkoms van 1795 aangespreek.

Die Britse neerlaag het vir sowat vyf persent van die Amerikaanse bevolking ballingskap in die buiteland beteken. 'n Geskatte 100 000 "United Empire Loyalists" het die nuutgestigte republiek verlaat en hulle merendeels in die oorgeblewe Britse kolonies in Noord-Amerika gevestig, soos byvoorbeeld die Provinsie Quebec. Die Amerikaanse lojaliste-setlaars was veral gekonsentreer in die sogenaamde "Eastern Townships" (tans Estrie) van Quebec, op die Prins-Edward-eiland en in Nova Scotia. Brittanje het die nuwe kolonies van Bo-Kanada (tans Ontario) en Nieu-Brunswick met die oog op hierdie setlaars gestig.

Die Rewolusie het sy aanvang in deelstate sonder oorgeërfde stand of posisie geneem – ondanks die mislukte pogings van die sogenaamde Geselskap van die Cincinnati ("Society of the Cincinnati") om 'n sodanige klasverdeling te skep. Ná die Rewolusie het 'n suiwer demokratiese politiek – volgens die oortuigings van byvoorbeeld Matthew Lyon – moontlik geword, ten spyte van die teenkanting en ontsteltenis van die Federaliste-party.

Die regte van die volk is in die deelstate se nuwe grondwette verskans en het die algemene aanvaarding van die kernwaardes van die Amerikaanse republikanisme bevorder: vryheid, individuele regte, gelykheid en afkeuring van korrupsie. Die grootste uitdaging vir die ou maatskaplike orde in Europa was die afkeuring van oorgeërfde politieke mag en die demokratiese gedagte dat die regering die toestemming van die geregeerdes nodig het. Die voorbeeld van die eerste geslaagde rewolusie teen 'n Europese koloniale ryk het 'n model vir baie ander koloniale volke geskep wat besef het dat hulle eweneens die juk van vreemde oorheersing sou kon verbreek om selfregerende nasies te word.

Marokko was die eerste land wat in 1777 die Verenigde State van Amerika se onafhanklikheid van die Verenigde Koninkryk erken het. Tien jaar later het die twee lande die Marokkaans-Amerikaanse Vriendskapsverdrag onderteken. Friesland, een van die sewe Verenigde Provinsies van die Republiek der Nederlande, was die tweede land wat die Amerikaanse onafhanklikheid op 26 Februarie 1782 erken het. Die State-Generaal van die Republiek der Nederlande het hierdie voorbeeld op 19 April 1782 gevolg en John Adams is tot die eerste Amerikaanse ambassadeur in Den Haag benoem.

Die Amerikaanse Rewolusie was die eerste in die reeks Atlantiese Rewolusies wat deur die Franse Rewolusie, die Haïtiaanse Rewolusie en Simón Bolívar se Latyns-Amerikaanse Vryheidsoorloë voortgesit is. Die politieke nabewings het ook Ierland geraak en die aanleiding tot die Ierse Opstand van die jaar 1798 gegee. Die Amerikaanse Rewolusie het daarnaas ook invloed op die politieke gebeure in die Pools-Litause Koninkryk en Nederland uitgeoefen.

Die Rewolusie het 'n regstreekse impak op Groot-Brittanje, Ierland, Nederland en Frankryk gehad. Baie Britse en Ierse lede van die Whig-party het hulle ten gunste van die Amerikaanse saak uitgespreek. Naas die Nederlandse opstand teen die einde van die 16de eeu en die Engelse Burgeroorlog in die 17de eeu, was die Amerikaanse Rewolusie een van die eerste lesse wat Europeërs vir die omverwerping van 'n ou bewind kon leer, soos byvoorbeeld vir Marquis de Lafayette, wat later in die tydperk van die Franse Rewolusie op politieke gebied aktief geraak het. Die Amerikaanse Onafhanklikheidsverklaring het die Franse Verklaring van Mense- en Burgerregte beïnvloed.

Die Noord-Amerikaanse state se nuutgevonde onafhanklikheid van die Britse Ryk het egter ook daartoe gelei dat die slawerny in die Verenigde State tot 1865 voortbestaan het en sodoende eers 32 jaar ná sy afskaffing in alle Britse kolonies onwettig verklaar is. Ook die Eerste Nasies het 'n duur prys betaal: hulle is gedurende die Britse bewind deur die owerhede beskerm, maar in die nuutgestigte Verenigde State is ooreenkomste wat met hulle gesluit is, dikwels verbreek; hulle is van hul regte en uiteindelik ook van hul land ontneem.

Die akademiese wêreld verskil ten opsigte van die uitwerkings van die Amerikaanse Rewolusie. Die breë spektrum van menings strek van 'n ouer sienswyse waarvolgens die Amerikaanse Rewolusie hoegenaamd nie as "rewolusionêr" beskou kan word nie, geen radikale omwenteling van die koloniale samelewing teweeggebring het nie en eintlik slegs 'n veraf bewind deur 'n plaaslike regering vervang het tot onlangse standpunte wat oorspronklik onder meer deur geskiedkundiges soos Bernard Bailyn, Gordon S. Wood en Edward Morgan ingeneem is en die Amerikaanse Rewolusie as 'n unieke en radikale gebeurtenis beskou wat ingrypende veranderings meegebring en groot uitwerkings op die wêreldpolitiek gehad het en op die groeiende aanvaarding van die republikeinse beginsels gegrond was soos die natuurlike menseregte en 'n regstelsel en wetgewing wat deur die mense self verkies is.

Die Amerikaanse staatskuld ná die Rewolusie het in drie kategorieë geval. Die eerste was $11 miljoen se buitelandse lenings wat gedurende die Rewolusie veral deur Frankryk toegestaan is. Die tweede en derde kategorie van elkeen sowat $24 miljoen, was lenings wat deur Amerikaanse burgers aan die federale en die regerings van deelstate toegestaan is; burgers het dikwels voedsel, perde en ander voorrade aan die Rewolusionêre troepe verkoop. Die Amerikaanse Kongres het saamgestem dat die buitelandse skuldlas deur die vermoë en gesag van die nuwe regering afbetaal sou kan word.

Ander skuldlaste het uit sogenaamde belowende note bestaan wat tydens die Rewolusionêre Oorlog aan soldate, handelaars en boere uitgereik is wat hierdie betaalmiddele op die premis aanvaar het dat die nuwe grondwet 'n regering sou skep wat hierdie skulde uiteindelik sou betaal.

Die totale oorlogskoste van die deelstate het $114 miljoen beloop, terwyl die federale regering $37 miljoen gespandeer het. Die Kongres het die skuldlas van die deelstate saam met die binne- en buitelandse skulde in 'n nasionale skuldlas omgeskep wat altesaam $80 miljoen beloop het. Aan die leners is die nominale waarde van hul skuldbriewe terugbetaal as 'n saak van nasionale eer, maar ook om die kredietwaardigheid van die nuwe nasie te bevestig.

Die Amerikaanse Rewolusie neem 'n sentrale plek in die historiese geheue van Amerikaners in. As die Amerikaanse nasie se stigtingsverhaal word dit nie net as leerstof in skole behandel nie, maar ook met 'n groot aantal monumente herdenk. Die vierde dag van Julie, "Fourth of July", is een van die belangrikste openbare waarnemings- en vakansiedae in die Verenigde State. Naas Bunker Hill was Mount Vernon, George Washington se landgoed naby Washington, D.C., een van die eerste nasionale mekkas vir belangstellende toeriste wat in die 1850's reeds jaarliks tienduisend besoekers gelok het.

In die tydperk tussen 1845 en 1860 is Boston se Unitariese predikant Theodore Parker, 'n bekende redenaar en aktivis wat hom vir die afskaffing van slawerny beywer het, in sy politieke stryd deur die voorbeeld van sy grootvader, kaptein John Parker, gemotiveer. Parker was die kommandeur van die "Minutemen" tydens die Britse aanval in Lexington op 19 April 1775. Terwyl ook ander teenstanders van slawerny die Amerikaanse rewolusionêre tradisies in hulle redenering aangevoer het, het Parker as "'n dapper seun van die Amerikaanse Rewolusie" na sy persoonlike verbintenis met die onafhanklikheidsstryd verwys. Hy het die radikalisme van die Amerikaanse Rewolusie beklemtoon, net soos die belangrike bydraes van swart rewolusionêres. Sodoende het hy sy steun aan John Brown se gewelddadige optrede in die stryd teen slawerny verleen. Parker se retoriek is gedeeltelik oorgeneem deur Abraham en Martin Luther King Jr.

Jonathan B. Crider het in 'n artikel oor die Amerikaanse Burgeroorlog verduidelik hoe redakteurs en redenaars uit sowel die Noorde asook die Suide in die 1850's daarop aanspraak gemaak het dat hul streek as die ware bewaarder van die rewolusionêre tradisies van 1776 was, soos uit die gebruik van rewolusionêre simboliek in hul retoriek blyk.

David Ryan het opgemerk dat die Amerikaanse Rewolusie se 200-jaarviering net een jaar na die vernederende nederlaag in die Viëtnam-oorlog in 1975 gehou is toe Amerikaanse magte dié Suidoos-Asiatiese land moes ontruim. Die destydse Ford-administrasie het onderwerpe soos hernuwing en hergeboorte beklemtoon en dit verbind met 'n herstel van tradisionele waardes toe hulle 'n nostalgiese terugblik na die gebeure van 1776 gebied het waardeur die onafhanklikheidsstryd as 'n tydlose gebeure voorgestel is.

Catherine L. Albanese het aangevoer dat die Rewolusie die hoofbron vir 'n soort nie-denominasionele Amerikaanse burgerlike godsdiens geword het waardeur patriotisme net soos die herdenking en betekenis van die nasie se geboorte sindsdien gevorm is. Sy verduidelik dat in die Amerikaanse Rewolusie – anders as in die Burgeroorlog – nie spesifieke veldslae sentraal staan nie, maar eerder bepaalde gebeure en persone wat as ikone vir sekere waardes (of ondeugde) gevier word. Volgens haar het die Rewolusie sodoende 'n Moses-agtige leier soos George Washington, profete (Thomas Jefferson en Tom Paine) en martelaars (die slagoffers van die Boston-slagting en Nathan Hale) opgelewer, net soos duiwels (Benedict Arnold), nasionale heiligdomme (Valley Forge en Bunker Hill), rituele (die Boston-teepartytjie), embleme (die nuwe vlag), heilige feesdae (4 Julie) en heilige geskrifte waarin elke sin noukeurig bestudeer en in hedendaagse regsake toegepas word (die Onafhanklikheidsverklaring, die Grondwet en die Handves van Regte of "Bill of Rights").





</doc>
<doc id="21670" url="https://af.wikipedia.org/wiki?curid=21670" title="Anglo-Normandies">
Anglo-Normandies

Anglo-Normandies (Frans: "anglo-normand", Normandies: "anglio-nouormand", Engels: "Anglo-Norman") of Anglo-Frans, is die naam van die vorm van Frans wat tydens die Middeleeue vier eeue lank in Brittanje gebruik is. Die taal het 'n groot invloed op Engels gehad en sowat 10 000 woorde van Normandiese of Franse oorsprong is in Engels opgeneem.

Die term Anglo-Normandies het ontstaan uit die opvatting dat dit 'n variasie van Oudnormandies is wat saam met Willem die Veroweraar in Engeland aangekom het. Daar word egter gemeen Willem se weermag was heterogeen en dat mense van oral uit Frankryk hulle in Engeland gevestig het. Uit geskrifte wat behoue gebly het, blyk dit ook dat die taal gebruik is deur 'n groot verskeidenheid mense, wat gestrek het van eerstetaalsprekers tot mense wat slegs 'n geringe kennis van die taal gehad het. Sommige vakkundiges meen dus dat die taal eerder as Anglo-Frans behoort bekend te staan.

Anglo-Normandies is in 1066 na Engeland ingevoer nadat die Hertog van Normandië, Willem die Veroweraar, die Saksiese leër van koning Harold II in die Slag van Hastings verslaan het. Baie van die Angel-Saksiese adellikes het op die slagveld gesneuwel, terwyl die oorlewendes dikwels as verraaiers beskou is. Normandiese adellikes het nou vinnig hulle plekke ingeneem sodat die Engelse adelklas byna heeltemal deur Normandiërs vervang is. In 1072 was daar nog net een Angel-Saksiese adellike onder Engeland se twaalf grawe oor, wat vier jaar later tereggestel is.

Die nuwe adel het Normandies as die taal van die heersende klas ingevoer, en dié taal het sodoende 'n baie hoër prestige gehad as Engels, wat slegs deur die laer klasse gepraat is. Die verskil in prestige het die gebruik van albei tale bepaal: Anglo-Normandies het groot agting geniet en is saam met Latyn as skryftaal gebruik en was die administratiewe en hoftaal, terwyl Engels slegs mondelings as omgangstaal deur die laer klasse gebruik is. Aangesien die Anglo-Normandiese adellikes en die Engelse bevolking min kontak gehad het, het die Franse dialek aanvanklik min invloed op Engels uitgeoefen. Tussen 1066 en ongeveer 1120 is daar dus slegs 900 Anglo-Normandies woorde in Engels opgeneem.

Binne vyftig jaar het die twee bevolkingsgroepe egter begin vermeng. Normandiese soldate wat na Engeland gebring is, het aangebly en met Engelse vroue getrou, en die Engelse het gewoond geraak aan hulle heersers. Engelse dienaars moes die taal van hulle Normandiese here leer en kinders uit gemengde huwelike het tweetalig grootgeword. Ongeveer 10 000 Anglo-Normandiese en Sentraal-Franse woorde is sodoende voor die 15de eeu in Engels opgeneem. Die taal se invloed op Engels was veral sterk in gebiede soos godsdiens, regering, die reg, weermag, mode, onderwys, kultuur sosiale lewe, kuns, kookkuns en medisyne. As gevolg van die Normandiërs se Skandinawiese bande is ook Oud-Noorse woorde soos "kanna" (koppie) deur Anglo-Normandies as "can" in Engels opgeneem. Ander voorbeelde sluit in "cabbage" van "caboche", "fashion" van "faichon", "mug" van "mogue", "catch" van "cachi", "cater" van "acater" en baie ander.

Alhoewel Anglo-Normandies slegs deur 'n klein deel van die Engelse bevolking gepraat is, het dit vier eeue lank oorleef en 'n groot invloed op die meerderheidstaal gehad as gevolg van die hoë prestige van die taal. Die Engelse kroon se verlies van Normandië in 1204, toe die Franse koning Filips II die Hertogdom van Normandië geannekseer het en die vastelandse Normandië van Normandiese Engeland geskei het, het egter die agteruitgang van die taal in Engeland ingelui. In gesinne van Normandiese oorsprong, en selfs onder die koninklikes, was Anglo-Normandies baiekeer nie meer die kinders se moedertaal nie en is dit as 'n vreemde taal aan hulle geleer. Verder is die Sentraal-Frans van Parys van die 13de eeu af al hoe meer beskou as die taal van die onderwys en kultuur en is Anglo-Normandies as 'n snaakse Franse dialek beskou. Aangesien die taal se instandhouding juis van sy prestige afhanklik was, het die taal se ondergang dus waarskynlik vinnig plaasgevind. Sommige Anglo-Normandies leenwoorde is deur Sentraal-Franse woorde vervang. Terselfdertyd was die prestige van die Engelse taal aan die opkoms danksy die verbeterende toestande van die Engelse werkersklas. Engels is nou ook as skryftaal en in regeringsdokumente gebruik. Teen die 14de eeu is Engels wyd gebruik en deur almal verstaan. Selfs in die koningshuis was Frans nie meer die moedertaal nie en Hendrik IV was die eerste Engelse koning wat net Engels gepraat het.

In behoudende kringe soos dié van sekere adellikes en kerklui asook in universiteite is pogings aangewend om die taal te behou. Dit het die aanleer van Frans as tweede taal ingelui asook reëls dat studente in Frans of Latyn met mekaar moes praat en parlementêre uitvaardigings dat adellikes hulle kinders Frans moes leer. Frans het egter geleidelik sy status as administratiewe en hoftaal verloor en teen die 15de eeu was dit 'n vreemde taal in Engeland. Vandag is die enigste oorblyfsels van die taal onder die Engelse kroon te vinde in die hoogs bedreigde tale van die Kanaaleilande: Auregnais, Guernésiais, Jèrriais en Sercquiais.


</doc>
<doc id="21679" url="https://af.wikipedia.org/wiki?curid=21679" title="Lughawe Schiphol">
Lughawe Schiphol

Schiphol, of "Lughawe Schiphol" (in Engels "Schiphol Airport", "Amsterdam Airport" of "Amsterdam Airport Schiphol" genoem; IATA: AMS, ICAO: EHAM), is die grootste Nederlandse lughawe. Schiphol lê in die munisipaliteit Haarlemmermeer suidwes van Amsterdam, in die provinsie Noord-Holland.

Schiphol is die tuishawe van die Nederlandse lugrederye soos KLM, Martinair en Transavia Airlines. Schiphol lê onder die seevlak. Op die plek waar Schiphol nou geleë is was daar 'n vroeër 'n dorp met die naam "Rijk". Die naam "Schiphol" word ook gebruik as pleknaam, sowel as Schiphol-Oost en Schiphol-Rijk.

Die lughawe is die eiendom van die Schiphol Groep (statutêre naam: "N.V. Luchthaven Schiphol"), met as aandeelhouers die Nederlandse Staat, en die munisipaliteite Amsterdam en Rotterdam.



</doc>
<doc id="21683" url="https://af.wikipedia.org/wiki?curid=21683" title="FSV Salmrohr">
FSV Salmrohr

FSV Salmrohr is 'n sokkerklub uit Salmtal in die deelstaat Rynland-Palts in Duitsland.

Die klub is in 1921 gestig as "DJK Salmrohr-Dörbach", maar in 1933 is die naam verander na "SV Salmrohr". Na die Tweede Wêreldoorlog is die klub in 1946 herstig as "SV Salmrohr 1946" en 'n jaar later is die naam verander na "FC Salmrohr 1946". Tussen 1958 en 1971 het die klub bekend gestaan as "FSV Salmrohr-Dörbach", waarna die huidige naam aangeneem is.

Die klub se grootste prestasie was om een seisoen (1986/87) in die 2. Bundesliga deur te bring. Die klub het ook die hoofrondte van die DFB-Pokal in 1988 en 1993 gehaal.



</doc>
<doc id="21700" url="https://af.wikipedia.org/wiki?curid=21700" title="Lutesium">
Lutesium

Lutesium is 'n chemiese element in die periodieke tabel met die simbool Lu en atoomgetal 71. Lutesium is genoem ná die Latynse naam van Parys ("Lutetia"), waar dit ontdek is. Lutesium is in 1907 byna gelyktydig, maar onafhanklik deur Georges Urbain, Carl Auer von Welsbach en Charles James ontdek. In 1909 is die ontdekking aan die Franse chemikus Georges Urbain toegeken en die element is volgens sy voorstel lutesium genoem. Die metaal het twee natuurlike isotope. Een is stabiel, die ander is radioaktief maar het 'n lang halfleeftyd.

Die element word dikwels tot die f-blok gereken, maar omdat dit 'n volle 4d-subskil besit word dit ook dikwels as 'n 5d-oorgangsmetaal beskou en in die skandiumgroep geplaas. Omdat die -ioon net volle elektronskille bevat is dit diamagneties en sy oplossings in kleurloos.


</doc>
<doc id="21701" url="https://af.wikipedia.org/wiki?curid=21701" title="Hafnium">
Hafnium

Hafnium is 'n chemiese element in die periodieke tabel met die simbool Hf en atoomgetal 72. Hafnium is genoem ná die Latynse naam van Kopenhagen ("Hafnia"), waar dit ontdek is. Hafnium is in 1923 deur Dirk Coster en George de Hevesy ontdek. Die metaal het ses natuurlike isotope.


</doc>
<doc id="21702" url="https://af.wikipedia.org/wiki?curid=21702" title="Tantaal">
Tantaal

Tantaal is 'n chemiese element in die periodieke tabel met die simbool Ta en atoomgetal 73. Tantaal is genoem ná Tantalos, die heerser van die stad "Tantalis" in die Griekse mitologie. Tantaal is in 1802 deur Anders Gustaf Ekeberg ontdek. Die metaal het twee natuurlike isotope. Tantaal word dikwels in gevalle gebruik waar 'n uitsonderlike hoë smeltpunt benodig word.


</doc>
<doc id="21711" url="https://af.wikipedia.org/wiki?curid=21711" title="Corvus">
Corvus

Corvus kan verwys na:



</doc>
<doc id="21717" url="https://af.wikipedia.org/wiki?curid=21717" title="Choedjand">
Choedjand

Choedjand (Tadjiks: Хуҷанд; Russies: Худжанд), tussen 1939 en 1992 Leninabad, is die tweede grootste stad van Tadjikistan ná die hoofstad Doesjanbe. Dit is geleë aan die Sirdarja-rivier aan die mond van die Fergana-vallei. Die bevolking van die stad is 149 000 (2000-sensus). Dit is ook die hoofstad van die mees noordelike provinsie van Tadjikistan.


</doc>
<doc id="21722" url="https://af.wikipedia.org/wiki?curid=21722" title="Kirgisië">
Kirgisië

Kirgisië of Kirgistan (Kirgisies: Кыргызстан, "Kırgızstan", [qɯrʁɯsˈstɑn]; Russies: Киргизия), amptelik die Kirgiese Republiek (Kirgisies: Кыргыз Республикасы, "Qırğız Respublikası"; Russies: Кыргызская Республика, "Kyrgyzskaja Respublika"), is 'n landingeslote land in Sentraal-Asië. Dit grens aan Kasakstan in die noorde, Oesbekistan in die weste, Tadjikistan in die suidweste en die Volksrepubliek China in die suidooste. Kirgistan beteken die "Land van veertig stamme". Die bevolking is sowat 6 000 000 (2016-skatting). Omtrent 76 persent van die bevolking is Moslems en sowat 73 persent is Kirgisiërs.

Kirgisië het nege provinsies (область). Die provinsies is:

<nowiki>*</nowiki> Bisjkek is die hoofstad van Kirgisië, maar het ook die status van 'n provinsie.



</doc>
