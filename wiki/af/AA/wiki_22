<doc id="21726" url="https://af.wikipedia.org/wiki?curid=21726" title="Hemelvaartsdag">
Hemelvaartsdag

Op Hemelvaartsdag (Latyn: "Ascensionis Domini") vier Christene dat Christus ná die kruisiging en opstanding in die hemel opgevaar het (vir verdere inligting rakende die godsdienstige betekenis van die dag, sien Hemelvaart). Hemelvaartsdag val op die veertigste dag gereken vanaf Eerste Paasdag, wat veroorsaak dat die datum elke jaar anders is. Hemelvaartsdag val wél altyd op 'n Donderdag. Hemelvaartsdag val tien dae vóór Pinkster.

In baie lande, waaronder België, Colombia, Denemarke, Duitsland, Finland, Frankryk, Groenland, Haïti, Ysland, Indonesië, Liechtenstein, Luxemburg, Madagaskar, Namibië, Nederland, Noorweë, Oostenryk en Switserland, is Hemelvaartsdag 'n vakansiedag in die middel van die week. Daarom word die Vrydag daarna ook "Vaak Vry" genoem. Baie Christene sal ook 'n kerkdiens of mis besoek op hierdie dag. In ander lande, byvoorbeeld Hongarye, Italië, Pole, Portugal en Spanje, gaan mense kerk toe op die Sondag ná Hemelvaart.

In vroeëre jare het mense op Hemelvaartsdag al teen drie uur snags opgestaan om al singend kaalvoet oor gras te loop, omdat hulle geglo het dat dit 'n ritueel is wat magiese en genesende uitwerkings sou hê. Dit word doutrap genoem.

Hemelvaartsdag val op die volgende datums:



</doc>
<doc id="21727" url="https://af.wikipedia.org/wiki?curid=21727" title="Hemelvaart">
Hemelvaart

Hemelvaart beteken in die Christendom veral die terugkeer van Jesus van Nasaret na sy Vader in die hemel. Die Lukas-evangelie en Handelinge van die Apostels vertel die verhaal van hoe Jesus ná die Opstanding verskeie kere aan sy apostels en volgelinge verskyn het. Ná veertig dae styg Hy op na die hemel en word sig van Hom deur 'n wolk belemmer, terwyl sy volgelinge toekyk. Die tien dae tussen Hemelvaartsdag en Pinkster word daardeur gekenmerk dat volgelinge van Jesus sonder sy steun verlore voel.

Reeds uit die geskrifte van die Apostoliese Vaders blyk daar 'n geloof aan die hemelvaart te wees (Polycarpus van Smirna, Justinus die Martelaar en Irenaeus van Lyon). Die hemelvaart van Jesus word ook gemeld in die geloofsbelydenisse van Nicea en dié van Konstantinopel.

Die viering van Jesus se hemelvaart is een van die hooffeeste van die Kerk en word Hemelvaartsdag genoem. Hemelvaartsdag val altyd op die veertigste dag gereken vanaf Eerste Paasdag, vandaar dat die datum elke jaar verskil. Hemelvaartsdag val wél elke jaar op 'n Donderdag. Hemelvaartsdag val tien dae vóór Pinkster.

Pinksterbidure word in sommige Christelike kerke tradisioneel in Meimaand gehou en begin net ná Hemelvaartdag. Die uitstorting van die Heilige Gees soos beskryf in Handelinge 2 word dan herdenk deur elke aand vanaf Hemelvaart - wat altyd op 'n Donderdag val - saans bidure gehou. Die gemeentelede kry dan kans om sélf in die kerk hardop te bid.

Die term Mariahemelvaart – Engels: "Assumption" (Katolieke Kerk) of "Dormition" (Oosters-Ortodokse Kerk) – word gebruik vir die opname van die Maagd Maria in die hemel. Ook ander Bybelfigure het lewend na die hemel opgevaar, onder andere Elia (2 Kon. 2:11) en Henog (Gen. 5:24).

Volgens die Islamitiese tradisie is Jesus nie gekruisig nie, maar het Hy lewend na die hemel opgevaar. Ook die profeet Mohammed het tydelik na die hemel opgevaar tydens sy Nagreis.



</doc>
<doc id="21729" url="https://af.wikipedia.org/wiki?curid=21729" title="Sojoes 23">
Sojoes 23

Die Sojoes 23-ruimtetuig is op 'n Almaz-militêre sending na die Saljoet 5-ruimtestasie gestuur, met die ruimtevaarders Wjatsjeslaf Zoedof en Waleri Rozjdestwenski aan boord. Weens 'n tegniese probleem met die koppelstelsel kon hulle nie aan die Saljoet 5 koppel nie. 'n Soortgelyke probleem is voorheen met die Sojoes 15-sending ervaar.

Weens die probleem is die sending afgelas. Die Sojoes 23 het teruggekeer na die aarde, maar probleme ondervind nadat dit die atmosfeer binnegegaan het. 'n Sneeustorm het die tuig se valskerm vol sneeu geblaas, waarna die kapsule op 'n bevrore meer geland en toe in die water beland het. Die tempratuur het dié dag tot -20 °C gedaal.

Die bemanning het alle verhitting afgeskakel om krag te bespaar. Pogings om die kapsule met 'n amfibiese voertuig te bevry het misluk. Skubaduikers het eindelik daarin geslaag om die twee bemanningslede lewend uit die kapsule te bevry.





</doc>
<doc id="21740" url="https://af.wikipedia.org/wiki?curid=21740" title="Liza Joubert">
Liza Joubert

Liza Joubert (née Geldenhuys) is 'n Suid-Afrikaanse pianis uit Irene, Gauteng. Sy verwerf 'n BMus Honneursgraad in Klavieruitvoering onder Betsie Cluver van die Universiteit Stellenbosch. Die lied, "Lisa se Klavier", handel oor haar. Koos Kombuis het haar klavierspel só geniet, dat hy die lied oor haar geskryf het.


</doc>
<doc id="21742" url="https://af.wikipedia.org/wiki?curid=21742" title="Wederkoms">
Wederkoms

Met die Wederkoms van Jesus Christus word die belofte van Jesus bedoel, dat hy ná sy hemelvaart sal terugkom op die Oordeelsdag. Hierdie wederkoms word gesien as die definitiewe openbaring van God aan die mensdom, wat begin met die lewe, die dood en opstanding van Jesus Christus.

In die Rooms-Katolieke Kerk, Lutherse Kerk en Gereformeerde Kerke heers die opvatting dat die wederkoms samehangend is met die sigbaarwording van 'n hemelse koninkryk.



</doc>
<doc id="21744" url="https://af.wikipedia.org/wiki?curid=21744" title="Audioscrobbler">
Audioscrobbler

Audioscrobbler is 'n bedryf, gestig deur Richard Jones, wat gerig is op die analisering van die luistergedrag van mense wat musiek op rekenaars luister. Die Last.fm-projek is tans die enigste projek van Audioscrobbler.

Last.fm is die resultaat van 'n fusie van die oorspronklike Audioscrobblermusieksisteem en www.last.fm. Dit is 'n gratis diens met die doel om data te versamel ten opsigte van mense wat op die diens ingeteken is se luistergewoontes, en dit dan te verwerk in inligting en statistieke. Via spesiale sagteware kan die program die titel en kunstenaar aflei van die musiek wat op 'n digitale mediaspeler op die rekenaar gespeel word, en dit dan in die databasis opskryf. Hierdie gegewens word dan behou en op die Internet gepubliseer, waar verskillende mense deur middel van musieksmaak met mekaar kan kommunikeer. Die webwerf beskik ook oor 'n gesofistikeerde privateboodskapfunksie waarmee enige persoon 'n ander kan kontak. Op hierdie manier word musiek versprei en kan mense in aanraking kom met minder bekende musiek deur te soek na gieliefde genres. Last.fm het in die luistergedrag van miljoene gebruikers baie verandering teweeggebring, en het al 'n Europrix-toekenning ontvang vir beste multimediaprojek.

Die webwerf het oor die jare sterk ontwikkel en bewat tans nie net statistieke oor luistergedrag nie, maar ook 'n Last.fm radio, waarop stasies gekies kan word met betrekking tot 'n ander gebruiker se smake (d.w.s. die luisteraar beluister 'n ander gebruiker se persoonlike radio, of sy eie), verskillende genres, vriendlyste, bure (gebruikers met ooreenkomstige luistergedrag), konsertagendas, groepe (waarby enige persoon kan aansluit), en etikette (onderverdeling in die musiek van 'n bepaalde gebruiker, bv. per genre).

Last.fm maak gebruik van sagteware, wat die gebruiker vanaf die webwerf op die rekenaar moet laai en installeer om sodoende die gegewens van die musiekprogram af te lees en aan te stuur na die webwerf. Hierdie sagteware is primêr geskik vir Microsoft se bekende Windows operateurstelsel, Linux, en Apple. Die verskillende mediaspelers wat gebruik kan word is:


Die sagteware werk gewoonlik rustig in die agtergrond, en teen 'n lae gebruik van rekenaarhulpbronne, maar dit kan ook oopgemaak word om van die verskillende funksies, soos Last.fm Radio en inligting rakende die spesifieke lied/kunstenaar, gebruik te maak.



</doc>
<doc id="21745" url="https://af.wikipedia.org/wiki?curid=21745" title="Emo">
Emo

Emo, oftewel emocore, is 'n versamelnaam vir 'n breë verwysing na 'n golf van rockmusiek wat aan die begin die 21ste eeu veral onder die jeug gewild geraak het, asook die kleredrag en haarstyle wat daarmee gepaard gaan. Dit word ook met popcore, pop punk en powerpop verbind. Daar word na die aanhangers van hierdie styl as emo kids, emos, scene kids en soms ook wrist-slitters.

Emocore is oorspronklik die naam gegee aan 'n meer ondergrondse musiekgenre, afkomstig vanuit hardcore punk. Wat deur die media as emo bestempel word is meer toeganklik as oorspronklike emocore. Emocore is basies rockmusiek wat deur veel ligter popmusiek beïnvloed is, en dis juis dáárom dat dit gereeld op radiostasies gespeel word en op TV-stasies. Die agtergrond van hardcore punk is nie baie duidelik nie. Sogenaamde emo musiekgroepe het baie te doen met swartgalligheid en pessimisme wat betref hul lewensvisie, wat aansluit by die angs en verwarring wat tieners normaalweg ervaar. Dit is 'n gebruik onder emos om hul polse te sny, alhoewel dit nie van toepassing is op alle emos nie.

Die woord "emocore" is afkomstig van "emotional hardcore". Omdat "emotional" so 'n breë term is, kan byna enige musiekgroep as sulks geklassifiseer word.

Emo's word gewoonlik gestereotipeer as polssnyers en mense wat hulself bejammer. Dit is nie altyd waar nie, omdat daar baie mense is wat aanhangers is van emo-musiek, maar nooit die emo-style volg nie. Dit is ook raar vir mense wat verby puberteit is om soos emo's aan te trek, hoewel die musiek tot 'n wye gehoor kan spreek en gevolglik ook 'n wye aanhangerspektrum het.

Across Five Aprils - Aiden - Alesana - Alexisonfire - Black Veil Brides - The All American Rejects - Amped - Angels & Airwaves - As Cities Burn - Avenged Sevenfold - Brand New - Bullet For My Valentine - Chasing Victory - Chiodos - Cobra Starship - Coheed And Cambria - Cute Is What We Aim For - Dashboard Confessional - Ephen Rian - Escape The Fate - Falling in Reverse - Fall Out Boy - Finch - Fokofpolisiekar - Foto na Dans - From Autumn To Ashes - From First to Last - Funeral For A Friend - Hawthorne Heights - Hellogoodbye - Jack's Mannequin - Klopjag - Les Savy Fav - Linkin Park - Lost In Rhone - Lostfoundbroken - Lostprophets - LoveHateHero - Moneen - My Chemical Romance - Paramore - Panic! at the Disco - Phoenix Mourning - Roses Are Red - Saosin - Saves The Day - Senses Fail - Silverstein - Something Corporate - Sparta - Steel Rules Die - The.Maple.Room - The Sleeping - The Starting Line - Taking Back Sunday - Thrice - Thursday - The Used - Twentyinchburial - Underoath - Waterdown




</doc>
<doc id="21747" url="https://af.wikipedia.org/wiki?curid=21747" title="Myspace">
Myspace

Myspace is 'n webwerf wat op sosiale netwerking gerig is, met 'n groot aantal gebruikers wat onder meer webjoernale, profiele, groepe, ensovoorts bou. Só 'n webtuiste word ook 'n virtuele gemeenskap genoem.



</doc>
<doc id="21748" url="https://af.wikipedia.org/wiki?curid=21748" title="FC Nöttingen">
FC Nöttingen

FC Nöttingen is 'n sportklub uit Remchingen in die deelstaat Baden-Württemberg in Duitsland. "Nöttingen" is 'n dorpsgedeelte van Remchingen. Behalwe sokker, het die klub ook afdelings vir tafeltennis en schnürles, 'n tipe sokkertennis.

Die klub is op 2 Julie 1957 gestig, 30 jaar na die verdwyning van sy voorgangers "Germania" en "TSV Nöttingen".

Die klub het geleidelik opgang gemaak deur van die Kreisliga B na die Kreisliga A te vorder in 1969, die Bezirksliga te haal in 1972, die Landesliga in 1996, die Verbandsliga in 1997 en die Oberliga Baden-Württemberg in 2003. Die klub het selfs in 2004 verstommend die Regionalliga gehaal vir een seisoen.



</doc>
<doc id="21769" url="https://af.wikipedia.org/wiki?curid=21769" title="Basshunter">
Basshunter

Basshunter is die pseudoniem van die Sweedse sanger, musiekprodusent en platejoggie, Jonas Erik Altberg. Hy is gebore te Halmstad (Swede) op 22 Desember 1984.

Altberg beskryf sy musiek as 'eurodance'; ander klassifiseer dit soms as 'hard dance'. Volgens Altberg maak hy al sy musiek op sy eie rekenaar met die Fruityloops-sagteware. Hy het in 2001 begin om musiek te maak en het sy eerste album, "The Bassmachine", in 2004 op sy webwerf vrygestel.

Altberg lei aan die Gilles de la Tourette-sindroom, waarvan hy tans las ondervind.

Op 18 Oktober 2006 het daar naakfoto's van Altberg en sy vriendin op die Internet verskyn. Sy bestuur, sowel as hyself, het dit as 'onskuldige foto's waar geen seks plaasgevind het nie' beskryf, maar op die foto's is die teenoorgestelde duidelik sigbaar.







</doc>
<doc id="21781" url="https://af.wikipedia.org/wiki?curid=21781" title="Valenselektron">
Valenselektron

In die studie van chemie, verwys die term valenselektrone na ál die elektrone in die buitenste energievlak van 'n bepaalde element, bv. Suurstof = 6, Natrium = 1, Chloor = 7, ens. Die getal valenselektrone van 'n element stem ooreen met sy groepnommer. Hierdie term moet nie met valensie verwar word nie.


</doc>
<doc id="21783" url="https://af.wikipedia.org/wiki?curid=21783" title="Valensie">
Valensie

In die studie van chemie, verwys die term valensie na die aantal ongepaarde elektrone van 'n element, bv. Suurstof = 2, Natrium = 1, Chloor = 1, ens. Die valensiegetal vir die elemente in groepe een tot vier stem ooreen met die groepnommer, en vir groepe vyf tot ses is dit agt minus die groepnommer. Hierdie term moet nie met valenselektrone verwar word nie.

Daar moet daarop gelet word dat die valensiegetal vir die swaar metale altyd twee is, behalwe in die geval van Silwer, waar die valensie een is. Sommige metale kan méér as een valensie hê, en dan word dit aangedui deur middel van 'n Romeinse syfer, byvoorbeeld by Koper: Cu(I), Cu(II) en Cu(III).


</doc>
<doc id="21787" url="https://af.wikipedia.org/wiki?curid=21787" title="Ionisasie-energie">
Ionisasie-energie

Ionisasie-energie is 'n periodieke neiging wat verwys na die hoeveelheid arbeid (energie) was verrig moet word om 'n elektron van 'n atoom te verwyder. Hoe sterker die kern die elektron aantrek, hoe groter sal hierdie energie wees.


</doc>
<doc id="21788" url="https://af.wikipedia.org/wiki?curid=21788" title="Periodieke neiging">
Periodieke neiging

Periodieke neigings is neigings of patrone of tendense wat regdeur die periodieke tabel waargeneem kan word, soos byvoorbeeld elektronrangskikkings en ionisasie-energieë.

Toe Dmitri Mendelejef die periodieke tabel opgestel het, was nog niks oor elektrone bekend nie. Dit was eers later dat hulle besef het die elektronrangskikking volg 'n patroon of neiging in die tabel.

Die eerste periode bestaan uit net twee elemente, Waterstof en Helium. Waterstof het een elektron en Helium twee, met die elektrone van albei in die laagste toegelate energievlak. Dié energievlak kan twee elektrone bevat. Die tweede periode bestaan uit agt elemente, waar elektrone by die tweede energievlak gevoeg word. Hierdie elemente is Litium, Berillium, Boor, Koolstof, Stikstof, Suurstof, Fluoor en Neon. Aan die einde van hierdie periode is die edelgas Neon (atoomgetal tien), waarvan die eerste én tweede energievlakke vol is. Volgens die elektronrangskikking bevat die eerste energievlak twee elektrone en die tweede energievlak agt elektrone. Die derde periode bestaan ook uit agt elemente, met elektrone tot in die derde energievlak van die atoom. Die laaste element, Argon, is 'n edelgas of trae gas. Die argonatoom bevat twee elektrone in die eerste vlak, agt elektrone in die tweede, en agt elektrone in die derde. Waar die eerste twee vlakke albei heeltemal gevul is, kan die derde vlak in der waarheid tot agttien elektrone bevat. Behalwe vir die Heliumatoom, stel 'n buitenste vlak met agt elektrone 'n stabiele toestand voor.


</doc>
<doc id="21790" url="https://af.wikipedia.org/wiki?curid=21790" title="Fall Out Boy">
Fall Out Boy

Fall Out Boy is 'n musiekgroep wat musiek produseer vaagweg rondom die emo- en pop punk genres. Die groep het in 2001 in Wilmette, Illinois naby Chicago tot stand gekom.


</doc>
<doc id="21792" url="https://af.wikipedia.org/wiki?curid=21792" title="Channing Tatum">
Channing Tatum

Channing Matthew Tatum (gebore te Cullman, Alabama, op 26 April 1980) is 'n Amerikaanse akteur. Hy woon tans in Los Angeles.

Tatum se groot deurbraak het gekom met sy rol in Coach Carter. Vóór hierdie rol was hy werksaam as 'n model en as voetbalspeler. Hy het al gespeel vir AC Milaan en Barcelona. Hy het ook as model opgetree vir Nautica, Abercrombie & Fitch, Emporio Armani, Gap, Aeropostale, American Eagle, en Pepsi. Hy is op die oomblik hoofsaaklik besig om op sy loopbaan as akteur te fokus. Hy het onder andere in die dansfilm Step Up 'n rol vertolk en is ook te sien in die komiese tienerfilm She's The Man.



</doc>
<doc id="21793" url="https://af.wikipedia.org/wiki?curid=21793" title="Will Ferrell">
Will Ferrell

John William "Will" Ferrell (gebore te Irvine op 16 Julie 1967) is 'n Amerikaanse akteur. Nadat hy in 1989 afstudeer het, het hy gaan werk as 'n lid van 'n komediegroep. In 1995 word hy so uitgenooi om as komediant by Saturday Night Live te werk. Hy het baie van die komiese stukke vir die program uitgedink. Vanaf 1998 is hy al redelik beroemd in die filmindustrie. In Augustus 2000 het hy met Viveca Paulin getrou. Hy is ook 'n lid van die Frat Pack.



</doc>
<doc id="21795" url="https://af.wikipedia.org/wiki?curid=21795" title="Wjatsjeslaf Zoedof">
Wjatsjeslaf Zoedof

Wjatsjeslaf Dmitrijewitsj Zoedof, gebore op 8 Januarie 1942 in Bor, Gorki-oblast, Rusland, was 'n ruimtevaarder van die Sowjetunie.

Hy is op 23 Oktober 1965 gekies om 'n ruimtevaarder te word. Op 14 Oktober 1976 was hy die bevelvoerder van 'n sending met die Sojoes 23 na die ruimtestasie Saljoet 5.

Zoedof het op 14 Mei 1987 sy pensioen geneem. Hy is getroud met twee kinders.



</doc>
<doc id="21796" url="https://af.wikipedia.org/wiki?curid=21796" title="Kabbalah">
Kabbalah

Kabbalah, of kabala, beteken letterlik "ontvangs". Die kabbalah is 'n esoteriese geskrifte wat deur ortodokse Jode as heilig beskou word. Die aanhangers van die geloof glo dat die werke 'n mens nader aan God sal bring en dat die aanhanger bonatuurlike kragte verkry op 'n metafisiese vlak.
Die oorsprong van die term "Kabbalah" is onbekend, maar daar word geglo dat dit òf deur Solomon ibn Gabirol (1021–1058) òf in die 13de eeu deur Bahya ben Asher begin is. Vandag word die term "Kabbalah" gebruik vir die studie van die Joodse esoteriese kennis
Volgens Kabbalistiese tradisie was die kennis bekend en mondelings oorgedra deur Joodse filosowe en het uitendelik deel gevorm van Joodse kultuur en geloof.




</doc>
<doc id="21800" url="https://af.wikipedia.org/wiki?curid=21800" title="Louis Botha">
Louis Botha

Genl. Louis Botha (1862–1919) was 'n Boeregeneraal van die ou Zuid-Afrikaansche Republiek tydens die Tweede Vryheidsoorlog. Hy het tydens die laaste twintig jaar van sy lewe 'n baie belangrike rol in die politiek van Suid-Afrika gespeel, onder meer as een van die grondleggers en van 1910 tot 1919 die eerste eerste minister van die Unie van Suid-Afrika.

Louis Botha is op 27 September 1862 in die omgewing van Greytown in die teenswoordige KwaZulu-Natal gebore. Sy ouers was Voortrekkers wat in die grensgebied tussen die nuutgestigte Zuid-Afrikaansche Republiek en Natal gevestig het. Hy was die negende van dertien kinders. Hy had 'n jonger broer Christiaan Botha en sy oudste broer was Philip Botha. Die gesin het hulle kort na sy geboorte in die Vrystaat gevestig.

As jongman het hy in 1880 in die geheim aan die Eerste Vryheidsoorlog deelgeneem, hoewel dié oorlog nie die Vrystaat betrek het nie.

In 1884 het hy aan 'n ekspedisie onder leiding van Lucas Meyer deelgeneem om die hoofkaptein van Zoeloeland, Dinuzulu, op sy troon te herstel. Dinizulu het uit dankbaarheid 'n stuk grond aan hulle gegee, waarvan Botha se deel die plaas Waterval naby Vryheid was.

Teen 1894 was hy 'n vooraanstaande lid van die gemeenskap en in 1899 is hy tot die Parlement verkies. In Oktober van daardie jaar het hy die uitreiking van die ultimatum aan die Britse regering, wat tot die Tweede Vryheidsoorlog aanleiding gegee het, teengestaan. Toe die oorlog kort daarna uitbreek, het Botha egter wel kommandant van die Vryheid-kommando geword onder aanvoering van dieselfde Lucas Meyer, toe 'n generaal, en hy is self ook later tot generaal bevorder.

Uit die staanspoor was dit duidelik dat Botha 'n goeie oog vir militêre strategie gehad het en binne weke is hy tot veggeneraal bevorder.

In 1900 is hy as kommandant-generaal van die Transvaal aangestel en was hy leier van die Transvaalse afvaardiging by die kongres wat op die Vrede van Vereeniging uitgeloop het. In 1906 is koloniale bestuur aan die eertydse Zuid-Afrikaansche Republiek toegeken. Botha het as leier van die Het Volk-party in 1907 eerste minister geword en met Uniewording in 1910 is hy tot leier van die pasgestigte Suid-Afrikaanse Party verkies, wat hom toe ook eerste minister van die land gemaak het.

In sy hoedanigheid as kommandant-generaal van die Unieweermag het hy in Junie 1915, tydens die Eerste Wêreldoorlog, die oorgawe van die Duitse magte in Suidwes-Afrika bewerkstellig. Hy was ook die leier van die Suid-Afrikaanse afvaardiging na die vredeskonferensie in Parys, Frankryk in 1919, wat die Vrede van Versailles tot gevolg gehad het. Hy is kort daarna op 27 Augustus 1919 oorlede.

Botha het nou met lord Alfred Milner saamgewerk om Uniewording te bewerkstellig, waartoe sy matige sienswyse veel bygedra het. Sy pogings om die breuk wat weens die oorlog tussen die Afrikaners en die Engelssprekendes ontstaan het, te herstel, het grotendeels geslaag. Sommige lede van die eerste Uniekabinet, veral genl. J.B.M. Hertzog, was van mening dat hy Afrikanerbeginsels opgeoffer het. Toe Hertzog teen die einde van 1912 weier om te bedank, het Botha self bedank en sy kabinet opnuut saamgestel, maar sonder Hertzog. Hertzog en sy ondersteuners het daarna die Nasionale Party gestig.




</doc>
<doc id="21801" url="https://af.wikipedia.org/wiki?curid=21801" title="Pik Botha">
Pik Botha

Roelof Frederik (Pik) Botha (27 April 1932 – 12 Oktober 2018) was van 27 April 1977 tot 10 Mei 1994 (volle demokrasie in Suid-Afrika) die land se Minister van Buitelandse Sake en het die taak gehad om Suid-Afrika se binnelandse beleid van apartheid, te probeer verdedig in internasionale forums. Met 'n dienstyd van 17 jaar was hy ook een van die wêreld se langsdienende ministers van buitelandse sake.

Pik Botha is op Rustenburg in die Transvaal gebore as agterkleinseun van die volksleier en ouderling in die Gereformeerde Kerk Thomas Dreyer. Dreyer het 13 kinders gehad, onder wie Christiaan Lourens, die vader van Botha se moeder, Maria Elizabeth.

Hy het hom in 1953 by die departement van buitelandse sake aangesluit en het in Swede, Wes-Duitsland en in Den Haag diens gedoen. In 1974 het hy Suid-Afrika se permanente verteenwoordiger by die Verenigde Nasies geword. 'n Jaar later is hy aangestel as Suid-Afrika se verteenwoordiger in die VSA. Op 1 April 1977 word hy Minister van Buitelandse Sake.

Botha was een van die groep "gematigde" lede van die Nasionale Party wat deelgeneem het aan die politieke maneuvers om 'n opvolger vir B.J. Vorster as Eerste Minister te kry. Hy was ook nou betrokke by die onderhandelings wat uiteindelik tot die onafhanklikheidswording van Namibië in 1990 gelei het.

Botha het later as Minister van Mineraal- en Energiesake (1994–1996) in die regering van nasionale eenheid onder Nelson Mandela gedien totdat die Nasionale Party hom van die regering onttrek het. Botha het in 2000 by die African National Congress aangesluit.

Sy seun was die Afrikaanse sanger Piet Botha en sy kleinseun, indertyd 'n leerling aan die Hoërskool Jan van Riebeeck in Kaapstad, was in 1990 die topkandidaat in Kaapland se senior-sertifikaateksamen. Sy dogter, Lien Botha, is 'n kunstenaar en Afrikaanse skrywer.

Hy sterf op 12 Oktober 2018 in sy huis in Pretoria nadat sy organe ingegee het.


</doc>
<doc id="21804" url="https://af.wikipedia.org/wiki?curid=21804" title="John Vorster">
John Vorster

Balthazar Johannes (John) Vorster (13 Desember 1915 – 10 September 1983) het dr. Hendrik Frensch Verwoerd met laasgenoemde se sluipmoord op 6 September 1966 opgevolg as Eerste Minister van Suid-Afrika en so die sewende Eerste Minister sedert Uniewording geword. Hy was ook 'n kort tydperk van 1978 tot 1979 Staatspresident van Suid-Afrika.

Balthazar Johannes (John) Vorster is op 13 Desember 1915 in Jamestown in die huidige Oos-Kaap gebore. Hy was die dertiende van die 14 kinders van Willem Carel Vorster en Elizabeth Wagenaar, wat op die plaas Spitskop gewoon het. 

Hy het sy hoërskoolloopbaan op Sterkstroom voltooi, en in 1936 die BA-graad in die regte en in 1938 die graad LLB aan die Universiteit van Stellenbosch behaal. Op Stellenbosch was hy primarius van John Murray-huis (Dagbreek), lid van die studenteraad en voorsitter van die Junior Nasionale Party. Na voltooiing van sy studie het Vorster griffier van die Regterpresident van die Kaapprovinsie geword. 

Aan die einde van 1938 het hy as prokureur in Port Elizabeth begin praktiseer, waar Tini Malan, wat hy in sy studentejare reeds leer ken het, as maatskaplike werker werksaam was. Hulle is op 20 Desember 1941 op Worcester getroud. 

Vroeg in 1940, toe die Tweede Wêreldoorlog 'n paar maande aan die gang was, is Vorster tot generaal in die Ossewa-Brandwag bevorder. Hoewel met die Nasionale Party van dr. D.F Malan ooreengekom is dat die Ossewa-Brandwag slegs as 'n kulturele organisasie sou bestaan, het die OB onder leiding van dr. Hans van Rensburg in die vroeë veertigerjare die politieke terrein betree. 

Die organisasie was nie net gekant teen Suid-Afrika se deelname aan die oorlog nie, maar ook teen die gematigde houding van die NP (in daardie stadium die amptelike opposisie). Op 23 September 1942 is Vorster vanweë sy OB-verbintenis in hegtenis geneem en van 17 Desember af in die interneringskamp by Koffiefontein aangehou. In Junie 1943 is Vorster verkies tot kampleier en het hy as tussenganger tussen die geïnterneerdes en die kampkommandant opgetree. 

Op 11 Februarie 1944 is hy vrygelaat, en in dieselfde jaar het hy hom as prokureur op Brakpan gevestig. 

In die algemene verkiesing van 1948 is Vorster deur die Afrikanerparty van Klasie Havenga as kandidaat in die kiesafdeling Brakpan aangewys. Volgens die verkiesingsooreenkoms tussen Malan en Havenga kon geen voormalige OB-lid as kandidaat benoem word nie, en die NP het teen Vorster se benoeming beswaar gemaak. Vorster het daarop besluit om hom as 'n onafhanklike kandidaat verkiesbaar te stel. 

NP-leiers, onder wie dr. H.F. Verwoerd, in daardie stadium redakteur van "Die Transvaler", het Nasionaliste egter aangeraai om nie vir hom te stem nie, maar hy het met slegs 2 stemme teen die Verenigde Party-kandidaat, A.E. Trollip, verloor. Ironies genoeg het Trollip later in Vorster se kabinet gedien. In die verkiesing van April 1953 is Vorster as NP-kandidaat in die kiesafdeling Nigel tot Volksraadslid verkies.

In Oktober 1958 het die pas verkose Premier, dr. H.F. Verwoerd, Vorster as Adjunk-minister van Onderwys, Kuns en Wetenskap en van Volkswelsyn en Pensioene aangestel. Dit was onder meer sy taak om die Wet op Uitbreiding van Universiteitsopleiding in 1959 voor te berei. 

Die wet het voorsiening gemaak vir stigting van universiteitskolleges vir anderkleuriges en het Blanke universiteite verbied om nie- Blanke studente te aanvaar. In Augustus 1961 is mnr. Vorster aangestel as Minister van Justisie, Polisie en Gevangenisse. Die portefeulje het Vorster voortdurend in die kollig geplaas, aangesien daar in die jare na Sharpeville (1960) verskeie revolusionêre organisasies in Suid-Afrika bedrywig was. 

Vorster het die heersende toestande in Suid-Afrika as buitengewoon bestempel en gevra dat buitengewone magte aan hom toegestaan word om die situasie op te klaar. Na die verbanning van die African National Congress en die Pan African Congress in 1960 is 'n nuwe revolusionêre beweging, Umkonto we Sizwe ("die Spies van die Nasie"), in November 1961 deur lede van die ANC en die verbode Kommunistiese Party gestig. 

Een van die leiers van die beweging was Nelson Mandela. Die dade van terreur wat deur die organisasie gepleeg is, het gelei tot die sogenaamde sabotasiewet, die 1962- wysiging van die destydse Wet op die Onderdrukking van Kommunisme, No. 44 van 1950, ingevolge waarvan sabotasie gelykgestel is met hoogverraad. In die wet is afgesien van die demokratiese gebruik dat 'n beskuldigde onskuldig is totdat hy skuldig bewys is, en die onus is op die beskuldigde geplaas om sy onskuld te bewys. 

Die doodstraf kon vir sabotasie opgelê word. Nadat die Poqo-beweging in 1962 vir opstande in die Paarl verantwoordelik was, het Vorster in Junie 1963 die sogenaamde 90-daebepaling deurgevoer. Die wysiging van Wet 44 van 1950 het onder meer daarvoor voorsiening gemaak dat polisie-offisiere enige persoon wat van sabotasie verdink word of daarvan verdink word dat hy van sabotasie kennis dra, vir 'n tydperk van 90 dae sonder verhoor kon aanhou. Intussen het Vorster genl. Hendrik van den Bergh in 1962 as hoof van die Veiligheidstak van die Suid-Afrikaanse Polisie aangestel. 

11 Julie 1963 het die polisie op die hoofkwartier van Umkonto we Sizwe in Rivonia toegeslaan. In die daaropvolgende verhoor is 8 van die leiers, onder wie Mandela, skuldig bevind en tot lewenslange gevangenisstraf gevonnis. Die advokaat wat vir die verdediging opgetree het, Bram Fischer, is in Mei 1964 weens Kommunistiese bedrywighede dieselfde vonnis opgelê. John Harris van die African Resistance Movement het in Julie 1964 'n bom op die Johannesburgse stasie laat ontplof. 

Een persoon is in die ontploffing dood en sowat 20 beseer, en Harris is die doodstraf opgelê. In 1965 het Vorster 'n wysiging van die Wet op die Onderdrukking van die Kommunisme (die sogenaamde 180-dae- bepaling) deurgevoer. Die wet het die tydperk van aanhouding tot 180 dae uitgebrei en van sy voorganger verskil in die opsig dat handelingsbevoegdheid aan die prokureur-generaal verleen is en nie aan die polisie nie.

Op 13 September 1966, 3 dae na die begrafnis van Verwoerd, is Vorster deur die NP-koukus eenparig as die nuwe Premier van Suid-Afrika aangewys. Hy het uit die staanspoor ŉ meer pragmatiese benadering ten opsigte van beleidvoering ingeneem en by meer as een geleentheid verklaar dat die vinnig veranderende omstandighede in Afrika en Suid-Afrika 'n beleidsaanpassing vereis. 

Hy het hom dit ten doel gestel om Verwoerd se strewe na Blanke eenheid voort te sit, om 'n aktiewe bydrae tot die oplossing van die vraagstukke ten opsigte van Rhodesië (Zimbabwe) en Suidwes-Afrika (Namibië) te lewer, om binnelands met die leiers van ander bevolkingsgroepe oorleg te pleeg, en om met die leiers van Afrika-state kontak te maak. 

Vorster se siening was dat Suid-Afrika se toekoms tot groot hoogte van die orde en stabiliteit in die buurlande afhang. Een van die aspekte wat mettertyd 'n oorheersende kenmerk van sy premierskap geword het, was die verbetering van Suid-Afrika se betrekkinge met Afrika en die Weste. In 'n toespraak op 17 Februarie 1967 in Parow het Vorster beklemtoon dat Suid-Afrika deel van die internasionale gemeenskap moet wees. In 'n radiotoespraak op die sesde jaardag van republiekwording (31 Mei 1967) het hy vir die eerste keer die woord "uitwaarts" gebruik. 

"Uitwaarts" en "détente" (ontspanning) het die kenwoorde van sy beleid geword. Dit was in skrille kontras met die "laermentaliteit" waarmee die Afrikaners en die NP tradisioneel geassosieer is. Vorster het sy vredesoffensief op 10 Januarie 1967 begin toe hy met hoofman Leabua Jonathan van Lesotho in Kaapstad samesprekings gevoer het. In Maart 1967 het 3 ministers van Malawi Suid-Afrika besoek om 'n handelsooreenkoms te sluit, en aan die einde van 1967 het Suid-Afrika en Malawi diplomatieke verteenwoordigers op ambassadeursvlak uitgeruil. 

In Mei 1970 het Vorster 'n ampsbesoek aan pres. H. Kamuzu Banda van Malawi gebring. Tussen 1970 en 1974 het die toenaderingsbeleid grootliks tot stilstand gekom, deels vanweë die afsplintering van die regse Herstigte Nasionale Party. Teen die einde van 1974 het die beleid weer momentum begin kry, hoofsaaklik vanweë die staatsgreep in Portugal in April 1974 en die daaropvolgende onafhanklikwording van Angola en Mosambiek. 

Sonder dat Suid-Afrika en die buitewêreld bewus was van sy geheime besoek aan die Ivoorkus op 21 en 22 September 1974, het Vorster op 23 Oktober 1974 een van die belangwekkendste toesprake van sy loopbaan in die Senaat gelewer. Hy het klem gele op vrede, vooruitgang en ontwikkeling in Afrika, en pres. Kenneth Kaunda van Zambië het die toespraak verwelkom as "die stem van rede waarop Afrika gewag het". 

In Februarie 1975 het "The Times" van Londen berig dat samesprekings tussen Vorster en pres. William Tolbert van Liberië in die vorige week gevoer is, en in Mei 1975 is bevestig dat Vorster in September 1974 'n besoek gebring het aan pres. Felix Houphouet-Boigny van die Ivoorkus. Tot aan die einde van Vorster se Premierskap het Suid-Afrika en die Ivoorkus redelik vriendskaplike betrekkinge gehandhaaf. Teen die einde van 1975 was dit bekend dat Vorster in 5 maande 11 Afrika-leiers ontmoet het. 

Hy het al hoe meer aandag bestee aan Suider-Afrika se 2 groot probleme: Namibië (Suidwes-Afrika) en Zimbabwe (Rhodesië). Die oplossing van die vraagstukke was noodsaaklik vir die normalisering van betrekkinge met die res van Afrika.

Vorster se strategie ten opsigte van Namibië (destyds Suidwes-Afrika) was tweeledig: hy wou dit by die inwoners van die gebied tuisbring dat hulle self die inisiatief moet neem in die oplossing van die vraagstuk, en hy wou tyd wen om die proses te voltooi. Op 7 Maart 1972 het die Sekretarisgeneraal van die VVO, dr. Kurt Waldheim, in Kaapstad samesprekings met Vorster gevoer. In Oktober dieselfde jaar het Waldheim se spesiale gesant vir Namibië, dr. Alfred Escher, in Suid-Afrika 'n ooreenkoms met die regering bereik ingevolge waarvan 'n adviesraad vir Namibië ingestel sou word. Op 1 September 1975 het die sogenaamde Turnhalle-beraad van die binnelandse partye van Namibië begin, waaruit die Demokratiese Turnhalle-Alliansie (DTA) ontstaan het, met Dirk Mudge aan die spits. Die politieke chaos wat op die onafhanklikwording van Angola in 1975 gevolg het, het daartoe gelei dat die Marxistiese MPLA die hulp van Kubaanse troepe teen die FNLA ingeroep het. Ten einde stabiliteit in Namibië te verseker, het Suid-Afrikaanse troepe in Angola ingegryp. Die inval was 'n groot terugslag vir Vorster se detente-beleid en met sy uittrede in 1978 was die vraagstuk oor Namibië nog nie opgelos nie. 

Die Zimbabwese vraagstuk het ontstaan deurdat Zimbabwe (destyds Rhodesië) onder leiding van Ian Smith hom op 11 November 1965 eensydig onafhanklik verklaar het. Vorster het uiteindelik as bemiddelaar tussen die strydende partye in Zimbabwe opgetree, en om Suid-Afrika se saak as onpartydige bemiddelaar te versterk, is die lede van die Suid-Afrikaanse Polisie wat in 1967 na Zimbabwe gestuur is om die land teen terroriste-aanvalle te help verdedig, in 1975 onttrek. 

'n Dramatiese hoogtepunt van Vorster se Afrika-beleid was die beraad wat op 25 Augustus 1975 op die brug oor die Zambezirivier by die Victoriawaterval plaasgevind het. Ian Smith en lede van die Zimbabwese ANC het by die geleentheid met mekaar oor 'n skikkingsplan vir Zimbabwe onderhandel nadat die ontmoeting deur Vorster en Kaunda moontlik gemaak is. Die beraad het misluk, maar nogtans die fondament gele vir verdere onderhandelings en die uiteindelike oplossing in 1980, toe die ou Rhodesië 'n internasionaal erkende staat (Zimbabwe) met ŉ Swart meerderheidsregering geword het. 

Suid-Afrika se betrekkinge met die VSA was nou verbonde aan die Zimbabwese en die Namibiese vraagstuk, en Vorster het betrokke geraak by die skakeldiplomasie van die Amerikaanse minister van buitelandse sake, dr. Henry Kissinger. Hy het Kissinger in Junie 1976 in die Bondsrepubliek Duitsland ontmoet en ook met die Wes-Duitse kanselier, Helmut Schmidt, beraadslaag. 

'n Tweede ontmoeting tussen Vorster en Kissinger het in September 1976 in Zürich, Switserland, plaasgevind, en kort daarna het Kissinger Pretoria besoek, waar hy Ian Smith oorreed het om 'n skikkingsplan vir Zimbabwe te aanvaar. Die plan is egter deur die ANC-leiers van Zimbabwe verwerp. Tydens pres. Jimmy Carter se bewind in die VSA (van Januarie 1977 af) het Vorster in Mei 1977 die Amerikaanse vise-president, Walter Mondale, in Wenen ontmoet. 

Mondale het aangedring op 'n beleid van een mens een stem in Suid-Afrika, maar dit is deur Vorster by die ontmoeting verwerp. Net soos sy voorgangers het Vorster geen inmenging in Suid-Afrika se binnelandse aangeleenthede geduld nie. In 1977 het die samesprekinge tussen Vorster en die 5 Westerse lede van die Veiligheidsraad van die VVO oor die toekoms van Namibië momentum gekry. Met hierdie samesprekinge het Vorster in die laaste jaar van sy premierskap heelwat internasionale aansien herwin wat hy ingeboet het as gevolg van die inval in Angola, die onluste in Soweto (1976) en die beperking van Swart politieke aktiwiteit in 1977. 

Betrekkinge met ander nie-Kommunistiese lande het ook Vorster se aandag geniet. In 1970 het hy ampsbesoeke in Lissabon, Madrid en Parys afgelê. In April 1974 het pres. Alfredo Stroessner van Paraguay Suid-Afrika besoek, en in die daaropvolgende jaar het Vorster besoek gebring aan Paraguay en Uruguay. In April 1976 het hy Israel besoek en ekonomiese, wetenskaplike en nywerheidsverdrae is met die land gesluit.

Die uitvoering van die beleid van détente is ten nouste geraak deur politieke roeringe binne die Afrikanergeledere wat uiteindelik tot die stigting van die Herstigte Nasionale Party in 1969 gelei het. Die regse verset teen die uitwaartse beleid was 'n voortsetting van geskille wat reeds aan die einde van Verwoerd se bewind voorgekom het. Met Vorster se bewindsaanvaarding het 2 duidelik onderskeibare gedagterigtings in die NP reeds na vore getree. 

Aan die een kant was daar 'n groep wat ŉ meer verdraagsame Afrikanernasionalisme verteenwoordig het en waarvan Vorster deel was, en aan die ander kant was 'n groep wat ŉ enger vorm van nasionalisme voorgestaan en gevrees het dat die Afrikanervolk sy karakter sou verloor deur kontak met vreemde elemente. Die twee groepe is as onderskeidelik die "verligtes" en die "verkramptes" bestempel. Die verkramptes, onder leiding van die Minister van Gesondheid en van Pos- en Telegraafwese, dr. Albert Hertzog, mnr. Jaap Marais en dr. A.P. Treurnicht, het Vorster se verligte beleid veroordeel. 

Nadat interne pogings om die breuk in die party te heel, misluk het, het Vorster sy kabinet in Augustus 1968 ontbind en Hertzog uit die nuut saamgestelde kabinet gelaat. 'n Paar dae later het hy op Heilbron in sy sogenaamde politieke manifes omstrede aspekte van sy beleid verdedig, onder meer samewerking tussen Afrikaans- en Engelssprekendes, diplomatieke betrekkinge met Swart state en sportbande met die buitewêreld. 

Hy het aangevoer dat rekening gehou moes word met veranderde omstandighede. Op die NP-kongres van Transvaal in September 1969 is sake op die spits gedryf en op 24 Oktober 1969 het die regse groep van die NP weggebreek en onder leiding van Albert Hertzog die Herstigte Nasionale Party gestig. Treurnicht het besluit om binne die NP te bly. Voor die vervroegde algemene verkiesing van April 1970 het Vorster soveel aandag aan die HNP en die konsolidasie van die gesag van die NP gewy dat die NP vir die eerste keer sedert 1943 ten opsigte van die VP veld verloor het. 

an die 78 kandidate wat die HNP in die veld gestoot het, het slegs 3 nie hulle deposito's verloor nie, en die party kon ook geen setel verower nie. Die regsgesinde element onder die Afrikaners het egter vir die duur van Vorster se bewind 'n belangrike faktor gebly. 

Vorster se pragmatiese benadering tot sportbetrekkinge was een van die hoofredes vir die ontevredenheid onder regsgesindes. Na Verwoerd se Loskopdamtoespraak in September 1965, waarin enige vorm van veelrassige sport afgekeur is, is Suid-Afrika op sportgebied toenemend geïsoleer. In April 1967 het Vorster aangekondig dat Suid-Afrika nie aan die buiteland kon voorskryf oor die samestelling van spanne nie. 

Anderkleuriges kon dus voortaan in buitelandse spanne ingesluit word. Die weiering van 'n visum aan die Kleurling-krieketspeler Basil D'Oliviera in 1968 (Vorster het geglo dat D'Oliviera om politieke redes in die MCC-krieketspan opgeneem is) het die nuwe sportbeleid egter ernstig benadeel. 

Nadat die HNP by die stem bus verslaan is, het Vorster voortgegaan met die normalisering van Suid-Afrika se sportbetrekkinge. In November 1976 is aangekondig dat gemengde proewe voortaan vir Springbokspanne gehou sou word en dat alle Suid-Afrikaanse spanne voortaan op meriete gekies sou word. In Januarie 1978 het Matthews Batswadi die eerste Swart atleet geword wat Springbokkleure ontvang het.

Vorster het Verwoerd se strewe na Blanke eenheid verder gevoer, en in November 1977 het die NP sy grootste verkiesingsoorwinning behaal deurdat baie Engelssprekendes vir die Party gestem het. Van die 165 setels in die Volksraad het die NP 135 verower, ŉ wins van 17 setels. Ten spyte van toenemende vyandigheid in die buiteland het Vorster voortgegaan met die ontplooiing van die beleid van afsonderlike ontwikkeling. 

Binnelandse gesprekvoering is verder gevoer deur die hou van spitsberade met leiers van nasionale state en Bruin- en Indiërleiers wat bereid was om binne die raamwerk van afsonderlike ontwikkeling op te tree. In 1968, 5 jaar nadat Transkei selfregering gekry het, het Vorster in ooreenstemming met een van die aanbevelings van die Tomlinsonkommissie (1956), wat deur Verwoerd verwerp is, Blanke nyweraars toegelaat om hulle op 'n agentskapgrondslag in die nasionale state te vestig. 

Hy het gehoop om sodoende die ekonomiese lewensvatbaarheid van die nasionale state te stimuleer. In Maart 1970 het hy verklaar dat dit enige nasionale staat vry staan om volkome onafhanklikheid te vra. Wetgewing in 1971 het voorsiening gemaak vir die ontwikkeling tot gedeeltelike selfregering in 2 fases: die instelling van 'n wetgewende vergadering, en 'n kabinet met 'n hoof minister as voorsitter. 

Met uitsondering van KwaZulu en die nasionale state van die Swazi's en die Ndebele het al die nasionale state tussen 1972 en 1974 die voorbeeld van Transkei gevolg en selfregering ontvang. Op 26 Oktober 1976 het Transkei die eerste volkome onafhanklike nasionale staat geword, terwyl Bophuthatswana op 6 Desember 1977 die tweede onafhanklike staat geword het. Die state word egter net deur Suid-Afrika erken. Vorster het, net soos sy voorgangers, met sterk weerstand van Swart binnelandse groepe te kampe gehad. 

In Soweto het ontevredenheid oor Afrikaans as onderrigmedium op skool (dit is as die taal van die onderdrukker bestempel) ŉ vrugbare bodem gevorm vir politieke agitators wat die Swart bevolking se gevoelens van politieke magteloosheid, ekonomiese agterstand en maatskaplike onsekerheid gebruik het om hulle teen die Blanke regering op te sweep. Grootskaalse onluste het op 16 Junie 1976 in Soweto uitgebreek en binne 'n paar dae 'n hoë dodetal gehad. 

Die onluste het ook na die ander groot sentra in die land uitgebrei. Plunderende jeugdiges het miljoene rande se skade aan geboue aangerig en die polisie het tel kens op vandale gevuur. Die uiteindelike dodetal was meer as 600, en die toestand het eers in 1977 na normaal teruggekeer. Die belangrikste gevolg van die Soweto-onluste was die verlening van groter selfbestuur aan die stad se sowat 1,25 miljoen inwoners. In 1977 is 'n wet deurgevoer ingevolge waarvan gemeenskapsrade vir stedelike Swartes ingevoer is. 

Hoewel die rade minder gesag as Blanke stadsrade het, het dit nogtans meer mag en verantwoordelikhede as die ou stedelike Bantoerade uitgeoefen. Nuwe veiligheidswette is ook deurgevoer om die onrus van die laat sewentigerjare die hoof te bied. Kragtens die Wet op Binnelandse Veiligheid, soos Wet 44 van 1950 sedert 1976 bekendgestaan het, kon die Minister van Justisie enige persoon sonder verhoor laat aanhou indien vermoed is dat die persoon die veiligheid van die staat of die openbare orde bedreig. 

Die wet het onder meer die Wet op Terrorisme van 1967 vervang. In Oktober 1977 is verskeie persone ingevolge hierdie wetgewing ingeperk. Dit het tot verdere isolasie van en sterk bewoorde resolusies teen Suid-Afrika in die VVO gelei. Vorster het die idee van ŉ nasionale staat vir die Bruin mense verwerp. Sy siening was dat die Bruines en die Blankes in afsonderlike residensiële gebiede, elk met sy eie politieke instellings, naas mekaar moes ontwikkel. 

ŉ Gekose komitee onder leiding van S.L. Muller is aangestel om wetgewing in die verband te ondersoek, en die komitee se aanbevelings is in Mei 1968 in 'n aantal wette vervat. Die Verteenwoordigende Kleurlingraad wat in 1964 ingestel is, is vergroot en met groter wetgewende en uitvoerende magte beklee. Die Bruin bevolking was egter nie tevrede met die beperkte magte van die Raad nie, aangesien daar in samehang met die groter bevoegdhede wat aan die Raad toegeken is, 'n einde gemaak is aan die Bruinmense se Blanke verteenwoordiging in die Parlement. 

'n Kommissie onder leiding van prof. Erika Theron is in 1973 aangestel om die sosio-ekonomiese ontwikkeling van die Kleurlinge en alternatiewe vorme van Kleurlingverteenwoordiging te ondersoek. Net 'n paar aanbevelings van die verslag, wat in 1976 gepubliseer is, is egter deur die regering aanvaar. In opvolging van 'n aanbeveling dat die Westminsterstelsel van regering gewysig moet word, het die regering in Augustus 1976 'n Kabinetskomitee onder leiding van P.W. Botha aangestel om die moontlikheid van 'n nuwe regeringstelsel te ondersoek. 

Die Kabinetskomitee het aanbeveel dat die grondwet aangepas word sodat dit voorsiening maak vir groepsdifferensiasie en die kulturele pluralisme van Suid-Afrika. Daar is voorgestel dat die Blankes, Bruin mense en Asiërs elk 'n eie parlement moet hê in 'n verhouding van 4:2:1. Sake van gemeenskaplike belang moes gehanteer word deur ŉ Kabinetsraad bestaande uit die Staatspresident (voorsitter), 7 Blankes, 4 Bruin mense en 3 Asiërs. 

Die Senaat moes vervang word deur 'n veelrassige kieskollege wat bestaan uit 88 lede wat deur die Staatspresident aangewys sou word, terwyl 'n veelrassige Presidentsadviesraad van 55 lede die Kabinetsraad van raad sou dien. Die planne vir 'n nuwe grondwetlike bedeling is in Augustus 1977 deur die NP-koukus goedgekeur, en kort daarna ook deur die 4 provinsiale NP-kongresse. In die algemene verkiesing van 1977 is die plan aan die kiesers voorgelê, en die grootste NP-oorwinning in die geskiedenis is geïnterpreteer as oorweldigende steun daarvoor.

Die oorsprong van die Inligtingskandaal kan teruggevoer word na 1972, toe dr. Connie Mulder en die destydse Departement van Inligting in beheer geplaas is van 'n onortodokse propagandaveldtog teen die internasionale vyandigheid jeens Suid-Afrika. Die administratiewe hoof van die departement was dr. Eschel Rhoodie. Altesaam R64 miljoen is vir geheime projekte na die departement gekanaliseer. 

Rhoodie het onder meer R12 miljoen aangewend om 'n Engelstalige dagblad, "The" "Citizen", onder die naam van ŉ bekende sake-ondernemer te publiseer. Die koerant was ŉ spreekbuis vir die regering. Nadat verdere ongerymdhede in die aanwending van staatsfondse bekend geword het, het Vorster verklaar dat hy eers teen die einde van 1977 oor die "Citizen"-projek ingelig is. 

Op 20 September 1978 het Vorster aangekondig dat hy weens swak gesondheid as Eerste Minister uittree, maar dat hy beskikbaar is vir die amp van Staatspresident, wat ŉ maand tevore vakant geword het vanweë die dood van dr. Nico Diederichs. Hy is op 28 September 1978 deur mnr. P.W. Botha as Premier van Suid-Afrika opgevolg en is op 10 Oktober 1978 as Staatspresident ingehuldig. P.W. Botha het intussen 'n kommissie van ondersoek (onder voorsitterskap van regter R.P.B. Erasmus) na die bedrywighede van die Departement van Inligting aangestel. 

Regter Erasmus se finale bevinding, wat op 4 Junie 1979 bekend gemaak is, was dat Vorster geen persoonlike voordeel uit die wanbesteding van staatsfondse geput het nie, maar dat hy weens sy stilswye nadat hy oor die "Citizen"-projek ingelig is, mede-verantwoordelik was vir die ongerymdhede in die Departement van Inligting. Dieselfde middag het Vorster as Staatspresident bedank en uit die openbare lewe getree.



</doc>
<doc id="21806" url="https://af.wikipedia.org/wiki?curid=21806" title="Uniewording">
Uniewording

Die Unie van Suid-Afrika het op 31 Mei 1910 deur 'n wet van die Britse Parlement, die Suid-Afrika-Wet, tot stand gekom, op dieselfde dag van die jaar as wat die Verdrag van Vereeniging in Melrose-huis, Pretoria, onderteken is in 1902.

Dit het gevolg op die Nasionale Konvensie van 1908 tot 1909 waar verteenwoordigers van die Kaap en Natal en die voormalige Boererepublieke die wetsontwerp opgestel het wat die land tot 'n selfregerende dominium binne die Britse Statebond sou verenig.

Op dieselfde dag van die jaar (31 Mei) het ook die Republiek van Suid-Afrika 51 jaar later tot stand kom, wat die einde beteken het van die Unie van Suid-Afrika. Hierdie geskiedkundige gebeurtenis staan as Republiekwording bekend.

Politieke eenwording het noodsaaklik geword vanweë die ekonomiese botsings tussen die kolonies en die behoefte aan 'n eenvormige rassebeleid. ŉ Konsepgrondwet vir die Unie is opgestel deur 'n Nasionale Konvensie wat in 1908/09 in Durban, Kaapstad en Bloemfontein vergader het. 

Hoewel die grondwet voor siening gemaak het vir 'n hegte unie met 'n sterk sentrale regering, is toegewings gedoen aan voorstanders van federalisme deurdat elke provinsie 'n eie regerende liggaam met beperkte bevoegdhede sou hê. Die gees van kompromis waarin die grondwet opgestel is, is ook weerspieël in die 2 verskanste klousules ten opsigte van Kaapland se Nie-Blanke stemreg en die gelyke regte van Engels en Nederlands as amptelike tale en in die verdeling van die hoofstad. 

Na die Anglo-Boereoorlog (1899-1902) was al die gebiede in Suid-Afrika onder beheer van die Britse kroon, en met die verlening van verantwoordelike bestuur aan die Oranjerivierkolonie en Transvaal in 1907 het die 4 kolonies gelyke konstitusionele status gehad. Die  gedagte om die kolonies in een staat saam te snoer, het in die stadium reeds by verskeie Suid-Afrikaanse staatsmanne (Engels-sowel as Afrikaanssprekendes) posgevat en het vanweë die ekonomiese stryd tussen die kolonies en die dringende noodsaaklikheid van ŉ eenvormige rassebeleid steeds meer veld gewen.

Lord Alfred Milner, die Britse Hoë Kommissaris in Suid-Afrika en goewerneur van Transvaal en die Oranjerivierkolonie, het reeds in 1901 'n sogenaamde modus vivendi met Mosambiek aangegaan: in ruil vir die reg om in Mosambiek arbeiders vir die Transvaalse goudmyne te werf, sou minstens 55 % van die Witwatersrand se vragvervoer op die Lourenço Marques-spoorlyn geskied. Die reëling was vir Transvaal die voordeligste omdat ongeveer 85 % van die spoorlyn deur sy eie gebied geloop het en Lourenço Marques (huidige Maputo) nader aan die Rand was as Durban of die Kaapse hawens. 

Die amalgamasie van die spoorweë van Transvaal en die Oranjerivierkolonie (Central South African Railways) het dit moontlik gemaak om die deel van die spoorlyn tussen Pretoria en die Mosambiekse grens van die Nederlandsch Zuid-Afrikaansche Spoorwegmaatschappij te koop en het ook die verbinding van Kroonstad met Bethlehem moontlik gemaak. Laasgenoemde trajek het die Kaapse hawens nadelig getref omdat dit spoorvervoer na Durban afgekeer het. 

As gevolg van die groot mededinging het die kuskolonies se inkomste uit spoorvervoer drasties afgeneem. 'n Konferensie wat Milner in 1905 belê het om die geskille op te los, het misluk en hy kon ook nie daarin slaag om die modus vivendi met Mosambiek te wysig nie. Teen 1908 het die Kaapkolonie 'n geringe aandeel van 13 % in die Randse handelsverkeer gehad en Durban slegs 24%. Die ekonomiese stryd is vererger deur die doeanevraagstuk. Sedert 1903 het al 4 die kolonies plus Suid-Rhodesië (huidige Zimbabwe) en die Britse protektorate tot 'n tolunie behoort wat binnelandse vryhandel verseker het. 

Volgens ooreenkoms is regte op invoerprodukte in die hawens deur die kuskolonies in oorleg met die binnelandse kolonies gehef. Nadat die kuskolonies 5 % vir administrasiekoste afgetrek het, is die inkomste uit doeane gelykop onder die kolonies verdeel. Natal wou sy inkomste vermeerder deur die invoertariewe te verhoog. Transvaal was egter ten gunste van laer invoertariewe ten einde sy lewens-en mynbedryfskoste so laag moontlik te hou. In 1906 het Natal gedreig om hom aan die tolunie te onttrek, en om hom tegemoet te kom, is daar by 'n konferensie in Pietermaritzburg toegewings gedoen wat niemand tevrede gestel het nie. 

In 1907 het Transvaal, wat intussen verantwoordelike bestuur ontvang het, kennis gegee dat hy die tolunie in Junie 1908 sou verlaat. Dit sou hom daartoe in staat stel om goedere goedkoper deur Lourenço Marques in te voer en terselfdertyd 'n ringmuur van tariewe op te bou om sy eie landbouprodukte te beskerm. So 'n stap sou 'n ernstige verlies vir die kuskolonies beteken. Die ekonomiese vraagstukke in Suid-Afrika was onoplosbaar en om 'n permanente politieke breuk tussen die kolonies te voorkom, het 'n politieke unie met een spoorwegstelsel en een ekonomiese stelsel na die enigste oplossing geblyk.

Die sosio-ekonomiese vooruitgang van Suid-Afrika het ŉ eenvormige beleid ten opsigte van die Nie-Blanke bevolking geverg. Die ontstamming en verstedeliking van die Swartes en die verhuising van Indiërs uit Natal na Transvaal was vraagstukke Wat op interkoloniale vlak aangepak moes word. Die aanbevelings van 'n Interkoloniale Kommissie van Bantoe-sake (1903-1905) was onuitvoerbaar omdat elke kolonie sy eie beleid gevolg het. 

Die toestand het verwarring en onsekerheid veroorsaak. Die swak hantering van die rassevraagstuk in een kolonie kon die veiligheid van die ander kolonies bedreig. In 1906 moes 'n Zoeloe-opstand in Natal, bekend as die Bambata-rebellie, met die hulp van Transvaal en die Kaapkolonie onderdruk word. Meer as 3 000 Zoeloes het in die opstand gesneuwel. Die opstand het gevolg op die besluit van die Natalse parlement om een pond persoonlike belasting op alle manlike burgers, behalwe getroude Swartes, te hef. 

Natal se hantering van die opstand en die daaropvolgende verhoor van Dinizulu, hoof van die Zoeloes se koningshuis, het skerp kritiek in Brittanje sowel as in Suid-Afrika tot gevolg gehad. Terselfdertyd het die onbeheerste emigrasie van Indiërs uit Natal na Transvaal daartoe gelei dat die Transvaalse regering wetgewing ingestel het om die instroming van Indiërs te beheer. Die Indiërs het hulle onder leiding van mahatma Gandhi teen die wetgewing verset. 

Die ooreenkoms wat in 1908 tussen Gandhi en Smuts bereik is, het die probleme net tydelik opgelos. Dit was duidelik dat 'n gemeenskaplike rassebeleid noodsaaklik was vir die stabiliteit van al 4 die kolonies en dat die beleid deur slegs 'n sterk sentrale regering uitgevoer kon word.

Die gedagte aan staatkundige eenheid het teen 1906 reeds by verskeie Suid-Afrikaanse politici posgevat. Hul redes vir eenwording was, afgesien van die belangrike ekonomiese en rassevraagstukke, egter nie altyd dieselfde nie. Die Transvaalse premier, genl. Louis Botha, en sy adjunk, genl. J.C. Smuts, wou graag die sogenaamde imperiale faktor in Suid-Afrika uitskakel, dit wil sê hulle wou sien dat die beweging vir eenheid in Suid-Afrika self ontwikkel, dat dit die steun van anti-imperialistiese partye geniet en dat dit nie deur Brittanje afgedwing word nie. 

Die siening is gedeel deur die Kaapse politieke leier, John X. Merriman, wat in 1908 met die steun van die Afrikanerbond aan die bewind gekom het. Vir Botha en Smuts sou samewerking tussen die Afrikaners en die Engelse in ŉ verenigde Suid-Afrika die kroon span op die sogenaamde konsiliasiebeleid wat hulle reeds in Transvaal toegepas het. Oud-president M.T. Steyn en genl. J.B.M. Hertzog was ook sterk voorstanders van eenwording omdat al die Afrikaners in Suid-Afrika daardeur onder een vlag herenig sou word. 

In 'n sterk verenigde staat sou die Afrikaners beter daartoe in staat wees om hul identiteit te handhaaf. Die bewindhebbers in Brittanje het verantwoordelike bestuur aan Transvaal en die Oranjerivierkolonie verleen juis in die hoop dat die vereniging van die Brits-Suid-Afrikaanse gebiede daardeur bespoedig sou word. Volgens hulle sou 'n verenigde Suid-Afrika ŉ versterking van die imperiale bande beteken en 'n grater mate van lojaliteit verseker ingeval Brittanje in 'n Europese oorlog betrokke raak. 

Die imperiale siening is onderskryf deur dr. L.S. Jameson, wat van 1904 tot 1908 die premier van die Kaapkolonie was. In November 1906 het hy hom deur Lionel Curtis laat oorreed om by lord Selborne (Milner se opvolger) aan te beveel dat die politieke situasie in Suid-Afrika hersien word met die oog op moontlike eenwording. Curtis was ŉ lid van Milner se "Kindergarten", wat belangrike openbare paste in Transvaal beklee het. In Oktober 1906 het hy uit sy pos bedank en 'n reis deur al 4 die kolonies onderneem, waarna hy ŉ konsepmemorandum oor eenwording opgestel het. 

Curtis se memorandum is met etlike wysigings in Januarie 1907 onder die naam van lord Selborne gepubliseer met die titel "A review of" "the present mutual relations of the" "British South African colonies." Die memorandum is aan die regerings van die kolonies, insluitende aan Suid-Rhodesië, gestuur. Selborne wou nie die indruk wek dat unifikasie van Britse kant op Suid-Afrika afgedwing word nie en het die klem geplaas op die voordele wat dit vir Suid-Afrika sou inhou. 

Die memorandum het die historiese oorsake vir die verdeeldheid van Suid-Afrika behandel en het dit onomwonde gestel dat blywende oplossings vir die ekonomiese en rasseprobleme slegs in 'n verenigde Suid-Afrika gevind kon word. Daar is ook gewys op die voordele wat verkry sou word uit die gemeenskaplike ontwikkeling van die landbou en mynbou en die koste wat bespaar sou word deur die instelling van een administrasie en verdedigingsmag. Die memorandum is gunstig ontvang, en in die daaropvolgende jaar het die idee vinnig veld gewen. Unifikasiebewegings het oral in Suid-Afrika ontstaan en die maandblad "The State" het hul lyfblad geword.

Op versoek van Transvaal is 'n interkoloniale konferensie in Mei 1908 en later dieselfde maand in Kaapstad gehou om die doeanevraagstuk te bespreek. Hoewel niks deur die konferensie bereik is nie, het Smuts van die geleentheid gebruik gemaak om voorstelle in te dien wat daarop neergekom het dat die afgevaardigdes by hul onderskeie parlemente moes aanbeveel dat ŉ politieke vereniging van die kolonies bewerkstellig word en dat ŉ nasionale konvensie byeen moes kom om 'n konsepgrondwet op te stel.

Daar is besluit dat die Kaapkolonie 12 afgevaardigdes na die konvensie sou stuur, Transvaal 8 en die 2 kleiner kolonies elkeen 5. SuidRhodesie is genooi om 3 waarnemers te stuur vir ingeval hy later sou besluit om hom by 'n verenigde Suid-Afrika aan te sluit. Die Britse Hoë Kommissaris was nie, soos gebruiklik, by die konferensie verteenwoordig nie, ŉ aanduiding van die Suid-Afrikaanse leiers se voorneme dat die imperiale faktor geen rol in die voorbereiding vir politieke eenwording moes speel nie.

Die afgevaardigdes van die 4 kolonies, insluitende die 3 waarnemers van Suid-Rhodesië, het van 12 Oktober tot 5 November 1908 in Durban vergader. 'n Tweede sitting van die konvensie het van 23 November tot 3 Februarie 1909 in Kaapstad plaasgevind en 'n derde sitting, waartydens amendemente oorweeg is, van 3 tot 11 Mei 1909 in Bloemfontein. 

Hoofregter J.H. de Villiers van die Kaapkolonie het as voorsitter opgetree. Vanweë sy groot intellektuele vermoë en grondige kennis van staatsreg het Smuts ŉ leidende rol by die konvensie gespeel. Hoewel al die afgevaardigdes ten gunste van politieke eenwording was, was daar groot struikelblokke wat uit die weg geruim moes word. Die eerste hiervan was die vraag of die grondwet van die voorgestelde verenigde staat federaal of uniaal moes wees. 

In 'n federasie (byvoorbeeld die VSA, Kanada en Australië) sou die kolonies hul eie parlemente behou en slegs sake van gemeenskaplike belang (byvoorbeeld verdediging, handel, spoorweë en poswese) aan die sentrale regering opdra. Die sentrale regering van ŉ federasie het dus beperkte mag. 'n Uniale grondwet sou voorsiening maak vir 'n sterk, soewereine, sentrale regering. Die kolonies sou dus hul identiteit moes prysgee en in een staat opgaan. 

Uit vrees vir oorheersing deur die Afrikaners was die oorwegend Engelssprekende Natal ten gunste van 'n federasie. Sommige Kaapse leiers, soos J.H. (Onze Jan) Hofmeyr en F.S. Malan, was ook ten gunste van federasie omdat hulle gevrees het dat die Kaapkolonie deur die ekonomies sterker Transvaal verswelg sou word. Hulle was ook besorg dat die Kaapse Nie-Blanke stemreg deur 'n uniale regering afgeskaf sou word. Smuts en Merriman was ten gunste van 'n unie omdat 'n sterk sentrale regering na hul mening noodsaaklik was vir die uitvoering van 'n eenvormige rasse- en ekonomiese beleid. 'n Uniale grondwet sou in die toekoms ook makliker by veranderende omstandighede in Suid-Afrika aangepas kon word. 

Smuts het daarin geslaag om die meerderheid van die afgevaardigdes na sy standpunt oor te haal, maar in die finale grondwet is belangrike toegewings aan die federaliste gedoen: elke kolonie sou verander in 'n provinsie met sy eie provinsiale bestuur, wat beperkte bevoegdhede sou hê. Een van die mees omstrede probleme wat deur die konvensie opgelos moes word, was die kwessie van Nie-Blanke stem reg. In Transvaal en die Oranjerivierkolonie het die Nie-Blanke bevolking nog nooit stemreg gehad nie en een van die voorwaardes van die Vrede van Vereeniging was dat die kwessie nie aangeroer sou word voordat selfregering verkry is nie. 

In die Kaapkolonie het alle rassegroepe gelyke politieke regte gehad: elke manlike burger wat sy naam, ad res en beroep kon neerskryf en 'n vasgestelde eiendom of inkomste gehad het, kon stem. Daar was ook nie ŉ kleurslagboom in die parlement nie. In Natal het Nie-Blankes ook stemreg gehad mits hulle aan sekere vereistes voldoen het, maar in die praktyk is die stemwette so toegepas dat minder as 1 % van die Nie-Blanke bevolking stem reg gehad het. Die Kaapkolonie was nie bereid om sy Nie-Blanke stem reg prys te gee nie en wou sy stemwette op die hele, Suid-Afrika van toepassing maak. Die ander 3 kolonies wou stemreg tot Blankes beperk. 

Met die teensinnige goedkeuring van Brittanje is besluit om die status quo te handhaaf. Die stemreg van die Kaapse Nie-Blankes is egter in die grondwet verskans, dit wil sê dit kon nie afgeskaf word sonder ŉ tweederdemeerderheid in ŉ gesamentlike sitting van albei huise van die parlement nie. Daar is ook bepaal dat Nie-Blankes nie sitting in die parlement kon hê nie. Op aandrang van Hertzog en Steyn is Nederlands (later vervang deur Afrikaans) se gelyke regte met Engels as amptelike taal ook in die grondwet verskans. 

Met betrekking tot die verdeling van setels in die toekomstige Volksraad het 'n spesiale komitee aanbeveel dat die provinsies ooreenkomstig hul bevolkings verteenwoordig word, maar dat al 4 die provinsies gelyke verteenwoordiging in die Senaat moes hê. Die setels in die Volksraad is soos volg verdeel: 51 aan die Kaapkolonie, 36 aan Transvaal en 17 elk aan die kleiner provinsies. Die afbakening van die kiesafdelings sou geskied deur die aantal inwoners van 'n provinsie te verdeel onder die aantal setels wat aan die provinsie toegewys is. 

Voorsiening is gemaak om plattelandse kiesafdelings met 15 % te ontlaai en stedelike kiesafdelings met 15 % te belaai, dit wil sê plattelandse kiesafdelings kon kleiner wees as stedelike kiesafdelings. Daar is besluit dat die spoorweë van die kolonies aan die sentrale regering oorgedra sou word en dat 'n spesiale raad gestig sou word om die spoorweë op 'n sakegrondslag te administreer. Die bestaande modus vivendi met Mosambiek is soos volg gewysig: 50 % tot 55 % van die spoorvrag tussen die hawens en die Rand is aan Lourenco Marques toegestaan, 30 % aan Durban en 15 % tot 20 % aan die Kaapse hawens. 

Nadat al die vernaamste struikelblokke uit die weg geruim is, het die kwessie van 'n hoofstad am per die konvensie op die, dooie punt laat uitloop, aangesien die provinsie waarin die hoofstad geleë sou wees, groot ekonomiese voordeel daaruit sou put. Vir die Kaapse afvaardiging was die moederstad die logiese keuse, terwyl Transvaal aangevoer het dat Pretoria sentraler geleë is, veral indien Rhodesië hom later by die Unie sou aansluit. 

Uiteindelik is besluit om die hoofstad te verdeel Pretoria sou die setel van die regering (dus die administratiewe hoofstad) wees, terwyl Kaapstad, waar die parlement sitting sou hê, die wetgewende hoofstad sou wees. Bloemfontein sou die setel van die Appèlhof wees en Pietermaritzburg die setel van pos- en telegraafwese. Die Britse protektorate - Basoetoland, Swaziland en Betsjoeanaland - en Suid-Rhodesië sou hulle nie by die Unie aansluit nie, hoewel ŉ bylae van die grondwet voorsiening gemaak het vir hul moontlike latere aansluiting. Die konsepgrondwet, bekend as die Suid-Afrika-wet (South Africa Act), is op 11 Mei 1909 deur die afgevaardigdes by die konvensie onderteken. 

Die parlemente van Transvaal en die Oranjerivierkolonie het die wet eenparig goedgekeur, terwyl dit met 2 teenstemme deur ook die Kaapse parlement goedgekeur is. In Natal, waar die parlement besluit het om eers ŉ referendum te hou, het die bevolking oorweldigend ten gunste van unifikasie gestem. 'n Afvaardiging onder leiding van hoofregter De Villiers het aan die einde van 1909 na Londen vertrek om die konsepgrondwet aan die Britse parlement voor te lê. 

Politieke organisasies van die Swart en Kleurlingbevolking in Suid-Afrika het intussen by die Britse regering geprotesteer teen die klousules wat op hulle betrekking gehad het. Die wet is egter sonder wysigings deur albei huise van die Britse parlement goedgekeur en is op 20 September 1909 deur koning Eduard VII onderteken. Volgens 'n proklamasie wat in Desember 1909 uitgevaardig is, sou die wet op 31 Mei 1910 in werking tree.



</doc>
<doc id="21807" url="https://af.wikipedia.org/wiki?curid=21807" title="Mount Saint Helens">
Mount Saint Helens

Sint-Helenaberg (Engels: "Mount Saint Helens"), is 'n vulkaan in Skamania-graafskap, Washington, VSA.

Die berg maak deel uit van die Cascade-reeks. Net soos die meeste ander vulkane in die Cascade-reeks is Sint-Helenaberg 'n stratovulkaan. Hy staan by die Indiane bekend as Louwale-Clough, wat ""rokende vuurberg"" beteken in die taal van die Klickitat. In Engels is die berg na die Britse eerste Baron van Sint-Helena vernoem, nadat 'n Britse reisigersgeselskap die gebied op kaart neergelê het.

Die vulkaan is veral bekend vanweë die groot uitbarsting op 18 Mei 1980. Dit was die mees dodelike en verwoestende vulkaanuitbarsting in die geskiedenis van die Verenigde State. 57 persone is dood en 200 huise, 47 brûe, 24 km spoorweë en 300 km paaie is vernietig. Die uitbarsting is deur 'n aardbewing van 5,1 op die Richterskaal voorafgegaan, sowel as deur die opblaas van die top van die berg, wat nou meer as 400 m laer as vantevore is.

Die krag van hierdie uitbarsting is vergelykbaar met 500 keer die krag van die atoombom wat op Hirosjima laat val is. Voordat die eintlike uitbarsting plaasgevind het, het 'n enorme pliniaanse wolk uit die kratermond opgestyg. 'n Groot piroklastiese wolk, met 'n temperatuur van rondom 500 °C, het alles op sy afdraende weg verwoes. Daar het 'n groot krater (caldera) ontstaan. Bome in 'n baie wye omtrek is platgevee. Onbeskermde persone is deur die piroklastiese stroom oorval en is binne enkele tellings lewend gekook. As die vulkaan nie in só 'n ylbevolkte area geleë was nie, sou die aantal slagoffers enorm kon gewees het. Die vulkaan was reeds lank onaktief, maar sedert sy ontdekking in die agttiende eeu was daar wél 'n aantal klein uitbarstings.

In September 2004 het die berg opnuut begin rook, maar 'n groot uitbarsting het nie plaasgevind nie. Op 8 Maart 2005 stoot die vulkaan 'n ruim 10 km hoë wolk van as en stoom uit, terwyl 'n ligte aardbewing van 2,5 op die Richterskaal geregistreer is. Die rookuitbarsting het ongeveer 'n halfuur lank geduur en was van ver af sigbaar.

Al vóór die beroemde uitbarsting van die vulkaan was die gebied ingedeel in twee gevaarsones. Die rooi sone was naaste aan die vulkaan geleë en was as die gevaarlikste gebied gereken. Die blou sone was steeds lewensbedreigend, maar was minder ernstig. Desondanks was die oorgrote meerderheid van ál die slagoffers buite hierdie sones.



</doc>
<doc id="21810" url="https://af.wikipedia.org/wiki?curid=21810" title="Anilingus">
Anilingus

Anilingus, oftewel anaal-orale kontak of anaal-orale seks, wat in Engels en talle ander tale as "rimming" bekend staan, is afgelei van die Latynse woorde "anus" en "lingua" en dui op die seksuele daad waarby daar kontak is tussen die anus of perineum van een persoon, hetsy 'n man of vrou, en die mond, waarby ingereken die tong en lippe, van 'n ander persoon, hetsy 'n man of 'n vrou.

Anilingus behels 'n verskeidenheid tegnieke wat daarop gemik is om die anale gebied te stimuleer en sluit soen, lek en die in- en uitbeweeg by die anale opening van die tong in. Genot van anilingus word verkry van die sensitiewe senu-eindes rondom die anale opening, wat gewoonlik deur die tong en lippe, maar soms ook deur die tande, gestimuleer word. Die genot kan so hewig wees, dat dit in sommige gevalle op sigself tot 'n orgasme kan lei.

Daar kan baie gesondheidsprobleme wees wat die gevolg is van onveilige anilingus, weens die teenwoordigheid van bakterie, virusse en parasiete op of in die anus of rektum. Dit sluit onder meer in lewerontsteking (Hepatitis A), menslike papilloomvirus of M.P.V., inwendige parasiete en seksueel oordraagbare siektes. As die daar kontak tussen die mond en die geslagsdele is direk na kontak met die anus, kan dit onwetend die bakterie "Escherichia coli" na die blaas oordra en so urienweginfeksie veroorsaak. Daar word nie geglo dat MIV/vigs maklik deur anilingus oorgedra word nie, maar kenners beweer daar is wel 'n teoretiese risiko om die MI-virus so op te doen.

Gereelde anilingus met baie verskillende seksmaats ("casual sex" in Engels), verhoog probleme wat met die daad gepaard gaan. Mense wat infeksie het wat tydens anilingus oorgedra kan word, lyk gewoonlik op die oog af gesond. As die paartjie weet dat elkeen van hulle 'n gesonde agtergrond het, is die kanse of 'n gevaarlike virus of parasiete op te doen, geringer. Inwendige parasiete kan in die anale gebied teenwoordig wees wanneer sleg voorbereide vleis geëet is, maar as die ontvanger van die anilingus higiënies op sy of haar persoon is, is die kanse van oordrag ook minder.

Anilingus kom by heteroseksuele sowel as homoseksuele pare (mans en vroue) voor. In die geval van homoseksuele is dit by mans dikwels gelykstaande aan cunnilingus, en kan ook ter voorbereiding van anale seks gebruik word om die anus te help ontspan en meer ontvanklik vir die aktiewe vennoot se penis te wees. Net soos by heteroseksuele neem alle homoseksuele mans nie aan die praktyk deel nie, omdat sommige (wat dit nie wil gee nie) dit weersinwekkend vind en ander (wat dit nie wil ontvang nie) nie bereid is om so aan hulle maat blootgestel te word nie. Maar as die ontvanger(s) voor die daad deeglik was, is anilingus dieselfde as om enige ander deel van die liggaam oraal te stimuleer.




</doc>
<doc id="21817" url="https://af.wikipedia.org/wiki?curid=21817" title="Kubieke meter">
Kubieke meter

Kubieke meter (m³) is 'n inhoudsmaat en stem ooreen met die inhoud van 'n kubus van 1 m lank, breed en hoog. 1 m³ stem ooreen met 1 000 liter.

Omdat die volume van 'n bepaalde hoeveelheid gas sterk verminder as dit saamgepers word, word gasse vir handelsdoeleindes gemeet in normale kubieke meter, aangedui as Nm³. 'n Normale kubieke meter is 'n hoeveelheid gas wat tegnies vry is van waterdamp, wat by 'n temperatuur van 0 °C (273,15 K) 'n absoulte druk van 1,01325 bar het, en 'n volume inneem van een kubieke meter.


</doc>
<doc id="21821" url="https://af.wikipedia.org/wiki?curid=21821" title="Last.fm">
Last.fm

Last.fm is 'n internetradio- en musiek-gemeenskapswebwerf wat in die Verenigde Koninkryk gevestig is en in 2002 gestig is. Dit is die wêreld se grootste sosiale musiekplatform met meer as 21 miljoen aktiewe gebruikers in meer as 200 lande. CBS Interactive het Last.fm op 30 Mei 2007 vir ₤140 miljoen gekoop — die grootste Web 2.0-transaksie wat Europa tot nog toe gesien het. Sedert CBS se oorname van Last.fm was daar bespiegelinge dat die gratis webwerf in 'n betaalwebwerf sou verander. In April 2009 het Last.fm aangekondig dat dit alle gratis radiodienste na lande buite die VSA, VK en Duitsland sal staak, en dat gebruikers buite daardie lande VS$3 sal moet betaal om die radiodiens te benut.

Last.fm stel 'n gedetaileerde profiel saam van elke gebruiker se musieksmaak deur rekord te hou van al die liedjies waarna die gebruiker op Last.fm se internetradio of op sy eie rekenaar/iPod luister. Hierdie musiekaanbevelingsstelsel word Audioscrobbler genoem. Hierdie inligting word na Last.fm se databasis gestuur (of "gescrobble") deur middel van Last.fm se program wat die inligting vanaf die inprop in die musiekprogram na die webtuiste voer. Hierdie data word dan op 'n gebruiker se persoonlike webbladsy geplaas in die vorm van statistieke en ranglyste. Die werf bied verskeie sosiale netwerknutsgoed wat persone toelaat om liedjies aan ander aan te beveel en om kunstenaars soortgelyk aan die gebruiker se smaak aan die gebruiker bekend te maak.

Gebruikers kan ook hul eie radiostasies en afspeellyste maak bestaande uit enige van die snitte wat in Last.fm se musiekbiblioteek is. Gebruikers kan na indiwiduele snitte op versoek luister indien die kopiereghouer dit regstreeks-afspeelbaar of aflaaibaar gestel het, die gebruiker binne die VSA, VK of Duitsland is, of die gebruiker in 'n ander land is en 'n subskripsie van $3 betaal. Registrasie word benodig om 'n persoonlike profiel te bekom; radiostasies kan egter slegs beluister word sodra die gebruiker $3 per maand betaal of in die VSA, VK of Duitsland woon.

Daar was aanvanklik twee verskillende dienste, naamlik Audioscrobbler en Last.fm. Audioscrobbler is in 2005 met Last.fm versmelt om sodoende die hedendaagse Last.fm te vorm.

Audioscrobbler is aanvanklik deur Richard Jones begin as 'n rekenaarwetenskapprojek terwyl hy nog die University of Southampton School of Electronics and Computer Science in die Verenigde Koninkryk bygewoon het. Jones het die eerste inproppe ontwikkel, en waarna hy 'n API aan die gemeenskap oopgemaak het, wat ondersteuning vir vele musiekspelers op verskeie bedryfstelsels gebied het. Audioscrobbler kon slegs 'n opname maak van die musiek wat 'n geregistreerde gebruiker afgespeel het op 'n geregistreerde rekenaar, waarvan grafieke en samewerkende filtrering moontlik gemaak is.

Last.fm is in 2002 deur Felix Miller, Martin Stiksel, Michael Breidenbruecker en Thomas Willomitzer (almal van Oostenryk en Duitsland) gestig. Dit is begin as 'n internetradiostasie en musiekgemeenskap wat eenderse musiekprofiele gebruik het om dinamiese afspeellyste te genereer. Die knoppies "love" en "ban" het gebruikers in staat gestel om langsamerhand hul profiele te verpersoonlik. Last.fm het in 2002 die "Europrix"-toekenning gewen en is ook genomineer vir die "Prix Ars Electronica"-toekenning in 2003.

Die Audioscrobbler- en Last.fm-spanne het naderhand meer en meer saam begin werk. Hulle het later in dieselfde kantore in Whitechapel, Londen, inbeweeg, en teen 2003 is Last.fm ten volle met alle Audioscrobbled-profiele geïntegreer. Teen daardie tyd kon data-invoere deur middel van 'n Audioscrobbler of 'n Last.fm-stasie geskied. Die webwerwe het ook vele gemeenskapsforums gedeel; tog is daar sommiges wat uniek aan iedere webwerf gebly het.

Op 9 Augustus 2005 is die ou Audioscrobbler-webwerf by die audioscrobbler.com domeinnaam ten volle met die nuwe Last.fm-webwerf versmelt. Op 5 September 2005 is audioscrobbler.net gelanseer om 'n ontwikkelingsgeoriënteerde funksie te vervul.

Op 14 Julie 2006 is die webwerf se voorkoms vernuwe en opgedateer. Hierdie opdatering het nuwe sagteware ingesluit wat die afspeel van Last.fm se radiostrome moontlik gemaak het. Dit het verder ook die opname van liedjies gespeel in ander musiekspelers beskikbaar gestel. Ander veranderinge het ingesluit: 'n verbetering van die vriendestelsel en 'n opdatering daaraan om slegs tweerigtingvriendskappe te aanvaar; die byvoeging van Last.fm se "Dashboard", waar gebruikers relevante inligting met betrekking tot hul profiele kan besigtig; uitgebreide moontlikhede om die aanskaffing van musiek by aanlynwinkels moontlik te maak; en 'n nuwe visuele ontwerp vir die webtuiste wat ook 'n opsionele swart kleurskema ingesluit het.

Die vernuwings het gemengde reaksies vanuit die gemeenskap gelok. Opinies is verdeel tussen die persone wat die inwerkingstelling van meer sosiale kenmerke verwelkom het, en dié wat geargumenteer het dat tegniese kwessies (soos 'n erge onverenigbaarheid met Internet Explorer 7 en andere bekende bugs) 'n hoër prioriteit moes geniet. Met meer as 10 miljoen liedjies se inligting wat daagliks aan die webwerf gevoer word, ondervind die webwerf op spitstye soms onderbrekings wat die opdatering van persoonlike statistieke en ander data vertraag.

'n Japannese weergawe van die webwerf is op 15 Julie 2006 van stapel laat loop. Die webwerf is tans in verskeie ander tale beskikbaar, insluitende Duits, Spaans, Frans, Italiaans, Japannees, Pools, Portugees, Sweeds, Russies, Turks, Koreaans, en vereenvoudigde Sjinees.

Sedert Desember 2006 werk Last.fm saam met EMI op die sogenaamde Tuneglue-Audiomap.

Die webwerf het in Oktober 2006 die "Best Community Music Site-toekenning" by die BT Digital Music Awards gewen, en dit is ook in Januarie 2007 genomineer vir die "Best Website"-toekenning in die NME-toekennings.

Aan die einde van April 2007 het gerugte die ronde gedoen dat Viacom en Last.fm in onderhandelinge verkeer sodat Viacom Last.fm vir sowat ₤225 miljoen wou oorkoop.

In Mei 2007 is daar aangekondig dat Channel 4 Radio 'n weeklikse program sal uitsaai wat die "Worldwide Chart" genoem sou word en wat sou reflekteer wat Last.fm-gebruikers van regoor die wêreld na luister. Daar is ook planne in die pyp om 'n video-afdeling by te voeg, wat gebruikers in staat sal stel om hul eie verpersoonlikde videokanale te skep.

Daar is op 30 Mei 2007 aangekondig dat Last.fm deur CBS vir £140 miljoen oorgekoop is, waarvolgens Last.fm se huidige bestuurspan onveranderd sal bly.

Last.fm Bpk. word befonds deur die verkope van aanlyn advertensiespasies, maandelikse gebruikersubskripsies en donasies. In 2004 het die maatskappy hul eerste rondte donasies van Peter Gardner gekry. Gardner is 'n beleggingsbestuurder wat die stigters reeds sedert 2002 ken. 'n Tweede rondte is deur Stefan Glaenzer (gevolg deur Joi Ito en Reid Hoffman) gelei. Hulle het almal in Breidenbrueckers se aandele belê. In 2006 het die maatskappy hul eerste rondte kapitaalbefondsing van European Investors Index Ventures gekry. European Investors Index Ventures se algemene lede Neil Rimer en Danny Rimer het beide by Last.fm se direkteure aangesluit, wat uit Felix Miller, Martin Stiksel en Stefan Glaenzer bestaan.

Daar is tans sestig personeellede. Hulle is almal tans in Oos-Londen gebaseer, behalwe vir Edouard Brière, wat in Swede woon.

Die gratis gebruikersrekening sluit toegang tot al die hoofkenmerke wat hieronder gelys word, in. Geregistreerde gebruikers kan ook in Last.fm se forums skryf, private boodskappe stuur en ontvang, en Last.fm se kliënt musiekspeler gebruik.

'n Last.fm gebruiker kan 'n musikale profiel opbou deur van enige van verskeie metodes gebruik te maak: deur na hul persoonlike musiekversamelings op 'n musiekspeler op 'n rekenaar of op 'n iPod met 'n Audioscrobbler-inprop te luister; deur na Last.fm se internetradiodiens te luister, óf deur die Last.fm-kliënt, of deur die ingeboude flash speler. Alle liedjies wat gespeel word, word in 'n log op die webwerf boek van gehou, waarvandaan persoonlike top kunstenaar- en top liedjieskolomgrafieke bereken en saamgestel word. Hierdie outomatiese liedjie-opname word na verwys as "scrobbling".

Last.fm genereer outomaties 'n profielbladsy vir elke gebruiker. Hierdie bladsy sluit basiese inligting soos hul gebruikernaam, avatar, datum van registrase en totale aantal liedjies afgespeel, in. Hierdie kan verpersoonlik word met bykomende inligting of foto's — die uitleg van die bladsy kan egter nie verander word nie. Daar is ook 'n sogenaamde shoutbox vir kitsboodskappe. Profielbladsye kan deur enige persoon (hetsy ingeteken of nie) besigtig word, tesame met 'n lys van die top kunstenaars en liedjies, en die tien mees onlangs afgespeelde liedjies. Iedere gebruiker se profiel het 'n "Taste-o-Meter", wat jou eie musieksmaak met die besigtigde profiel s'n vergelyk.

Profielbladsye kan ook lyste van vriende, weeklikse musikale bure, gunsteling etikette, groepe en konserte insluit. 'n Opsionele verpersoonlikbare afspeellys kan ook bygevoeg word, met liedjies wat die gebruiker graag wil deel of adverteer. Ander kenmerke sluit in die moontlikheid om liedjies van persoonlike lyste te verwyder binne twee weke nadat dit gespeel is, en 'n lys van individuele gebruikers se gunsteling albums.

'n Verpersoonlikbare uitstalling van onlangsafgespeelde liedjies is nou deur middel van webdienste beskikbaar, wat gebruikers in staat stel om dit op webjoernale en MySpace te plaas, of om dit as forumhandtekeninge te hê.

Die mees onlangse uitgebreidie diens op Last.fm is die nuutoorgemaakte persoonlike aanbevelingsbladsy, wat as "The Dashboard" bekend staan. Hierdie bladsy is slegs tot die ingetekende gebruiker besigtigbaar. Dit lys aanbevole nuwe musiek, konserte, joernaalinskrywings en ander persone met verenigbare musieksmake. Die gebruiker kan sy eie voorkeure stel om hierdie aanbevelings na sy sin te wysig.

Aanbevelings word bereken deur gebruik te maak van 'n samewerkende filtreringsalgoritme sodat gebruikers na voorklanke kan luister van kunstenaars wat nog nie op hul eie profiele verskyn nie, maar wél op dié van ander gebruikers met ooreenkomstige musieksmake. Die bladsy lys ook musiek wat direk deur 'n ander gebruiker aan hom aanbeveel is, groepe waaraan die gebruiker behoort, joernale geskryf oor die kunstenaars waarna die gebruiker luister, en ander gebruikers wat onlangs na eenderse musiek as die gebruiker se eie geluister het. Daar is ook 'n aanbevelingsradiostasie wat musiek speel wat spesifiek eenderse musiek speel as die musiek wat in die laaste week deur die gebruiker gespeel is. Last.fm laat gebruikers ook toe om handmatig spesifieke kunstenaars, liedjies of albums aan ander gebruikers in hul vriendelyste of aan groepe waaraan hulle behoort aan te beveel. Al wat nodig is, is dat die aanbeveling aan hande in Last.fm se databasis is.

Die vorming van groepe tussen gebruikers met iets in gemeen (soos aanhangers van 'n sekere kunstenaar of genre, of lidmaatskap aan 'n ander Internetforum) is miskien die mees gebruikte gemeenskapskenmerk van Last.fm. Groepe kan aan kunstenaars of lande verbind word. Enige gebruiker mag 'n groep begin en aansoek doen op by 'n groep aan te sluit. Die meeste groepe is oop vir iedereen, en sal op versoek die gebruiker outomaties daarby laat aansluit. Sommige groepe verg egter 'n goedkeuring van die groepleier, administrateurs of ander lede vir gebruikers om aan te kan sluit. Last.fm genereer 'n groepsprofiel eenders aan gebruikersprofiele. Dit wys gevolglik 'n saamgestelde stel data soos die demografie van die groep, en ook die groep se eie musiekstatistieke. Individuele groepe het hul eie besprekingsforums en joernaalspasies, en 'n groepradiostasie, gebaseer op die musiekprofiele van die lidmate van die groep, word outomaties gegenereer sodra die groep die benodigde aantal lede bereik. Groepslede is ook in staat om aanbevelings van kunstenaars of liedjies aan ander lede van die groep te stuur.

Met die opdatering van Oktober 2006 is 'n konsertfunksionaliteit bygevoeg, wat gebruikers in staat stel om 'n plek en 'n radius om die plek te spesifiseer, waarvolgens die webwerf konserte of feeste voorstel van die gebruiker dalk in daardie area wil bywoon. Gebruikers kan ook aandui watter konserte hulle sal bywoon.

Enige geregistreerde gebruiker kan 'n nuwe plek of konsert byvoeg, wat dan op die kunstenaar se hoofbladsy getoon sal word, tesame met ander details (indien enige). Daar is ook 'n fasiliteit om resensies en foto's van verlede konserte in te dien.

Last.fm bied rekeninge waarvoor betaal moet word. Dit kos £1,50, €2,50, $3 of ¥350 per maand. Sommige bykomende kenmerke wat aan subskripsierekeninge gebied word, is:

Sodra daar een of meer liedjies deur 'n kunstenaar "gescrobble" word (deur minstens een gebruiker), maak Last.fm outomaties 'n hoofbladsy vir die kunstenaar, al is daar geen musiek op die profiel beskikbaar om op een van Last.fm se Internetradiostasies gespeel te kan word nie. Hierdie bladsy wys hoeveel keer daar na die kunstenaar geluister is, hoeveel mense daarna in die laaste week geluister het, die gewildste weeklikse en algehele liedjies, die weeklikse top luisteraars, groepe en joernale wat na die kunstenaar skakel, 'n lys van soortgelyke kunstenaars, gewildste etikette, en 'n shoutbox vir kitsboodskappe. Daar is ook skakels na konserte, addisionele album- en liedjiebladsye, en 'n radiostasie vir soortgelyke kunstenaars. Indien die kunstenaar musiek beskikbaar gestel het vir die Internetradio of vir aflaai, sal 'n ingeboude flash-speler ook verskyn met voorklanke van die gewildste liedjies.

Daar is 'n wiki op elke kunstenaar se bladsy waar gebruikers relevante inligting kan voeg; op dieselfde manier as met Wikipedia. Wysigings word gereeld nagegaan om vandalisme te voorkom. Foto's van die kunstenaar kan ook deur gebruikers opgelaai. As meer as een foto opgelaai word, wat meestal die geval is, word die gewildste een gekies deur middel van 'n stemming. Elke nou en dan roteer 'n administrateur die foto's vir verskeidenheid. Inhoud wat deur gebruikers ingevoer word, is onderhewig aan die GNU Vrye Dokumentlisensie.

Daar is tans geen manier om tussen kunstenaars met dieselfde name te differensieer nie, omdat al die data op dieselfde kunstenaarbladsy gestoor word. Dit kan ernstige misverstande veroorsaak wanneer die kunstenaars in heeltemal verskillende genres musiek maak. Scientific American is 'n voorbeeld waar 'n podgooi en 'n rock kunstenaar se data op dieselfde bladsy geplaas word.

Last.fm se musiekbiblioteek bevat honderdeduisende individuele liedjies en ou sowel as nuwe albums van kunstenaars van groot en klein uitgewers. Gebruikers word nie toegelaat om klanklêers op te laai indien dit onderhewig aan kopiereg is nie, maar Last.fm se personeel voeg gereeld albums by wat kommersieel beskikbaar is. Die meeste kunstenaars wat tans gewild is of wye roem geniet, het liedjies op hul kunstenaarbladsye beskikbaar wat ook op die radio geluister kan word. Daar is egter ook groot gapings in die dekking van bekende kunstenaars, en nuwe uitgawes word nie altyd dadelik bygevoeg nie. Die musiekversameling sluit 'n breë variëteit van genres in, soos klassieke musiek, opera en musiekblyspele, asook minder bekende en spesiale opnames wat nie meer in die algemeen beskikbaar is nie.

Warner Music, die wêreld se vierde grootste musiekmaatskappy, het in Februarie 2007 aangekondig dat dit 'n ooreenkoms met Last.fm bereik het sodat hul hele musiekversameling op Last.fm se radio beskikbaar gestel gaan word. Warner se musiek sal binnekort via Last.fm se diens in Europa en Noord-Amerika beskikbaar gestel word. Die webwerf se medestigter, Martin Stiksel, het gesê dat hulle ook in samesprekinge met die ander drie grootste uitgewers en ander inhoudsbehouers verkeer.

Op 9 Julie 2007 is daar aangekondig dat Last.fm 'n ooreenkoms met die Sony BMG-uitgewer onderteken het. Hierdie ooreenkoms sal tot gevolg hê dat Last.fm se gebruikers toegang tot Sony se totale musiekversameling sal kry.

Onafhanklike uitgewers en kunstenaars sonder uitgewers word aangemoedig om hul musiek op Last.fm te bemark, want die filtrering- en aanbevelingsfunksies veroorsaak dat gebruikers wat van soortgelyke musiek hou, ook hierdie onafhanklike musiek op die radio sal hoor. Uitgewers en kunstenaars kan hul eie musiek oplaai sodat dit oor die radio gespeel kan word. Last.fm bied dan ook funksies om die weeklikse lugtydstatistieke na te gaan, met fasiliteite om individuele kunstenaars of liedjies te bemark. Uitgewers en kunstenaars kan verder ook besluit of hulle hul musiek slegs vir radio beskikbaar wil stel, en of hulle dit ook vir aanskaffing of gratis aflaai beskikbaar wil stel.

Voorklanke van dertig sekondes lank van enige liedjie wat vir radio beskikbaar gestel is, kan op aandrang regstreeks geluister word, vanaf enige plek op die webwerf, deur op die blou pyltjie langsaan die naam van die liedjie of kunstenaar te klik. Sommige liedjies kan ook volledig as voorklank beluister word, indien die uitgewer of kunstenaar dit spesifiek so gestel het; hierdie liedjies word deur goue pyltjies aangedui. Alle liedjies word egter volledig bespeel indien 'n gebruiker na 'n radiostasie deur die Last.fm-kliënt luister. Last.fm se radiostasies is dus gelyksoortig aan normale terrestriële radiostasies, behalwe dat Last.fm nie onderbrekings tussen die liedjies het nie.

In Oktober 2006 het Last.fm sy gratis aflaaidiens heringestel, wat gebruikers in staat gestel het om gekeurde liedjies af te laai indien dit deur die kunstenaar of uitgewer vir hierdie doel beskikbaar gestel is. Die diens sluit grotendeels slegs onafhanklike uitgewers of kunstenaars in wat hul eie materiaal oplaai. Sommige kunstenaars wat egter in die tussentyd na groter uitgewers oorgeloop het, het steeds hul gratis liedjies vir aflaai beskikbaar gehou. Voorbeelde van hierdie kunstenaars is Coheed and Cambria (Last.fm-profiel) en My Chemical Romance (Last.fm-profiel). Daar is meer as 100 000 liedjies wat tans aflaaibaar is, en daar is 'n aparte ranglys vir musiek in hierdie kategorie wat weekliks opgedateer word en wat die 200 gewildste aflaaibare liedjies wys.

Sedert Last.fm in Augustus 2005 weer op dreef gesit is, is gebruikers in staat gestel om etikette aan kunstenaars, albums, en liedjies te heg. Gebruikers kan deur die etikette blaai, maar die belangrikste voordeel is die etiketradio (Engels: "tag radio"), wat gebruikers toelaat om musiek te luister waaraan 'n sekere etiket geheg is. Hierdie etikette kan na genres verwys, soos by rock, of dit kan na gemoedsbui verwys, soos by chill. Dit kan selfs na 'n kenmerk van die kunstenaar verwys, byvoorbeeld baritone, asook enige ander gebruikersgedefinieerde etiket, byvoorbeeld seen live (Afrikaans: "regstreeks gesien" of "konsert bygewoon"). Omdat die etikette nie deur administrateurs gemodereer word nie, word dit soms deur die gebruikers gemanipuleer, wat veroorsaak dat mense oor genres baklei, of dat sommiges sekere kunstenaars hoër op sekere etiketstatistieke stoot. 'n Voorbeeld van laasgenoemde is Paris Hilton, wat tot bo-aan die lys van die brutal death metal-etiket gestoot is.

Subskripsiegebruikers kan ook persoonlike etiketradiostasies skep, wat slegs die liedjies bevat wat hulle self geëtiketteer het. Enige etiketradiostasie (insluitende subskripsiegebruikers se etiketstasies) kan deur enige gebruiker afgespeel word, insluitende die nie-subskripsiegebruikers.



</doc>
<doc id="21827" url="https://af.wikipedia.org/wiki?curid=21827" title="1. SC Feucht">
1. SC Feucht

1. SC Feucht is 'n sportklub uit Feucht in die deelstaat Beiere in Duitsland. Behalwe sokker, het die klub ook 'n afdeling vir kegelbal.

Die eerste sokkerklub in Feucht is in 1920 opgerig as "FC Feucht". Die klub het egter later doodgeloop en in 1927 is sy opvolger, "1. SC Feucht", gestig. In 1984 het die klub nog in die A-Klasse meegeding ('n lae amateurafdeling), maar met die promosie na die Landesliga in 1995 en die Oberliga Beiere in 1997 het die klub op die Duitse sokkerradar verskyn. In dieselfde jaar is die "Waldstadion" ingewy, die klub se tuisveld in Feucht.

Die hoogtepunt van die klub se geskiedenis was die 2 seisoene in die Regionalliga. Ondanks 'n 14de plek in die 2004/05-seisoen, het die klub nie weer aansoek gedoen om 'n Regionalliga-lisensie nie. Die rede hiervoor was dat die klub nie langer die hoë koste van die liga kon bekostig met die geringe belangstelling van borge nie. Die klub het ook min toeskouers getrek (relatief tot ander Regionalligaspanne), wat verklaar kan word deur die feit dat Feucht minder as 14 000 inwoners het.

Die klub is tans (status: Mei 2007) finansieel diep in die moeilikheid en staar 'n administrasiebevel in die gesig.



</doc>
<doc id="21838" url="https://af.wikipedia.org/wiki?curid=21838" title="Takelblok">
Takelblok

'n Takelblok is 'n toestel wat gebruik maak van een of meer katrolle met 'n tou of kabel daaroor gespan en word gebruik om swaar laste op te lig of te trek.

Daar is vele gebruike vir takelblokke maar hulle mees algemene gebruik is op bote en seilskepe. Die takelblok is deur Archimedes uitgevind. 

Die mees algemene opstelling is om 'n vasgestelde aantal katrolle te hê wat almal op 'n enkele as gemonteer word en 'n ander stel wat kan beweeg. Die meganiese voordeel wat deur 'n takelblok verkry word is gelykstaande aan die aantal toue wat tussen die twee blokke gespan is. As 'n takelblok byvoorbeeld bestaan uit drie vaste en drie bewegende katrolle is daar ses kabels/toue wat tussen hulle gespan is, wat 'n meganiese voordeel van 6 lewer. Dit maak dit moontlik om gewigte op te lig wat ses keer swaarder is as wat 'n mens/masjien normaalweg sou kon optel (as wrywingsverliese en die gewig van die bewegende blok as nalaatbaar klein beskou word).

Die verhoogde krag wat deur die takelblok geskep word, word teengewerk deur die langer lengte van die tou wat benodig word en die wrywing in die stelsel. Om 'n gewig op te lig met 'n takelblok met 'n meganiese voordeel van 6 oor 'n hoogte van 1 meter, is dit nodig om 6 meter tou deur die blokke te laat beweeg. Wrywingsverliese beteken ook dat daar 'n punt bereik word waar die byvoeging van verdere katrolle nie meer prakties is nie.

'n Takelblok kan opgestel word sodat die krag uitgeoefen in dieselfde rigting is as die krag wat deur die las uitgeoefen word of so opgestel dat die krag uitgeoefen in die teenoorgestelde rigting is as die krag wat deur die las uitgeoefen word. Die presiese opstelling van die takelwerk berus gewoonlik op ergonomiese oorwegings.





</doc>
<doc id="21843" url="https://af.wikipedia.org/wiki?curid=21843" title="The Fray">
The Fray

The Fray is 'n rock musiekgroep vanuit Denver, Colorado, en bestaan uit vier groepslede. Hulle is veral bekend vir hul single "Over My Head (Cable Car)", wat in die top tien van die Billboard Hot 100 gekom het. Hierdie single was ook 'n treffer in Kanada, Australië en Nieu-Seeland. Die opvolger, "How To Save A Life", had nog meer sukses en besorg hul album met 'n superverkoop van meer as 1,3 miljoen eksemplare. Die gelyknamige album kom so in die top vyftien van die Billboard 200 Album Chart.

Die groep is in 2002 gevorm en bestaan uit Isaac Slade (voorsanger en pianis), Joe King (ghitaar en sang), Dave Welsh (ghitaar) en Ben Wysocki (trom en perkussie).Hulle het nie 'n permanente basspelere nie; die laaste basspeler wat saam met hulle op toer was, was Jimmy Stofer.
Hulle word gereeld vergelyk met Coldplay, maar hulle sê self dat hulle die meeste beïnvloed is deur musiekgroepe soos U2, Better Than Ezra en Counting Crows. Alhoewel hulle dikwels lirieke sing wat na die Christelike kant klink, ag hulle nie hulself as 'n Christelike groep nie.

In die lente van 2002 ontmoet Isaac Slade en Joe King mekaar in 'n plaaslike Guitar Center. Hulle het gou begin om 'n jam-sessie te organiseer, liedjies te skrywe en hul eie styl te ontwikkel wat 'n kombinasie moes wees van die manier van werk van U2 en Coldplay. Later sluit Zach Johnson en Caleb, die broer van Slade, ook by die groep aan. Johnson het egter gou weer vertrek om te gaan studeer aan die kunsskool in New York. Wysocki, 'n vriend van Isaac Slade, het toe by die groep aangesluit as tromspeler. Die verhouding tussen die twee broers het gelei tot die skrywe van die lied "Over My Head (Cable Car)".

Ná die vertek van Caleb het die groep nie meer 'n vaste basspeler gehad nie. Vóór konserte en musiektoere doen hulle beroepe op verskillende basspelers om te kon uithelp. Die laaste nuwe groepslid was Dave Welsh, 'n ou kennis van Slade en Wysocki.

Hulle het hul naam gekies tydens 'n sogenaamde "graduation party" van Caleb Slade deur 'n voorstelronde te hou.

In 2002 het hulle Movement EP uitgereik, 'n klein album met vier liedere. Slegs 'n klein aantal daarvan word ooit beskikbaar gestel, en vandag nog is dit moeilik om dit in die hande te kry. Die jaar daarná het hulle Reason EP uitgereik. Ondanks veel minder goeie kritiek het hulle tog 'n single uitgebring.

In Julie 2005 het hulle tien voorprogramme vir Weezer gedoen, en daarna twaalf vir Ben Folds. In Januarie 2006 het hulle met hul eie konserttoer begin.


</doc>
<doc id="21845" url="https://af.wikipedia.org/wiki?curid=21845" title="Heliks-newel">
Heliks-newel

Die Heliks-newel of NGC 7293 is 'n planetêre newel in die sterrebeeld Waterdraer. Dit is sowat 500 ligjare van die Aarde af en is dus die naaste planetêre newel wat aan ons bekend is. Die newel is van magnitude 6,5 en die sentrale ster is van magnitude 12. Die newel beslaan 'n groot gebied in die hemelruim, maar is vanweë die lae oppervlaktehelderheid moeilik waarneembaar.

Met die Hubble-ruimteteleskoop is reeds baie strukture in hierdie planetêre newel gevind. Die kop hiervan is minstens twee keer so groot soos die Sonnestelsel en die stert minstens 26 keer so lank (160 miljard km). Dit is aan die binneste ring van die sentrale ster geleë, wat 'n afstand van duisende miljarde kilometers voorstel.


</doc>
<doc id="21848" url="https://af.wikipedia.org/wiki?curid=21848" title="Hermanus">
Hermanus

Hermanus, oorspronklik Hermanuspietersfontein genoem, is 'n kusdorp in die Wes-Kaap, Suid-Afrika, sowat 115 km suid-oos van Kaapstad en 40 km vanaf Gansbaai. Dit is veral bekend onder toeriste omdat dit baie geskik is om walvisse in die see dop te hou. 

Hermanus is ook die paringsgebied van die Suidelike noorkapper, 'n groot walvissoort. Die walvisse kom gereeld tot enkele meters van die mense op die land. Hermanus het al verskeie toekennings gewen, byvoorbeeld drie keer as "Skoonste dorp van die jaar in Suid-Afrika".

Hermanus Pieters was die eerste inwoner van Hermanus en het ook die fontein ontdek. Hy het in die 1830's die plek ontdek en elke somer hierheen getrek vir weiding vir sy vee. Die Henn-familie het gevolg, vyf seuns en vyf dogters met gades, onder leiding van Michael Henn, 'n Duitse visserman. Walter MacFarlane het in 1891 die eerste hotel gebou en was ook die eerste burgemeester toe dit 'n munisipaliteit geword het in 1904. Die gevaarlike ou hawe is vervang met 'n nuwe hawe na die Tweede Wêreldoorlog en die kommersiële visbedryf het heelwat verbeter.

In die 2010's word Hermanus 'n gewilde bestemming vir binnelandse migrante, veral van die Oos-Kaap. Hierdie migrante, wat die plaaslike regerende party, die Demokratiese Alliansie, as ekonomiese vlugtelinge bestempel, dra daartoe by dat Hermanus teen 2019 die snelgroeiendste gemeenskap in die Wes-Kaap en die sewende snelgroeiendste in Suid-Afrika is.

Hermanus se munisipaliteit het 'n wapen gevoer wat 'n seilskip op die see toon. Die skild was met 'n proteablom oortop, en 'n vlieënde seemeeu was onder die skild geplaas.

Die dorp het buurte soos:

Hermanus is gewild vir sportvis wat gevang kan word: kabeljou, geelbek, geelstert, elf, leervis, galjoen, roman, snoek, koningklipvis en tongvis.

Grotto is Hermanus se grootste strand en het al verskeie pryse gewen; dit is onder meer as 'n Blouvlagstrand gesertifiseer. Nog strande is Voëlklip, Langbaai en Kammabaai. Die strande is baie gewild weens hulle sagte, poeieragtige sand.

Daar is verskeie aktiwiteite om van te kies. Die meer net oos van Hermanus is geskik vir watersport, die omliggende berge kan geklim word en die paaie is geskik vir fietsry.

Die kleurryke geskiedenis van Hermanus se Hebreeuse gemeente strek terug tot 1906 toe dit deur eerw. Warshawsky gestig is. In die vroeë dae is dienste in lidmate se huise gehou, ook dié van eerw. Chaim Falkoff, wat in 1922 as die gemeente se predikant aangestel is. Teen 1925 het die getalle aansienlik toegeneem en is die munisipaliteit genader met die versoek vir die aankoop van erf no. 1 in Hoofstraat, Hermanus. Die eiendom is dan ook aangekoop vir £10 en teen 1926 het die lewenskragtige gemeente genoeg geld vir die bou van ’n sinagoge ingesamel. Omstreeks 1930 het die sinagoge en gemeente gebloei met Joodse vakansiegangers en Jode van Botrivier wat by die plaaslike gemeenskap aangesluit het vir gereelde dienste deur die loop van die week sowel as op die Sabbat. Cheder-klasse is vir die kinders van die gemeente aangebied. 

Met die jare het die Joodse gemeente en gemeenskap ’n integrale deel van Hermanus geword en bygedra tot die ekonomie van die dorp, eers as algemene handelaars en later in die dienste en professies van die dorp. Die gemeente het ’n aantal Joodse en plaaslike liefdadigheidsorganisasies ondersteun, geleenthede aangebied en geldinsamelingspogings gehou, onder meer jaarlikse danse om geld in te samel vir bepaalde gemeenskapsprojekte.

Mettertyd het gereeld dienste en die bywoning daarvan in die Hebreeuse gemeente Hermanus egter afgeneem en teen 1968 het die lidmate tot net 12 afgeneem. In 1973 het eerw. Chaim Falkoff afgetree. Selfs al het gereelde dienste nog tot 1977 plaasgevind, was daar nie genoeg mans om ’n minyan te vorm nie. Sonder voldoende bywoning het die eredienste afgeneem en eindelik opgehou.

Negentien jaar later het ’n groep Kaapse Jode wat vakansiehuise op Hermanus besit het, die begeerte uitgespreek om die Hermanus-sinagoge te laat herleef. In 1997, onder leiding van Cedric Glick, Sonny Josman, Leo Kaplan, Bertie Chait, Bennie Rabinowitz en Leon Wilder, is die ou sinagoge gerestoureer en opnuut toegerus. Rabbi Silberhaft, ook bekend as Die Reisende Rabbi, het die sinagoge opnuut ingewy tydens ’n seremonie op die vyfde nag van Hanukkah in Desember 1997. Rosj Hasjana is in 1998 opnuut in die sinagoge gehou ná ’n 23-jarige onbreking. Minyanim is twee maal daagliks gehou terwyl rabbi Silberhaft op die dorp was en Vrydagaanddienste is weereens goed bygewoon. 

Teen 2006 is ’n mandaat gegee om onderhandelings aan te knoop vir die verkoop van die sinagoge en om geskikte grond te koop van die munisipaliteit vir die bou van ’n nuwe Joodse Sentrum. Die ligging van die ou sinagoge het ’n kommerwekkende veiligheidsprobleem geraak vir die lidmate. Boonop is die shul-gebou tot nasionale gedenkwaardigheid verklaar, wat beteken het dat geen veranderings aan sy fasade aangebring kan word nie. Die nuwe Joodse Sentrum sou ’n sinagoge, gemeenskapsaal en ’n tuiste vir besoeke rabbi's en bochrim in.

Op Sondag 7 September 1008 het die plaaslike Joodse gemeenskap tesame met eregaste van oral in Suid-Afrika saamgekom om die nuwe sinagoge en Joodse Sentrum in te wy. Die geleentheid is waargeneem deur hoofrabbi dr. Warren Goldstein en rabbi Moshe Silberhaft. Tans word dienste weer gereeld op Vrydagaande en op alle belangrike godsdienstige feesdae gehou.




</doc>
<doc id="21849" url="https://af.wikipedia.org/wiki?curid=21849" title="Telefoonseks">
Telefoonseks

Telefoonseks is die belewing van seks via die telefoon.

Telefoonseks geskied meestal deurdat beide partye mekaar skakel en mekaar opgewonde te maak deur middel van erotiese taal. Daar gaan soms eensydige of wedersydse masturbasie hiermee gepaard. Sekslyne verskaf ook 'n diens waarby 'n telefonis die klant na sy of haar hoogtepunt praat. Daar bestaan ook seksueel getinte kontaklyne, waar die klante telefoonseks met mekaar kan hê. Dit kom ook voor dat mense via die Internet telefoonnommers uitwissel en afsprake maak om telefoonseks te hê. Paartjies wat vir lank van mekaar geskei is neem ook aan telefoonseks deel.




</doc>
<doc id="21850" url="https://af.wikipedia.org/wiki?curid=21850" title="SV Henstedt-Ulzburg">
SV Henstedt-Ulzburg

Die klub is in 2009 gestig met die samesmelting van "SV Henstedt-Rhen", "FC Union Ulzburg" en "MTV Henstedt". Die klub het "SV Henstedt-Rhen" se plek in die Oberliga Sleeswyk-Holstein oorgeneem. Met ongeveer 5 500 lede is die klub een van die twee grootstes in Sleeswyk-Holstein. Behalwe sokker, het die klub ook afdelings vir omtrent 10 ander sportsoorte en daar word baie gekonsentreer op die jeug en die omliggende gemeenskap. Die klub deel onder andere een van sy sportsale met 'n nabygeleë skool.



</doc>
<doc id="21852" url="https://af.wikipedia.org/wiki?curid=21852" title="Selfmoord">
Selfmoord

Selfmoord is die handeling of daad om jouself om die lewe te bring, dus om jou eie lewe te neem. Die term selfdood word deesdae al hoe meer verkies weens die stigma wat aan die woord "moord" kleef. 

Selfmoord kom in amper alle samelewings voor, maar in sommige veel meer as in andere en in sommige gebiede meer as in ander. Daar is twee faktore wat die verskil verklaar. Die een is welvaart. Selfmoord is 'n verskynsel is welvarende lande, streke en selfs in stede in welvarende buurte. Aan die ander kant, is selfmoord in baie arm lande so 'n seldsame verskynsel dat die begrip skaars begryp word en die woord amper onbekend is. Selfmoord kom dus nie voor wanneer die buitewêreld dit vir die mens onmoontlik maak om te oorleef nie, maar eerder wanneer die wêreld die individu alleen laat met sy eie gewete.

Die ander bepalende faktor is die samelewing se houding jeens selfmoord, waarby die uitwerking van godsdienstige en morele opvattinge ingesluit is. Die afname in 'n godsdienstige vrees vir selfmoord, gaan hand aan hand met die uitwerking van toenemende welvaart. Die lande waarin die Christendom nog die sterkste houvas het, is ook dié wat die armste en mees landelike is. Dit kan egter net wees dat namate die voorkoms van selfmoord toeneem, namate houdings verander, dit bloot kan wees dat selfmoord meer geredelik erken word. Maar die houding van die samelewing en die rol wat dit speel in die voorkoms van selfmoord, kan geïllustreer word aan die hand van antieke Rome en die hedendaagse Japan: selfmoord het afgeneem namate welvaart toegeneem het omdat 'n antieke kode verbreek is.

Selfmoord spruit voort uit sosiale afsondering – die gevoel van eensaamheid en nutteloosheid. Enkellopers is meer geneig om selfmoord te pleeg en so ook geskeides meer as weduwees en wewenaars. Die produkte van 'n gebroke huis is meer geneig om hulle eie lewe te neem as dié wat kom uit 'n gelukkige huis; en die dié wat geen godsdienstige oortuiging het nie eerder as dié wat wel het.

Selfmoord gaan dus gepaard met moderne welvaart. Die bekende eienskappe van ons nywerheidsamelewing – sy geografies en sosiale beweeglikheid, die skeiding tussen die jong en ou lede van die familie, die druk om te presteer, die gebrek aan nut vir dié wat nie meer werk nie (waar daar skoolplig is, is die grootouers nie meer nodig om na die kinders om te sien nie) – al hierdie faktore en dié wat daaruit voortspruit, soos die verbrokkeling van die huwelik, bring mee dat individue en gesinne sukkel om hulself te oorreed dat hulle iewers tuishoort en dat hulle van waarde vir andere is.

Selfmoord is dus die hoogste onder mense in bestuursposisies en dié wat professionele poste beklee, asook in stede. En ondanks die verband tussen selfmoord en welvaart, hou die selfmoordkoers maand na maand baie goed tred met die werkloosheidsyfer. Selfmoord is 'n hopelose erkenning van verslaenheid, en gebeur wanneer 'n afgesonderde persoon knak onder die druk van sy afsondering, tydens kliniese depressie of selfs in gevalle van alkoholisme. Dit is uiters selde 'n dramatiese gebaar en eweneens byna nooit 'n rasionale keuse wanneer 'n pynlike dood op die individu wag.

Geslaagde selfmoord kom veral onder mans voor. Vandag en deur die eeue heen, was mans twee maal meer suksesvol met die pleeg van selfmoord as vroue. In die meeste samelewings neem die kanse op selfmoord met ouderdom toe. Dit kom selde by klein kinders voor. In die ouderdomsgroep 15 tot 24 word dit skielik prominent as die vierde grootste oorsaak van dood. Maar dit is hoofsaaklik omdat daar nie veel anders is waaraan hulle doodgaan nie, buiten motorongelukke en in die geval van Suid-Afrika, vigs. Die uitsondering is onder studente waar die syfer werklik hoog is. Die voorkoms styg aanhoudend tot dit die toppunt by mans tussen 75 en 84 bereik en by vroue iewers in hulle middeljare. Mans bo 65-jarige ouderdom staan 'n drie maal groter kans om hulle eie lewe te neem as manlike tieners.

Daar is tien maal soveel ongeslaagde selfmoorde as geslaagdes. In die meeste gevalle probeer die individu nie regtig om sy eie lewe te neem nie. Geslaagde selfmoord is kenmerkend van mans en bejaardes, terwyl gepoogde selfmoord kenmerkend is van vroue en die jeug, veral jong vroue. Uit elke vier mans wat probeer selfmoord pleeg, sal drie slaag, terwyl dit by vroue net een uit vier is.

Dit is belangrik om nooit 'n dreigement om selfmoord te pleeg, te ignoreer nie. Om daaroor te praat, beteken nie dit gaan nie gedoen word nie. Twee derdes van almal wat selfmoord pleeg, het vooraf daaroor gepraat. En diegene wat een keer probeer het, gaan nie noodwendig tou opgee nie.



</doc>
<doc id="21869" url="https://af.wikipedia.org/wiki?curid=21869" title="MSV Neuruppin">
MSV Neuruppin

MSV Neuruppin is 'n sportklub uit Neuruppin in die deelstaat Brandenburg in Duitsland, veral bekend vir sy sokkerafdeling. Behalwe sokker, het die klub ook afdelings vir atletiek, biljard, boks, skaak, sport vir gestremdes, gimnastiek, voetslaan, swem, tafeltennis, vlugbal en algemene ontspanning.
Die klub is gestig as "Neuruppiner Turnerbund" in 1919. Dit het ontwikkel in die militêre sportklub "Militärsportverein Neuruppin" en later in "Märkischer Sportverein Neuruppin". Na die Tweede Wêreldoorlog is die klub in 1945 heropgerig as "SG Neuruppin", maar hierna (in tipies Oos-Duitse styl) het 'n reeks naamsveranderinge gevolg: "ZSG Neuruppin" (1948), "Nordwest Neuruppin" (1949), "BSG Konsum Neuruppin" (1950), "BSG Empor Mitte Neuruppin" (1951) en toe "BSG Empor Neuruppin" (1952). Tussen 1983 en 1989 het die klub bekend gestaan as "Elektronik Neuruppin". Na die Duitse hereniging het die klub sy naam eers verander na "TuS Neuruppin" en toe na die huidige naam (wat ook die klub se naam was voor die Tweede Wêreldoorlog).

Neuruppin het nooit die hoër Oos-Duitse ligas gehaal nie en het sy grootste prestasies in die herenigde Duitsland behaal:

Na die klub aanvanklik op die 6de vlak in die Landesliga ingedeel is, het dit die Oberliga Noordoos-Noord in 2001 gehaal. In die 2004/05-seisoen het "MSV" tweede geëindig na FC Hansa Rostock se amateurspan, wat nie aansoek gedoen het om 'n Regionalliga-lisensie nie. Dit het Neuruppin die geleentheid gegee om aan 'n uitspeelrondte om promosie na die Regionalliga deel te neem. Die klub is egter verslaan deur FC Carl Zeiss Jena. Dieselfde seisoen het die klub die Brandenburgpokal gewen (2-1 teen SV Babelsberg 03), wat aan hom toegang tot die hoofrondte van die volgende seisoen se DFB-Pokal gegee het.

Die span is geloot om teen FC Beiere München te speel. Die klub het verkies om die wedstryd in die Olimpiese stadion in Berlyn te speel en alhoewel Neuruppin met 0-4 verloor het, was daar 33 200 toeskouers, die meeste wat nog ooit 'n wedstryd van "MSV" bygewoon het.

Die klub sukkel tans (status 2007) met finansiële probleme en moes die meeste van sy beste spelers verkoop.



</doc>
<doc id="21877" url="https://af.wikipedia.org/wiki?curid=21877" title="VfB Auerbach">
VfB Auerbach

VfB Auerbach is 'n sportklub uit Auerbach in die deelstaat Sakse in Duitsland, veral bekend vir sy sokkerafdeling. Die klub het ook 'n tennisafdeling.
Die klub is op 17 Mei 1906 gestig as "Auerbacher Fußball Club". Die klub is herdoop na "VfB Auerbach 1906" in 1919.

Na die Tweede Wêreldoorlog is die klub in 1945 heropgerig as "Sport- und Kultur-Kartell Auerbach". 'n Nuwe sportklub, "BSG KWU Auerbach", is geskep uit "SuKK Auerbach" in 1949 en in 1951 herdoop na "BSG Einheit Auerbach".

Na die Duitse hereniging het die klub in 1991 sy tradisionele naam teruggeneem.



</doc>
<doc id="21894" url="https://af.wikipedia.org/wiki?curid=21894" title="Friedrich von Lindequist">
Friedrich von Lindequist

Friederich von Lindequist (15 September 1862 - 25 Junie 1945) was goewerneur van Duits-Suidwes-Afrika.

Hy is in 1862 op die eiland Rügen in die Oossee gebore. Hy sluit hom by die staatsdiens aan en was konsul-generaal voor hy in 1905 goewerneur van Duits-Suidwes-Afrika geword het. Hy het die pos tot 1907 beklee en sterf in 1945.




</doc>
<doc id="21895" url="https://af.wikipedia.org/wiki?curid=21895" title="Victor Franke">
Victor Franke

Kol. Victor Franke (21 Julie 1866 tot 7 September 1936) was die laaste Duitse militêre bevelvoerder in Duits-Suidwes-Afrika.

Hy is in 1866 in Zuckmantel in Silesië, destyds deel van Duitsland, gebore. Hy het reeds as jong seun by die leër aangesluit en is in 1896 na Suidwes-Afrika gestuur en gou die aandag op hom gevestig deur sy dapperheid en bekwaamheid. Hy het veral beroemd geword tydens die Herero-oorlog toe hy die Duitse magte van 'n gewisse nederlaag by Grootberg gered het. 

Met die uitbreek van die Eerste Wêreldoorlog het Franke, na die onverwagte dood van die amptelike bevelvoerder, outomaties hoof geword van die Duitse magte wat teen die oormag Suid-Afrikaanse troepe onder die bevel van genl. Louis Botha gestuur is om die kolonie onder die Britse invloedsfeer te bring. Hy het op 15 Junie 1915 by Khorab oorgegee na 'n lang en dappere veldtog.

Die Franke-toring op Omaruru is na hom vernoem om sy dapperheid tydens die Herero-oorlog te gedenk. Dit is vandag nog een van die dorpie se vername besienswaardighede.

Franke het in 1936 in Hamburg, Duitsland, gesterf.



</doc>
<doc id="21896" url="https://af.wikipedia.org/wiki?curid=21896" title="Silesië">
Silesië

Silesië ("Schläsing" in Silesiese Duits, "Schlesien" in Duits, "Slezsko" in Tsjeggies en "Śląsk" in Pools, byvoeglike naamwoord Silesies) is 'n streek in Oos-Middel-Europa aan weerskante van die rivier die Oder in die suidweste van Pole en die noorde van Tsjeggië. Dit is hoofsaaklik 'n nywerheidstreek met steenkoolmyne en metaalnywerhede. 

Die Pruisiese provinsie Silesië, wat later in die provinsies Bo- en Neder-Silesië verdeel is, het met die stigting van die Duitse Ryk in 1871 die mees suidoostelike landsdeel van Duitsland geword. Die grootste deel van Silesië het in 1945 volgens die besluite van die Konferensie van Potsdam onder voorlopige Poolse administrasie gekom, maar is in administratiewe opsig de facto by Pole ingelyf. In 1992 het hierdie inlywing ook 'n volkeregtelike basis gekry. Die voormalige Silesië strek tans hoofsaaklik oor die Poolse woiwodskappe Silesië, Neder-Silesië en Opole. Klein gedeeltes van Silesië maak deel uit van die woiwodskappe Lebus, Groot-Pole en Klein-Pole, Duitsland en Tsjeggië.

Die Duitse Demokratiese Republiek het die huidige Poolse oosgrens reeds in 1950 met die Ooreenkoms van Görlitz erken, die Bondsrepubliek Duitsland indirek met die Warskouse Verdrag van 1972 en finaal met die Pools-Duitse Grensooreenkoms van 1990. 




</doc>
<doc id="21899" url="https://af.wikipedia.org/wiki?curid=21899" title="Heinrich Göring">
Heinrich Göring

Ernst Heinrich Göring (Emmerich, 31 Oktober 1838 - München, 7 Desember 1913) was die eerste administrateur van Duits-Suidwes-Afrika en die vader van die Nazi-politikus Hermann Göring.

Hy studeer in die regte in Bonn. Hy was soldaat in die Duitse oorlog van 1866 en in die Frans-Duitse Oorlog van 1870 tot 1871. 

Ná die verkryging van Suidwes-Afrika as Duitse gebied, word Göring die eerste rykskommissaris van die nuwe gebied in Augustus 1885 deur Otto von Bismarck na Angra Pequena, later Lüderitz, gestuur. Sy setel het hy op Otjimbingwe gevestig na hy oorland na Okahandja gereis en verskeie verdrae met plaaslike hoofmanne gesluit het om hulle onder beskerming van die Duitse keiser te plaas.

Hy het die eerste reservaat vir die San, destyds Boesmans genoem, opgerig omdat hulle deur die kolonialiste en swart volkere erg vervolg en afgemaai is.

In Augustus 1890 verlaat hy Suidwes-Afrika en word konsul in Haïti. Sy seun, veldmaarskalk Hermann Göring, is in 1893 gebore terwyl sy vader met tuisverlof was en het wêreldwye berugtheid verwerf as stigter van die Gestapo voor die Tweede Wêreldoorlog en die uitvinder van die konsentrasiekampe waarin miljoene Jode, gays, Sinti en Roma en ander "ongewenste mense" uitgewis is.




</doc>
<doc id="21901" url="https://af.wikipedia.org/wiki?curid=21901" title="SV Bergisch Gladbach 09">
SV Bergisch Gladbach 09

SV Bergisch Gladbach 09 is 'n sportklub in Bergisch Gladbach in die deelstaat Noord-Rynland-Wesfale in Duitsland, veral bekend vir sy sokkerafdeling. Die klub het ook 'n pluimbalafdeling.

Die klub het in 1973 ontstaan uit 'n samesmelting tussen "SV 09 Bergisch Gladbach" en "SSG Bergisch Gladbach". 

"SV 09 Bergisch Gladbach" was die meer bekende klub en is oorspronklik in 1909 gestig. Die klub se grootste prestasie was toe dit in 1953 die Duitse Amateurkampioenskap gewen het deur in die eindstryd met VfB Homberg voor 30 000 toeskouers af te reken (3-2). Verder het die klub in 1954 die kwarteindstryd van die DFB-Pokal gehaal as "SC Bergisch Gladbach".

"SSG Bergisch Gladbach" het in 1971 ontstaan as 'n samesmelting van "Sportfreunde Paffrath", "Blau-Weiß Hand" en "SV Katterbach".

Die klub het sy grootste roem te danke aan sy vroue-afdeling wat tussen 1977 en 1989 nege keer die Duitse titel gewen het. Die vroue-afdeling het in 1996 weggebreek en met 'n Keulse klub saamgesmelt. Die klub het in 2008 die huidige naam aangeneem.




</doc>
<doc id="21907" url="https://af.wikipedia.org/wiki?curid=21907" title="Curt von François">
Curt von François

Curt Karl Bruno von François (gebore 2 Oktober 1852 in Luxemburg, gesterf 28 Desember 1931 in Königs Wusterhausen) was offisier van die Duitse Schutztruppe in die eertydse kolonie Duits-Suidwes-Afrika en op 18 Oktober 1890 die stigter van die teenswoordige Namibiese hoofstad Windhoek.

Curt von François was die seun van die Pruisiese genl. Bruno von François wat in 1870 tydens die Slag van Spichern gesneuwel het. Sy familie is van Hugenote-oorsprong.

Hy het die kadetskool in Wahlstatt besoek en later in Berlyn en het die Frans-Duitse Oorlog meegemaak. In 1883 neem hy deel aan die Kasai-ekspidisie saam met Hermann von Wissmann en in 1885 saam met George Grenfell aan die navorsingsreis na Tsjuapa en Lulongo. Na sy terugkeer na Duitsland word hy verkies tot lid van die Groot Generalestaf en tot die offisiersrang van hoofman bevorder.

Vanaf 1887 word hy na die Duitse kolonies Togo en die Kameroen gestuur. Terwyl hy daar was, bereik die versoek hom in 1889 of hy bereid sou wees om die Schutztruppe in die nuwe Duitse kolonie Suidwes-Afrika op die been te bring en te lei in die beskerming van Duitse belange in die gebied. Hy aanvaar die versoek en reis na Teneriffa waar hy aan die begin van Junie 1889 die Schutztruppe onder aanvoering van sy jongste broer, luitenant Hugo von François, aantref. Hulle het bestaan uit 21 soldate, waaronder agt lede van die keiserlike leër en 12 vrywilligers. Hy neem die bevel oor en land met die troepe op 24 Junie 1889 in die Britse kroongebied van Walvisbaai. Van daar marsjeer hy en die soldate te voet na Otjimbingwe en rig op 8 Julie 1889 hulle hoofkwartier daar op. Otjimbingwe was in daardie stadium die setel van die eerste rykskommissaris van Suidwes-Afrika, dr. Heinrich Göring.

Sy eerste militêre maatreël was in Augustus van daardie jaar toe hy op Swakop in die nabyheid van Tsaobis 'n pos oprig om beheer uit te oefen oor die handelsweg wat daarlangs geloop het. Hy vertrek daarna op 'n byna twee jaar lange verkenningstog na die noorde en ooste van die toe nog grotendeels onverkende land. Na sy terugkeer in 1890 word hy rykskommissaris in Göring se plek en hernieu die beskermingsverdrag met die hoofman van die Herero-volk, Maharero. So verkry hy die reg om in die destyds nog onbewoonde Windhoek 'n militêre pos op te rig. 

Samuel Maharero, 'n seun van Maharero, het probeer om die verdrag nietig te laat verklaar na die dood van sy vader, maar het daarvan afgesien weens die energieke toedoen van Von François. Op 18 Oktober 1890 word die hoeksteen vir die Alte Feste in Windhoek gelê en daarmee ook die toekomstige stad gestig. Die plek is weliswaar sedert omstreeks 1840 deur Jonker Afrikaner met 'n geraamde bevolking van 30 000 bewoon, maar het verval en opgehou om as nedersetting te bestaan. Daar is vandag nog 'n standbeeld in die middestad van Windhoek wat aan die stigting deur Von François herinner. 

Van 1890 tot 1892 hou Von François hom saam met sy broer Hugo besig met die kartografie van die land. Na die voltooiing in 1891 van die Alte Feste word die hoofkwartier van die rykskommissaris van Otjimbingwe na Windhoek verskuif, waardeur Windhoek die hoofstad van die gebied word. Von François was veral besorg oor die daarstel van 'n hawe wat onafhanklik van die Britse hawe by Walvisbaai was en stig op 12 September 1892 die hawedorp Swakopmund. Hier land die eerste maal in 1893 onder avontuurlike maar lewensgevaarlike omstandighede die dringend noodsaaklike versterking van 225 soldate om te help met die stryd teen die oproerige Namas onder leiding van hulle hoofman, Hendrik Witbooi. Met die hulp van die versterking slaag Von François in September 1893 daarin om hulle vesting by Hornkranz te verower, hoewel Witbooi ontvlug het. 

Op 1 Januarie 1894 sit die opvolger van die huidige bevelvoerder van die Schutztruppe en nuwe rykskommissaris, maj. Theodor Leutwein, voet aan wal by Swakopmund. Albei onderneem verkenningstogte na die suide van die land waar Von François in Maart 1894 op Gibeon en Keetmanshoop troepe-poste oprig. 

Von François verlaat die gebied in Augustus 1894 en reis oor Kaapstad na Duitsland. Hy het aan sy opvolger omvangryke kaarte nagelaat waarop die eerste militêre landkaart van die kolonie gegrond is. Hugo von François het in die land agtergebly en stig die plaas François, waar hy in 1904 tydens die Herero-oorlog sneuwel.




</doc>
<doc id="21910" url="https://af.wikipedia.org/wiki?curid=21910" title="Katedraal van Luxemburg">
Katedraal van Luxemburg

Die Jesuïete uit België, wat destyds net soos Luxemburg deel uitgemaak het van die Spaanse Nederlande, het hulle plaaslike kollege in 1603 geopen, en tot by die jaar 1713 was dit die belangrikste onderwysinstelling in die land, waar die meeste jong Luxemburgers skoolgegaan het.

Nadat die Jesuïete-orde die stad in 1773 verlaat het, het keiserin Maria Theresia van Oostenryk die kerk in 1778 onder die nuwe naam "Saint Nicolas et Saint Thérèse" aan die stad Luxemburg oorhandig

Die naam "Notre-Dame" ("Ons Liewe Vrou") is op 31 Maart 1848 deur die apostoliese vikaris Jean-Théodore Laurent aan die kerk gegee. Sy opvolger Nicolas Adames het vanaf 1854 die binneversierings in die Neogotiese styl laat herskep. Nadat Luxemburg deur Pous Pius IX op 27 Junie 1870 tot 'n outonome bisdom verhef is, het die kerk Notre-Dame die Katedraal Notre-Dame geword.

Vanweë die groot skare pelgrims is die katedraal in die tydperk tussen 1935 en 1938 volgens die planne van die argitek Hubert Schumacher in samewerking met Léon Lommel van die plaaslike "Séminaire" vergroot. Die koor is in 1963 by die nuwe liturgiese konvensies van die Tweede Vatikaanse Konsilie aangepas. In die jare 1977 en 1978 is klein herstelwerk in opdrag van die stad Luxemburg gedoen.

Die katedraal se binneversiering is in die styl van die Laat-Hollandse Renaissance uitgevoer. Die vyf pilare het 'n Doriese kapiteel en is in die jaar 1617 deur Ulrich Job vervaardig. Baie skulpture is van albaster gemaak, die gunstelingmateriaal van die Laat-Hollandse Renaissancetydperk. 

Die versierings van die tribune is in 'n kontrak met Daniel Muller, gedateer 13 November 1620, gedetailleerd vasgelê. Die opvallendste besonderhede is die maskers en groteske gesigte.






</doc>
<doc id="21916" url="https://af.wikipedia.org/wiki?curid=21916" title="Umberto Eco">
Umberto Eco

Umberto Eco (Italiaans: [umˈbɛrto ˈeːko]; 5 Januarie 1932 – 19 Februarie 2016) was 'n Italiaanse skrywer en filosoof. Hy word veral onthou vir sy roman "The Name of the Rose" ("Il nome della rosa").

Eco is gebore in Alessandria in die provinsie Piëmont, Italië. Sy vader, Giulio, was 'n rekenmeester. Die familienaam Eco is glo 'n akroniem vir "ex coelis oblatus" ( Latyn vir 'n geskenk uit die hemel). Umberto het aan die universiteit van Turyn studeer, waar hy 'n B.A.-graad in middeleeuse filosofie behaal het in 1954.

In 1959 publiseer Umberto sy tweede boek "Sviluppo dell’estetica medievale" wat hom as 'n wêreldkenner van middeleeuse filosofie en semiotiek gevestig het.




</doc>
<doc id="21920" url="https://af.wikipedia.org/wiki?curid=21920" title="Delbrücker SC">
Delbrücker SC

Delbrücker SC is 'n sokkerklub uit Delbrück in die deelstaat Noord-Rynland-Wesfale in Duitsland.
Die klub is oorspronklik in 1920 gestig as die sportklub "DJK Delbrück". In 1925 het die sokkerafdeling onafhanklik geword as "Ballspielverein Delbrück". In 1949 is die klub vir twee jaar uit alle kompetisies geskors na 'n aanval op die skeidsregter by die Stadion Laumeskamp. Die spelers het die skorsing omseil deur na 'n jaar die klub te ontbind en 'n nuwe klub te stig, die huidige "Delbrücker Sport-Club".

Die klub se grootste prestasies was om die Oberliga Wesfale te haal in 2005 en om die hoofrondte van die DFB-Pokal te haal in 2006.



</doc>
<doc id="21922" url="https://af.wikipedia.org/wiki?curid=21922" title="Orde van die Rosekruis">
Orde van die Rosekruis

Die orde van die Rosekruis is 'n hermatiese esoteriese orde wat vir die eerste keer in die 17de eeu gedokumenteer is. Die orde was glo gestig om meer hulp aan humanitêre geestesontwikkeling te bied. Die broeders van die Rosekruis met hulle wortels in westerlike tradisie word glo deur studente van metafisika as 'n belangrike komponent van hermatiese westerlike Alchemie na die uitkoms van Dante se Komedie (1308–1321) beskou. Alhoewel navorsers glo dat die groep 'n oorsprong in Duitse Protestantisme tussen 1607–1616 gehad het, toe 'n geheime tog alomgesirkuleerde pamflet in Europa versprei was genaamd "Fama Fraternitatis Rosae Crucis Confessio Fraternitatis". Hierdie pamflet het glo 'n groot invloed oor die tydperk gehad, dat die geskiedkundige Frances Yates, die 17de eeu as die eeu van Rosekruis inspirasie beskryf het.

In die 17de eeu is 3 Rosekruis manuskripte versprei naamlik: Fama Fraternitatis in 1614, Confessio Fraternitatis in 1615 en die Alchemiese troue van Christian Rosenkreutz in 1616. Saam het die manuskripte is die legende van 'n Duitse pelgrim genaamd C.R.C. (later bekend as Christian Rosenkreutz) beskryf. Die derde manuskrip vertel die storie van hoe Christian Rosenkreutz in die ooste onder verskeie okkultiese meesters gestudeer en die orde van die Rosekruis gestig het. Die oorspronklike missie van die orde was om 'n universele reformasie van die mensdom na vore te bring.

Die oorspronklike orde het oor 8 lede beskik en na die dood van Christian Rosenkreutz het die orde verdwyn maar weer in die 17de eeu na vore getree na die sirkulasie van die manuskripte. Die manuskripte was vol simboliese interpretasies en het 'n groot invloed gehad op die Europese denke. Alhoewel die manuskripte nie die geboortejaar van Rosenkreutz aandui nie, het die Confessio Fraternitatis die jaar 1378 beskou as die jaar van die geboorte van ons Christelike vader(Christian Rosenkreutz) en gemeen dat sy afsterwe in 1484 was. Baie aanhangers van die orde het geglo dat die orde in 1407 deur Rosenkreutz gestig was, maar die meeste geleerdes dink vandag dat Christian Rosenkruetz eerder gesien moet word as allegorie eerder as geskiedkundige werklikheid.

Danksy die komplekse en subjektiewe idees wat die manuskripte bevat is daar verskillende perspektiewe daaroor by kontemporêre Rosekruisvolgelinge. Sommige aanvaar die legende as geloofwaardig en letterlik, andere sien dit as figuurlik. Volgens die figuurlike interpretasie kan daar vergelykings getrek word tussen Christian Rosenkreuz en Francis Bacon. Vandag is daar verskeie organisasies wat gestig is vir die studie van die Rosekruis idees. Moderne kenners meen egter dat geen van hierdie organisasies hulle direk kan verbind tot die 17de eeuse Orde van die Rosekruis nie.

Moderne organisasies wat hulle direk verbind aan die leringe van die Orde van die Rosekruis is:




</doc>
<doc id="21931" url="https://af.wikipedia.org/wiki?curid=21931" title="Galloromaans">
Galloromaans

Die Galloromaanse tale tak van die Romaanse tale sluit Frans en verskeie ander tale wat in Frankryk, Monaco, die suide van België, noordelike Italië en Spanje en westelike Switserland, die Kanaaleilande en voormalige Franse kolonies en Franse oorsese gebiede gepraat word. Die Galloromaanse tale, te same met Iberoromaans en Retoromaans groepe, vorm Westelike Romaans.
Voor die aankoms van die Latynsprekende Romeine het die bewoners van die Galloromaanse taalgebied Germaanse tale, Keltiese tale of Baskies gepraat. Die Romeine het in die 2de eeu v.C. na wat nou die suide van Frankryk is, getrek waar hulle na 'n vierjaar lange veldtog, van 125 to 121 v.C., die provinsie Gallia Narbonensis gestig het wat van Toulouse tot by die Alpe gestrek het. Die res van Gallië, tot by die Ryn en die Lae Lande is in die Galliese oorlog van 58–51 v.C. deur Julius Caesar verower. Die mees noordelike deel van Gallia Belgica is deur Germaanssprekende Franke bewoon en later by die provinsie Laer-Germanië ingelyf.

Ondanks die feit dat die Latynsprekende Romeinse koloniste in Gallië slegs 'n klein minderheid was, was die stamme van Gallia Comata reeds voor die Romeinse verowering aan sterk Griekse en Romeinse invloede blootgestel. Die proses van verstedeliking het hier ook die geleidelike romanisering bevorder. Net die Nerviërs, Eburones, Kondruse en die Bataviërs in die heel noordelikste gedeelte het hulle tradisionele Keltiese en Germaanse beskawings bewaar. Hier het stamme eerder as dorpe en stede die grondslag van die maatskaplike organisasie gevorm, en gevolglik het hier een Germaanse dialek as Oudnederfrankies (Oud-Nederlands) oorleef. Ook die Germaanse dialekte in die Romeinse provinsies Laer- en Bo-Germanië is nouliks deur Latyn beïnvloed (behalwe vir 'n aantal leenwoorde) en het later tot die Duitse dialekte van die Rynland, Elsasser Duits en Lotharings Frankies ontwikkel. Germaans het egter veral in die Noordelike dialekte van Galloromaans 'n baie groter invloed op Galloromaans gehad as wat dit op enige ander Romaanse taalgroep gehad het.

In die suide het Baskies waarskynlik oorleef omdat daar in die Baskiese gebied nie veel groot dorpe was waar Latyn 'n vastrapplek kon kry nie. Die ander gebied waar 'n beduidende nie-Romaanse taal in die Galloromaanse taalgebied oorleef het is Bretagne. Daar word egter deur meeste vakkundiges gemeen dat die Keltiese sprekers van Bretons na romanisering van Frankryk uit Brittanje na die Noordweste van Frankryk gekom het.

In die ooste is Galloromaans waarskynlik van Rhaeto-Romaans afgesny deur die Boergondiërs en Allemniërs. Tussen 250 en 800 n.C. het die Allemniërs effektiewelik die Graubünden van die bo-Rhonevallei geskei. Die Boergondiërs het rofweg die gebied wat vandag die Franse deel van Switserland is beset waar hulle deur hulle Romaans onderdane geabsorbeer is terwyl die groter aantal Allemniërs hulle taal afgedwing het op wat vandag die Duitse gedeelte van Switserland is. Die Switserse Rhaeato-Romaans en die Ladienies van Suid-Tirol sou stadigaan krimp tot kleiner en kleiner eilande wat van ander Romaans sprekende gebied afgesny is.

Galloromaans kan onderverdeel word in die Oïltale, Oksitaans en Arpitaans. Hoewel Galloromaans algemeen as 'n geldige onderafdeling van die Romaanse tale gesien word, verteenwoordig Katalaans, wat gewoonlik onder die Iberoromaanse tale geklassifiseer word, 'n probleem as gevolg van ooreenkomste met Oksitaans. Sommige vakkundiges voel dus dat die hele gebied van die Franse taal gebied in die Ooste tot Spaans en Portugees in die Weste 'n enkele kontinuum vorm met Oksitaans-Katalaans 'n sone in die middel daarvan. Ethnologue gebruik dan ook byvoorbeeld 'n geheel en al ander verdeling waarin Oksitaans nie as deel van Galloromaans gesien word nie:



</doc>
<doc id="21935" url="https://af.wikipedia.org/wiki?curid=21935" title="SV Buchonia Flieden">
SV Buchonia Flieden

SV Buchonia Flieden is 'n sportklub uit Flieden in die deelstaat Hessen in Duitsland, veral bekend vir sy sokkerafdeling.

Die klub is in 1912 gestig en sy grootste prestasie was toe die hoofrondte van die DFB-Pokal in 1980 gehaal is. Behalwe sokker, het die klub ook afdelings vir tennis en tafeltennis.



</doc>
<doc id="21944" url="https://af.wikipedia.org/wiki?curid=21944" title="Superrugby">
Superrugby

Superrugby (in die logo word dit geskryf as "SupeRugby") is die grootste rugbyklubkampioenskap in die Suidelike Halfrond en bestaan (sedert 2016) uit 18 spanne van Australië, Suid-Afrika, Nieu-Seeland plus een span elk van Argentinië en Japan. Tot in 2015 het 16 spanne elk een keer teen mekaar gespeel en die top vier spanne het deurgedring na die halfeindstryd. Die wenners van die halfeindstryd speel dan in die eindstryd om die algehele wenner te bepaal.

Voor 1996 het gereelde mededingende rugby in kompetisies van lande in die Suidelike Halfrond vorm begin aanneem, waarvan die vroegste die Suidsee Kampioenskap was wat in 1986 begin het. Die oorspronklike kompetisie het bestaan uit drie spanne van Nieu-Seeland (Auckland, Canterbury en Wellington) saam met twee Australiese spanne (Queensland en Nieu-Suid-Wallis) en Fidji. Die kompetisie is in 1992 herbekendgestel as die Super Ses.

In 1993 het die Super 10 die Suidsee Kampioenskap en Super Ses toernooie vervang. Met Suid-Afrika se hertoetrede tot internasionale sport in 1992 was daar 'n geleentheid om 'n uitgebreide weergawe van die kompetisie die lig te laat sien. Die aanvangskompetisie het die volgende spanne ingesluit: Waikato, Auckland, Otago en North Harbour (Nieu-Seeland); Natal, Transvaal en Noord-Transvaal (Suid-Afrika); Queensland en Nieu-Suid-Wallis (Australië) en; Wes-Samoa (as verteenwoordigers van die Suidsee-nasies). Die Super 10 is deur Transvaal in 1993 gewen en deur Queensland in 1994 en 1995.

Die amptelike verklaring van die professionalisering van rugby in Augustus 1995 het gely tot ’n herstrukturering van die Super 10 kompetisie. Na die sukses van die Wêreldbeker in 1995 het die Australiese, Nieu-Seelandse en Suid-Afrikaanse Rugbyrade SANZAR (Suid-Afrikaanse, Nieu-Seelandse en Australiese Rugby) gestig om ’n jaarlikse 12-span provinsiale kompetisie te administreer waarin streekspanne van die drie nasies teen mekaar sou speel. Hiermee saam is besluit om ’n jaarlikse Drienasies Toetsreeks tussen die drie lande te hou. ’n Noemenswaardige rede vir die ontwikkeling van die Super 12 was die bedreiging vir rugby van die ander voetbalsport, rugby league. Deur die instelling van die Super 12 het die drie rade ’n produk gehad waarna die vraag hoog was (veral vir televisie), wat hulle in staat gestel het om ’n 10-jaar kontrak te sluit met News Corp vir eksklusiewe uitsaairegte van VS$ 555 miljoen. Dit het die unies dekking en finansiële ondersteuning gebied om die kompetisie te begin.

Met noemenswaardige borgskappe en die professionalisering van rugby in 1995, het die Super 12-kompetisie suksesvol afgeskop in 1996 met vyf spanne van Nieu-Seeland, vier van Suid-Afrika en drie van Australië. Nieu-Seeland se oorheersing van die kompetisie het reeds in die eerste jaar begin toe die Auckland Blues die aanvangskompetisie gewen het deur die Natal Sharks met 45–21 in ’n tuiseindstryd te klop. Die Blues het 1996 se sukses herhaal in 1997 toe hulle die Australiese ACT Brumbies met 23–7 in die eindstryd geklop het.

In 1998 het Auckland in sy derde agtereenvolgende eindrondte gespeel maar het verloor teen die Canterbury Crusaders met 13–20. Dit het die begin van die Crusaders se drie-jaar oorheersing van die kompetisie ingelui. Hulle het die 1999 en 2000-seisoene gewen teen onderskeidelik die Otago Highlanders en die ACT Brumbies. Die 2001-seisoen was die eerste waarin geen Nieu-Seelandse span die eindrondte kon haal nie. Dit is gespeel tussen die ACT Brumbies en die Natal Sharks waarin die Brumbies oortuigend gewen het met 36–6.

In 2002 het die Crusaders hulle vierde titel ingepalm en hul vyfde net gemis in 2003 toe hulle met vier punte teen die Blues verloor het. In 2004 het die Brumbies wraak geneem in die 2000-eindstryd toe hulle die Crusaders met 47–38 geklop het voor die Crusaders se tuisskare. Die Crusaders het egter in 2005 weer die kompetisie gewen toe hulle teen die Nieu-Suid-Wallis Waratahs (wat in hul eerste eindrondte gespeel het) gewen het met 35–25. Dit was die laaste jaar van die 12-spanformaat van die kompetisie.

Sedert die vroeë 2000’s het Australië begin vra vir die insluiting van ’n vierde Australiese span en Suid-Afrika vir ’n vyfde Suid-Afrikaanse span. Daar was ook gissings oor die insluiting van ’n span van die Suidsee-nasies soos Fidji; of ’n gekombineerde Suidsee-eilandespan van Fidji, Samoa en Tonga. Argentinië het ook navraag gedoen om insluiting in die Super 12.

In September 2004 het SANZAR met onderhandelinge begin vir 'n nuwe televisiekontrak wat in 2006 in werking sou tree. Daardie Desember het SANZAR aangekondig dat 'n nuwe TV-kontrak onderteken is met News Corporation wat die uitsaairegte vir die Verenigde Koninkryk, Australië en Nieu-Seeland bekom het en Supersport vir Suid-Afrika. Die kontrak was V$323 miljoen oor vyf jaar werd, wat 'n 16% jaarlikse styging is in vergelyking met die vorige kontrak. Dit dek internasionale sowel as Super 14-wedstryde. SANZAR kon self nog ander transaksies met lande soos Frankryk, Japan en Amerika sluit.

Die Drienasies was die "melkkoei" vir die SANZAR-vennote, aangesien dit ongeveer 60% van die geld van News Ltd. voorsien het. Die Super 14 het slegs omtrent 30% van die kontrak uitgemaak.

Onder die nuwe kontrak het Australië en Suid-Afrika elk 'n ekstra span in die kompetisie gekry en elke Drienasiespan sou nou ses wedstryde speel in plaas van die gebruiklike vier. Die voorstel het ook die moontlikheid van 'n splitsing van die huidige formaat in twee afdelings met sewe spanne oopgehou, maar daar is besluit om die kompetisie in die huidige eentabel-formaat te hou. Argentinië en die Suidsee-eilande is egter steeds onder hierdie voorstel uit die kompetisie gehou.

In 2005 is bevestig dat die nuwe Australiese span in die kompetisie die Western Force, met hul basis in Perth sou wees. Die toevoeging van 'n nuwe Suid-Afrikaanse span het egter tot onmin gelei, en selfs die regering het ingemeng. Uiteindelik is die vyf Suid-Afrikaanse spanne vasgestel en daar is besluit om die vier bestaande spanne te hou met die toevoeging van die Cheetahs, met hul basis in Bloemfontein.
Die twee nuwe spanne het nie baie goed gevaar nie en die Cheetahs was die beste van die twee. Die Cheetahs het tiende geëindig met vyf seges en die Western Force kon net een wedstryd wen en het heel onder aan die punteleer geëindig. Die hoogtepunt vir die Force was hulle gelykop uitslag teen die uiteindelike kampioene, die Crusaders. Die Crusaders het met die Hurricanes, wie se eerste eindstryd dit was, afgereken met 19–12.

Vir die 2007-seisoen het 22 All Blacks die kompetisie se eerste sewe rondtes misgeloop as deel van 'n All Black-"kondisioneringsprogram". Hierdie program was deel van die All Blacks se voorbereidings vir die Rugbywêreldbeker 2007 en elke Nieu-Seelandse konsessie moes sonder sy sleutelspelers klaarkom in die eerste sewe rondtes. Aan die einde van die seisoen kon geen Australiese span deurdring tot die uitspeelwedstryde nie (die eerste keer sedert 1998). Alhoewel die Brumbies goed vertoon het en die Western Force baie beter vertoon het, was dit nie 'n goeie jaar vir die Reds en die Waratahs nie, wat onderskeidelik laaste en tweede laaste geëindig het. Met die terugkeer van die 22 All Blacks kon die Nieu-Seelandse spanne steeds nie hul volle sterkte bereik nie en die seisoen se kompetisie is vir die eerste keer deur 'n Suid-Afrikaanse span gewen. Die Sharks (tweede op die punteleer) en die Bulls (bo-aan die punteleer) het dinge uitgespook om die trofee. Die eindwedstryd is op die ABSA-stadion in Durban deur die Bulls met 20–19 gewen.

Die Southern Kings (aanvanklik die Southern Spears), wat hul basis in Port Elizabeth het, is aanvanklik op die been gebring om die Suid-Afrikaanse span in die Super 14 van 2007 te vervang wat laagste op die punteleër eindig in die 2006-seisoen. Die bestaande Super 14 konsessies het egter hierdie plan teengestaan omdat hulle geglo het die kontroversiële voormalige president van die Suid-Afrikaanse Rugbyunie, Brian van Rooyen, het dit afgedwing. Op 16 April 2006, nadat Van Rooyen as president vervang is, het SARU aangekondig dat die Spears nie aan die kompetisie sal deelneem nie. SARU het 'n kommissie van ondersoek aangestel om te kyk of die Spears lewensvatbaar sou wees nadat dit aan die lig gekom het dat die unie ernstige finansiële probleme gehad het.

In Augustus 2006 het die Hooggeregshof van Suid-Afrika beslis dat die Spears 'n geldige kontrak met SANZAR en SARU gehad het om aan die Super 14 en die Curriebeker deel te neem. Weens die unie se finansiële en administratiewe probleme is in November 2006 'n ooreenkoms bereik. Die Spears het hul regsaak laat vaar en sal bly voortbestaan maar hulle sal nie deelneem in die Super 14 nie. Alhoewel daar geen amptelike verbintenis is nie, is die oorblyfsels van die Spears omgeskakel in die Southern Kings. Die Kings se aansoek om aan die 2011-seisoen deel te neem het misluk. Hulle het verloor teen die Melbourne Rebels.

Op 16 Augustus 2012 is bekendgemaak dat die Lions nie aan die 2013 Superrugbyseisoen gaan deelneem nie. Die span is weens sy teleurstellende seisoen in 2012 weggelaat ten koste van die Southern Kings. Die span het egter na afloop van die 2013-seisoen in twee promosie/relegasiewedstryde die Kings, die swakste span in die Suid-Afrikaanse groep, geklop, om weer ingesluit te word vir die 2014-toernooi.

Totale seges
Seges per land



</doc>
<doc id="21945" url="https://af.wikipedia.org/wiki?curid=21945" title="Qwaqwa">
Qwaqwa

Qwaqwa was 'n selfregerende tuisland ("bantoestan") in die oostelike Vrystaat in Suid-Afrika. Die tuisland het slegs 655 km² grondgebied beslaan. Die hoofstad van Qwaqwa was Phuthaditjhaba en die gebied het 180 000 Sotho-sprekendes as inwoners gehad.

Qwaqwa is die Suid-Sotho woord vir witter as wit, moontlik 'n verwysing na die gereelde wit sneeu op die bergpieke in die omgewing. Die hoofstad het ook as Witsieshoek bekend gestaan in Afrikaans.

Die twee vernaamste stamme in die omgewing is die Bakoena en die Batlokoa. Die twee stamme het in 1969 verenig en die naam Qwaqwa aangeneem. Op 1 November 1974 is selfregering aan Qwaqwa toegestaan. Na die eerste demokratiese verkiesing in 1994 is die tuisland heringelyf by die Republiek van Suid-Afrika. Die Qwaqwa-hoofminister van 1974 tot 1994 was Kenneth Mopeli.

Qwaqwa, met 'n oppervlakte van 620 km², was die kleinste van die nasionale state binne die grense van die Republiek van Suid-Afrika. Dit het uit 'n enkele geografiese eenheid bestaan en was in die suidoostelike hoek van die Vrystaat geleë. In die suide en suidweste het Qwaqwa aan Lesotho en in die ooste aan Natal gegrens. Die Caledonrivier en die Drakensberge het in die suide en ooste natuurlike grense gevorm.

Die staat se voormalige gebied lê tussen 1 500 en 3 000 m bokant seespieël en die landskap is bale bergagtig. Van die talle berg strome wat die gebied deurkruis, is die Elandsrivier die belangrikste. Dit ontspring in die Drakensberge, waarvandaan dit in 'n noordwaartse rigting vloei. Dit stuit later by die Wilgerrivier aan en is 'n belangrike voedingsbron van die Vaalrivierskema.

Qwaqwa het 'n gematigde tot koel klimaat gehad met 'n gemiddelde somertemperatuur van 17,9°C in Januarie en 'n gemiddelde wintertemperatuur van 7,4°C in Julie. Die gemiddelde maksimum- en minimumtemperature van die maande is onderskeidelik 29,9°C en -4,6°C. Die naam Qwaqwa beteken letterlik "witter as wit" en verwys na die feit dat daar heelwat sneeu val. Sneeu is algemeen in die winter, veral in die hoogliggende suidelike deel. Ryp en haelbuie kom ook dikwels voor. Die gemiddelde jaarlikse reënval van net meer as 800 mm sak hoofsaaklik in die somer uit in die vorm van donderbuie.

Qwaqwa het vroeër bekend gestaan as die landdrosdistrik Witsieshoek, wat genoem is na Oetse (uitgespreek Whetsi of Whitsie), 'n stamkaptein wat daar gewoon het. Hy is na verskeie botsings met die boere van die omgewing in 1857 uit die gebied verdryf en sy stam het verbrokkel. Tydens die Basoeto-oorlog van 1865/6 het 'n halfbroer van Mosjesj, kaptein Paulus Mopeli, 'n vredesooreenkoms met president J.H. Brand van die Oranje-Vrystaat gesluit.

In 1869 het president Brand Witsieshoek aan Mopeli en sy Kwena-stam toegewys. In 1875 het die Vrystaatse regering 'n ander stam, die Tlokwa van kaptein Koos Mota, in ’n aangrensende gebied gevestig. Die stam is verwant aan die Noord-Sotho van Noord-Transvaal, maar is afstammelinge van 'n Tlokwa-groep wat lank naby Vrede in die Vrystaat gewoon het.

'n Deel van die groep onder Mota het later weggetrek en hulle in die omgewing van Weenen en Estcourt gevestig. Die stam is onder Mota se seuns Elfas Molefe Hlubi en Koos Mota verder verdeel deurdat Hlubi en sy aanhangers na Natal getrek het, terwyl Koos sy volgelinge na Witsieshoek geneem het. Die Kwena is teenswoordig steeds die grootste stam en woon hoofsaaklik wes van die Elandsrivier, terwyl die Tlokwa veral in die oostelike dele van die Vrystaat gevestig is.

Kaptein Wessels Mota van die Tlokwa-stam het op 18 Junie 1953 die eerste stamkaptein in Suid-Afrika geword wat die instelling van 'n stamowerheid aanvaar het, iets wat net daarna ook vir die Kwena ingestel is. Die stamowerhede se verantwoordelikhede was baie beperk, maar dit is in 1962 uitgebrei deur die toevoeging van die funksies van 'n streekowerheid. Dit het beteken dat die owerhede ook verantwoordelik was vir skole, klinieke, paaie, brûe, damme, ensovoorts.

'n Gebiedsowerheid, destyds bekend as die Basoeto ba Borwa-gebiedsowerheid, is op 24 April 1969 ingestel. Die stamme het gelyke verteenwoordiging hierin gehad en die uitvoerende gesag het by 'n uitvoerende raad berus. Die lede van die Uitvoerende Raad is deur die lede van die gebiedsowerheid verkies. In Oktober 1971 is die gebiedsowerheid deur 'n wetgewende vergadering vervang, wat wetgewende bevoegdhede oor onder meer landbou, onderwys en welsyndienste gehad het. Qwaqwa is op 1 November 1974 tot 'n selfregerende staat binne die Republiek van Suid-Afrika verklaar, met 'n gedeeltelik verkose wetgewende vergadering en 'n kabinet bestaande uit 'n hoofminister en ses ander ministers. Die eerste algemene verkiesing is in Maart 1975 gehou en mnr. Kenneth Mopeli van die Kwena-stam is tot hoofminister verkies. Hy is in die tweede algemene verkiesing (1980) herkies.

Tsiame Kenneth Mopeli, hoofminister van Qwaqwa, is op 20 September 1930 op Witsieshoek gebore. Hy was die seun van ’n kaptein van die Kwena-stam. Na sy skoolopleiding het hy hom as onderwyser bekwaam en die Hons-BA- graad verwerf. Hy het later skoolinspekteur op Bothaville geword. Mnr. Mopeli was reeds lid van die gebiedsowerheid en het na die instelling van die Wetgewende Vergadering voorsitter van die finansiële komitee geword. Hy is as 'n moderne, progressiewe leier beskou, wat ook aktief aan die kulturele lewe van die Suid-Sotho's deelgeneem het.

Aangesien feitlik alle inwoners Suid-Sotho's is, was hul taal die enigste amptelike taal in Qwaqwa. Afrikaans en Engels is egter in die skole onderrig. In teenstelling met ander nasionale state het die Afrikaanse kerke betreklik baie lidmate in Qwaqwa gehad. Sowat 20% van die bevolking behoort tot een van die Afrikaanse kerke, gevolg deur die Rooms-Katolieke Kerk, die onafhanklike Swart kerke en die Metodistekerk. Slegs 'n klein persentasie hang nie die Christelike geloof aan nie.

Qwaqwa het in 1977 begin met 'n stelsel van verpligte, gratis onderwys. Daar was meer as 120 skole, waaronder 'n skool vir dowes, 'n ambagskool, 'n landbouskool en 'n skool waar hoërskoolleerlinge in wiskunde, wetenskap en biologie kan spesialiseer.

Na-uurse skoolopleiding vir volwassenes is ook aangebied. In die laat tagtigerjare was daar reeds drie onderwyserskolleges in Qwaqwa gestig en die staat het nie soseer 'n tekort aan onderwysers as sodanig gehad nie, maar wel aan behoorlik gekwalifiseerde hoërskool- en onderwysopleidingspersoneel. Qwaqwa het geen eie universiteit gehad nie en die meeste studente uit die gebied het aan die Universiteit van die Noorde buite Polokwane gestudeer. Daar was wel ’n teologiese skool op Witsieshoek, waar evangeliste en leraars opgelei word. Studente van bulte Qwaqwa is ook toegelaat.

Qwaqwa se landboupotensiaal was ondanks die hoe jaarlikse reënval nie baie groot nie. Die lae wintertemperature, die betreklik kort rypvrye tye in die somer en die bergagtige landskap strem behoorlike grondbewerking. Gronderosie vind ook op betreklik groot skaal plaas en word verder aangehelp deur oorbeweiding.

Daarby is heelwat goeie landbougrond reeds vir nedersettings gebruik. Tot dusver het veeboerdery hoofsaaklik onoordeelkundige beesboerdery wat nie op die verbetering van die veestapel of op behoorlike bemarking gerig was nie, behels. In die laat tagtigerjare is daar egter begin met verskeie landbouprogramme, waarvolgens intensiewe en koöperatiewe boerderye aangemoedig is. Verskeie melk-, vark- en hoenderboerderye is reeds gestig. Goed geteelde vee is op 'n subsidiegrondslag aan boere verskaf.

Dit sluit ook skaap- en bokramme in om die produksie van wol, sybokhaar en skaapvleis te verhoog. Tradisioneel verbou die Suid-Sotho's hoofsaaklik mielies en graansorghum. Laasgenoemde aard egter nie goed in die gebied nie en daar word in die laaste tyd al hoe meer na koring oorgeskakel.

’n Aspersieprojek is naby die Kwenadam in die ooste van Qwaqwa begin. Van alle aspersiekwekerye ter wêreld is die een die hoogste bokant seespieël geleë. Naby Phuthaditjhaba is daar ook plantasies sagtevrugte- en kersiebome. 'n Ander arbeidsintensiewe projek waarmee begin is, is gemeenskapstuine. Elke tuin is gesamentlik deur 'n aantal vroue bewerk en die opbrengs is hoofsaaklik vir huishoudelike gebruik bedoel. Qwaqwa het geen natuurlike bosse gehad nie, maar 'n bloekomplantasie is aangeplant vir die voorsiening van brandhout.

Qwaqwa het slegs een nywerheidsgroeipunt gehad, naamlik Phuthaditjhaba. Die dorp is deur ’n hoofweg met Harrismith in die Vrystaat verbind en beskik oor onder meer 'n kompleks vir 27 klein nywerhede, waaronder 'n meubelfabriek, 'n glasveselwerk, ’n stoffeerdery, 'n vensterraamvervaardiger en 'n loodgieter. Daar is ook 'n breifabriek, 'n bandversoler en 'n tuisnywerheid op die dorp. Glassnywerke en enkele ander klein nywerhede is op Witsieshoek gevestig. Die belangrikste nywerheidsentra buite die voormalige Qwaqwa is Harrismith en Bethlehem, wat albei so naby geleë was dat werkers daagliks na die dorpe kon reis.

Danksy die gebied se hoë berge, natuurskoon en forelwaters het Qwaqwa oor heelwat potensiaal met betrekking tot toerisme beskik. Verskeie ruskampe en 'n vakansieoord is reeds in die berge opgerig en daar is 'n groot, moderne hotel met konferensiegeriewe op Phuthaditjhaba. In 1977 is daar begin met 'n grootskaalse toeristeprojek wat onder beheer van die Qwaqwa-Bergowerheid gestaan het. Die projek het onder meer die aanlê van wandelpaaie, kabelspore en 'n skibaan, wat met kunsmatige sneeu aangevul sou word, behels. Dit het ook voorsiening gemaak vir 'n hotel en sportgeriewe by die Swartwaterdam-natuurreservaat en die ontwikkeling van damme en bergstrome vir forelvissery. Die uitvoering van die projek is egter in die vroeë tagtigerjare weens finansiële probleme gestrem.

Qwaqwa was baie arm aan minerale bronne. Slegs klei en doleriet was in ekonomies ontginbare hoeveelhede aangetref en die mynbou was dus beperk tot ’n aantal steenmakerye en gruisgroewe.

Qwaqwa se topografie, sy klein oppervlakte en die afgeleënheid van die gebied het tot die stadige ontwikkeling van die infrastruktuur bygedra. Daar was slegs twee teerpaaie, wat Phuthaditjhaba met die Vrystaat verbind het, en geen spoorlyn nie. Eskom verskaf krag aan die nywerhede en enkele ander instansies in Phuthaditjhaba en elders, terwyl daar ook van 'n aantal private kragopwekkers gebruik gemaak word.



</doc>
<doc id="21946" url="https://af.wikipedia.org/wiki?curid=21946" title="Kenneth Mopeli">
Kenneth Mopeli

Tsiame Kenneth Mopeli (20 September 1930 – 1 Oktober 2014) was die Hoofminister van die voormalige Suid-Afrikaanse bantoestan Qwaqwa.

Mopeli is in Namahadi gebore en het sy BA (Hons) in 1954 aan die Universiteit van Suid-Afrika (UNISA) verwerf. Daarna was hy 'n onderwyser en het as radio-omroeper by die SAUK gewerk voordat hy 'n lid van die Qwaqwa Gebiedsowerheid geword het.

Mopeli het die Dikwankwetla Party gestig wat 'n oorwinning in die Qwaqwa-verkiesings van 19 Mei 1975 behaal het. Hy het gevolglik die eerste Hoofminister van Qwaqwa geword. Mopeli het die tuisland regeer totdat Qwaqwa in April 1994 weer by Suid-Afrika ingelyf is.


</doc>
<doc id="21948" url="https://af.wikipedia.org/wiki?curid=21948" title="FSV Oggersheim">
FSV Oggersheim

Die klub is in 1913 gestig as " VfR 1913 Oggersheim ". In 1937 het die klub met "SC Eintracht Oggersheim" saamgesmelt om "SpVgg Oggersheim" te vorm. 'n Jaar later het die klub se naam verander na "Gemeinschaft für Leibesübungen Oggersheim". Na die Tweede Wêreldoorlog is die klub heropgerig as "ASV Oggersheim". In 1949 is die huidige naam aangeneem (sonder die "Ludwigshafen", wat in 2005 by die naam gevoeg is – sien hieronder).

Na die promosie na die Oberliga Suidwes is Oggersheim die klub wat op die hoogste vlak meeding van al die klubs in Ludwigshafen. Oggersheim poog sedert sy promosie om ook die gewildste klub te word: Die klub het sy intrek geneem in die "Südweststadion", die grootste stadion in die stad en verder die naam “Ludwigshafen” by sy amptelike naam en op sy logo gevoeg. Die klub waarmee Ludwigshafen tradisioneel verbind is, SV Suidwes Ludwigshafen, speel tans in die "Verbandsliga Suidwes".

Oggersheim se tradisionele tuisveld was die "Oggersheimer Bezirkssportanlage", met plek vir ongeveer 5 000 toeskouers.



</doc>
<doc id="21955" url="https://af.wikipedia.org/wiki?curid=21955" title="Cutty Sark">
Cutty Sark

Die Cutty Sark was een van die laaste groot teeklippers wat in 1869 in Skotland vir die Willis & Sons-redery gebou is om Chinese tee van die nuutste seisoen binne die kortste tyd na Engeland te vervoer. Sy het bekendheid verwerf vir die wedywering met die "Thermopylae", om in die jaarlikse wedvaart van rederye éérste uit China terug in Londen te kom met 'n vrag tee. Cutty Sark het danksy sy die gesofistikeerde vorm van haar romp en haar groot seiloppervlakte 'n topspoed van meer as 17 knope bereik.

Teen die 1870's het die einde aangebreek vir seilskepe, aangesien stoombote hul rol oorgeneem het. Vanaf dié tyd het die Cutty Sark wol tussen Londen en Australië vervoer. Sy het die afstand in 'n tyd van 69 dae afgelê en alle daaropvolgende reise op één na binne 75 tot 80 dae voltooi. Die ander groot klipper, die "Thermopylae", kon dit maar één keer in dieselfde tyd doen.

Later het die Cutty Sark bekend geword as 'n handelsnaam vir whisky en diverse seilkompetisies wat na haar vernoem is. In 1938 het die skip sy laaste vaart onderneem om daarna vir goed na Londen terug te keer.

As die enigste oorblywende teeklipper ter wêreld is die Cutty Sark, wat tydens haar dienslewe by feitlik alle groot seehawens aangedoen het, tans aangemeer op 'n droogdok aan die Teemsoewer, nie ver van die Nasionale Seevaartmuseum in Greenwich nie, en staan oop vir die publiek.

Fotogalerye


</doc>
<doc id="21958" url="https://af.wikipedia.org/wiki?curid=21958" title="Okrosjka">
Okrosjka

Okrosjka (Russies: "окрошка") is 'n tradisionele Russiese koue sop. Die naam is 'n afleiding van die Russiese werkwoord крошить (krosjit'), wat "fyn kap" of "verkrummel" beteken. 'n Klassieke okrosjka is 'n mengsel van meesal rou groente (soos komkommers, lente-uitjies, radyse), gekookte aartappels en ham met kwas, 'n alkoholiese drank. Die kwas kan vervang word deur kefir of suurlemoensap.

Die bestanddele word in klein blokkies fyngesny en kort voor opdiening met die kwas gemeng. Die verhouding groente tot kwas is gelyk aan die verhouding ontbytgraan tot melk wanneer pap gemaak word. Sodoende bly die groente lekker krakerig.

Okrosjka is geskik as somermaaltyd (heeljaar in Suid-Afrika) omdat dit verfrissend is, byna soos slaai. Die meeste mense eet hul okrosjka saam met maaskaas of jogurt of voeg bitter Russiese mosterd of selfs 'n tikkie suiker by.


</doc>
<doc id="21961" url="https://af.wikipedia.org/wiki?curid=21961" title="Erelegioen">
Erelegioen

Die Nasionale Orde van die Erelegioen of "Ordre national de la Légion d’honneur" is die hoogste orde wat deur die Franse president toegeken kan word en is gestig deur Napoleon Bonaparte op 19 Mei 1802. Die orde se leuse is "Honneur et Patrie" ("Eer en Vaderland") en die hoofkwartiere is in die Palais de la Legion d’Honneur op die oewer van die Seine-rivier in Parys.

Gedurende die Franse Rewolusie was al die aristokratiese ordes en titels van Frankryk verban en wou Napoleon 'n nuwe orde skep, selfs al was adellike ridderskappe nie na sy smaak nie. Alhoewel die orde oorspronklik slegs vir mans bedoel was, is vroue in 1852 toegelaat om lede te word, danksy President Louis-Napoleon Bonaparte (later Napoleon III). Die Legioen was die eerste orde wat die toekenning daarvan op meriete gebaseer het. Koning Lodewyk 17de het die embleem van die orde verander deur Napoleon en sy arend met die "Fleur de lys" te vervang.

Die Franse president is die Hoofmeester van die orde en stel persoonlik nuwe lede aan.


Die Legioen het 6 klasse:

"Grand-Maître" (Hoofmeester - die Franse president)

"Grand-Croix" (Hoofkruis) 

"Grand Officier" (Hoofoffisier)

"Commandeur" (Kommandant)

"Officier" (Offisier)

"Chevalier" (Kavalier)



</doc>
<doc id="21962" url="https://af.wikipedia.org/wiki?curid=21962" title="Mosterd">
Mosterd

Mosterd is kruiepasta met 'n skerp smaak wat tydens die voorbereiding van voedsel en ook tydens die maaltyd by voedsel gevoeg word vir ekstra geur en smaak. Mosterd word vervaardig uit gemaalde mosterdsade, asyn, water, suiker en sout. Soms word daar wel 'n paar ekstra speserye (soos peper) bygevoeg. Dit skep 'n pasta of sous wat wissel in kleur van heldergeel tot donkerbruin. Gewoonlik word kurkuma toegevoeg vir die geel kleur. Suiker is nie verpligtend nie, maar wel handig indien 'n soeter mosterd verlang word; heuning is ook geskik hiervoor.

Mosterd word algemeen saam met vleis, soesji, pizza, brood, aartappels en kaas bedien, en is 'n gewilde toevoeging tot toebroodjies, slaaie, biefstuk, tofu, jogurt, kaasburgers en worsbroodjies. Dit word ook gebruik as 'n bestanddeel in baie slaaisouse, glasure, souse, sop en marinades. As 'n room of 'n saad, word mosterd gebruik in die kookkuns van Indië, die Middellandse See, die noordelike en suidoostelike Europa, Asië, Amerika en Afrika, wat dit een van die mees gewilde en mees gebruikte speserye in die wêreld maak.


</doc>
<doc id="21963" url="https://af.wikipedia.org/wiki?curid=21963" title="Kwas (drank)">
Kwas (drank)

Kwas (Russies en Oekraïens: квас, Pools "kwas chlebowy", letterlik "broodsuur") is ’n tradisionele, gegiste drank met ’n lae alkoholinhoud uit Rusland, Oekraïne en ander Oos-Europese lande, waar kwas-verkopers oral gesien kan word. (Uitspraak: kwas, soos in was met ’n "k" vooraan, nie met ’n "wh"-klank soos in verfkwas nie.) Die drank word gemaak van swart- of rogbrood en soms word vrugte of ment bygevoeg. Die alkoholinhoud is gewoonlik sowat 0,05-1,44% – laag genoeg sodat selfs kinders dit soms drink. 

In Rusland is kwas al eeue lank ’n gewilde drank wat reeds in die jaar 989, in die tyd van Wladimir I van Kiëf-Roes, in Russiese geskrifte genoem is. Dit kan tuis gemaak of in ’n winkel gekoop word.

Dit word gemaak deur die natuurlike gisting van brood en word soms gegeur met vrugte, bessies, rosyntjies, ment of berkesap. Vir moderne kwas word dikwels swart- of rogbrood gebruik wat gedroog en dan gebak of gerooster word tot croutons. Suiker of vrugte word bygevoeg, asook ’n giskultuur en "zakwaska" (om die gistingsproses te begin).

Kommersiële kwas, veral die goedkoper soorte, word soms net soos ander koeldranke gemaak met suiker, sodawater, moutekstrak en geurmiddels. Die beter soorte, dikwels met bierhandelsname, gebruik gewoonlik variasies van die tradisionele proses. Kwas word ongefiltreer geskink, met die gis steeds daarin, wat dit sy unieke smaak en hoë vitamien B-inhoud gee.



</doc>
<doc id="21964" url="https://af.wikipedia.org/wiki?curid=21964" title="Berkesap">
Berkesap

Berkensap is die hars afkomstig van 'n berkeboom, meestal 'n suikerberk of 'n silwerberk. Die hars is 'n ligsoetige, waterige vloeistof.

Afhanklik van die soort berk, word die hars afgetap in 'n bepaalde periode in die lente of gedurende die Europese somer. Die versamelde sap is drinkbaar, soos 'n vrugtesap, of dit kan verwerk word na ander dranke (soos berkebier) of word met 'n maaltyd genuttig. Berkesap is 'n tradisionele drank in Wit-Rusland (Wit-Russies: "бярозавы сок / biarozavy sok"), Rusland (Russies: "берёзовый сок"), die Baltiese lande, Finland en bepaalde noordelike dele van China.


</doc>
<doc id="21967" url="https://af.wikipedia.org/wiki?curid=21967" title="S-400">
S-400

Die S-400 Triomf (Russies: C-400 «Триумф»); is 'n nuwe generasie lugafweer / anti-missiel wapenstelsel wat ontwikkel is deur die Almaz Sentrale Ontwerp Bureau, met die doel om as opgradering van die S-300-stelsel te dien. Die NAVO-naam is SA-21 Growler, die GRAU-identifikasie is 48N6DM. Voorheen was die S-400 bekend as die S-300PMU-3. Dit is 'n grootliks verbeterde S-300 stelsel, en dermate dat dit die Amerikaanse MIM-104 Patriot oorskadu.

Die S-400 kan vliegtuie, ballistiese missiele, kruismissiele opspoor en vanaf 'n lang afstand onderskep en vernietig. Dit het die vermoë om vliegtuie met 'n klein radarspoor te identifiseer en te onderskep.

Die S-400 ontwikkeling begin aan die einde van die jare 1990's. Die stelsel is formeel in Januarie 1999 aan die publiek bekend gestel. Die eerste toetsonderskepping het by Kapustin Yar in die Astrakhan-streek van Rusland plaasgevind. Die toetse het heeltemal vlot verloop, waarna die gesagvoerders die stelsel in 2001 by die Russiese lugmag operasioneel verklaar het.




</doc>
<doc id="21969" url="https://af.wikipedia.org/wiki?curid=21969" title="Kovalente binding">
Kovalente binding

Kovalente binding kom voor wanneer atome van nie-metale elektrone gelykop of byna gelykop deel. Elektrostatiese aantrekkingskragte hou die atome in kovalente binding bymekaar.

Soos die atome begin bind, trek die positiewe lading op elke kern die ander atoom aan. Dus sal die elektrone waarskynlik in die ruimte tussen die twee kerne wees. Omdat die elektrone waarskynlik tussen die kerne sal wees, bind die atome saam in 'n kovalente binding.


</doc>
<doc id="21970" url="https://af.wikipedia.org/wiki?curid=21970" title="Absolute nul">
Absolute nul

Die absolute nulpunt is die punt waarby die kinetiese energie in molekule gelyk is aan nul. Dit wil sê, daar is geen beweging en gevolglik ook geen temperatuur by die stof nie. Wanneer materie afkoel, verminder die kinetiese energie. Temperatuur is 'n aanduiding van die gemiddelde van die kinetiese energie van ál die deeltjies in die stof.

Wanneer daar geen meer beweging van deeltjies is nie, is die absolute nulpunt bereik, en dit is by 0 K oftewel –273,15 °C (–459.67 °F).


</doc>
<doc id="21971" url="https://af.wikipedia.org/wiki?curid=21971" title="Astrachan">
Astrachan

Astrachan (Russies: А́страхань) is 'n groot stad in die Suid-Europese deel van Rusland en die hoofstad van die Astrachan-oblast. Die stad is geleë aan die Wolga-rivier, waar dit in die Kaspiese See uitmond.
Met die laaste sensus in 2013 was die inwonertal 527 345.


</doc>
<doc id="21974" url="https://af.wikipedia.org/wiki?curid=21974" title="Tartaars">
Tartaars

Tartaars (татар теле; татарча, "tatar tele", "tatarça"; تاتار تلی of طاطار تيلي) is 'n taal wat tot die Turkse taalgroep behoort. Dit word onder meer in die Russiese deelrepubliek Tartarstan gepraat. Dit word ook buite die republiek gepraat, tot in die weste van Eurasië in die Krim, Bessarabië en Litaue.

Tartaars moet nie met Krim-Tataars, wat in die Krim gepraat word, verwar word nie. Hoewel die twee tale aan mekaar verwant is, is dit nie onderling verstaanbaar nie. 



</doc>
<doc id="21975" url="https://af.wikipedia.org/wiki?curid=21975" title="Palais de la Legion d’Honneur">
Palais de la Legion d’Honneur

Die Palais de la Légion d’Honneur (Frans vir "Paleis van die Erelegioen"), ook Hôtel de Salm genoem, is geleë op die wesoewer van die Seine-rivier in Parys. Die gebou huisves die Museum van die Erelegioen (Musée national de la Légion d'honneur et des ordres de chevalerie) en is een van die setels van die legioen. Die paleis is tussen 1782 en 1787 gebou vir die Duitse Prins Frederik III en is ontwerp deur Pierre Rousseau. Die Franse rewolusionêre regering het die paleis genasionaliseer. Op 13 Mei 1804 het dit die hoofkwartiere van die legioen geword.


</doc>
<doc id="21977" url="https://af.wikipedia.org/wiki?curid=21977" title="Sneeuplankry">
Sneeuplankry

Sneeuplankry is 'n wintersport waar mens met 'n plank van 'n sneeubedekte berg afgly. Die sport is oorspronklik afgelei van branderplankry. Aanvanklik het mense 'n plank onder hul voete met hul hande vasgehou en sodoende deur sagte poeiersneeu probeer gly. Die sport het in die tussentyd baie verander en sneeuplankry is tans 'n gewilde wintersport en word ook in verskeie films goedgunstiglik uitgebeeld. Behalwe op berge kan mens ook op 'n spesiaal voorbereide piste gaan sneeuplankry.

Dit is in die Verenigde State in die 1960's ontwikkel, en het in 1998 'n Winter Olimpiese Sport geword.

Die sport het baie entoesiastiese deelnemers dwarsoor die wêreld.



</doc>
<doc id="21980" url="https://af.wikipedia.org/wiki?curid=21980" title="Piste">
Piste

'n Skipiste of piste is 'n gemarkeerde sone waarin mens op sneeu wat deur 'n masjien saamgepers is, redelik veilig en stabiel teen 'n sneeuhelling kan sneeuplankry, of met ski's kan afski.

Bergski doen mens op pistes, en skilandloop op loipes. Ski-gebiede met pistes, het dikwels ook pretparke vir sneeuplankryers.


</doc>
<doc id="21981" url="https://af.wikipedia.org/wiki?curid=21981" title="Parker Pen Maatskappy">
Parker Pen Maatskappy

Die Parker Pen-maatskappy is 'n vervaardiger van penne. Die maatskappy is in 1891 deur George Safford Parker in Janesville, Wisconsin gestig.

George Parker was 'n verkoopsagent vir die "John Holland Gold Pen Company". Hy bekom sy eerste patent vir vulpenne in 1889. In 1894 ontvang hy nog 'n patent vir sy "Lucky curves"-voedingstelsel, wat meer ink terug na die pen se stam stuur en sodoende minder ink mors. Vanaf die 1920’s tot die 1960's was Parker die nommer een pen-maatskappy ter wêreld, voor die koms van die balpuntpen. In 1987 verskuif die maatskappy na Newhaven, East Sussex in Engeland. Die "Gilette Maatskappy" koop vir Parker in 1993, maar verkoop vir Parker weer in 2000 aan "Newell Rubbermaid", wat ook Papermate en Watermans besit.


Parker Penne het 'n advertensie in die 1970's gehad met 'n hand wat die volgende formule met 'n Parker-pen skryf.

formula_1

Die resultaat was dat baie wetenskaplikes wou weet wat die formule beteken het. Die formule is egter 'n humoristiese een en is 'n resep vir 'n martini-drankie. 3,5 dele gin en 'n halfdeel van vermouth oor vier dele HO (ysblokkies) met drie roere.
Hulle het wel 'n brief ontvang waar die skrywer glo vra het: "Wie het al ooit van 'n martini sonder 'n olyf gehoor?"


</doc>
<doc id="21985" url="https://af.wikipedia.org/wiki?curid=21985" title="Parker Duofold">
Parker Duofold

Die Parker Duofold is een van die bekendste vulpuntpenne ter wêreld. Die "Duofold" het sy verskyning in 1921 gemaak en was eers net in rooi beskikbaar. Dit het 'n fortuin gekos, omtrent R300,00 per pen. Al was die pen gemik op die hoër inkomstegroep, het dit baie populêr geword. Doufolds is steeds in produksie en vorm 'n groot deel van Parker se verkope.


</doc>
<doc id="21986" url="https://af.wikipedia.org/wiki?curid=21986" title="Parker Sonnet">
Parker Sonnet

Die Parker Sonnet vulpen en "Parker Sonnet balpuntpen" word deur die Parker Pen Maatskappy vervaardig. Die Sonnet Mk1 is in 1993 bekendgestel en was so suksesvol dat Parker 'n Mk2-pen vrygestel het. Die pen het gewoonlik 'n 24 karaat goud- of 'n silwerpunt (0.925 Ag).


</doc>
<doc id="21988" url="https://af.wikipedia.org/wiki?curid=21988" title="Oblast">
Oblast

Oblast (Russies en Oekraïens: область, Wit-Russies: вобласць of вобласьць; Tsjeggies: oblast; Slowaaks: oblasť, Bulgaars: област; Kazachs: облысы of oblısı) is ’n soort deelgebied of administratiewe eenheid in 'n aantal Slawiese lande (Russiese Federasie, Oekraïne, Wit-Rusland en Bulgarye) asook Kirgistan en Kasakstan, twee voormalige republieke van die Sowjetunie. 

Die woord "oblast" is ’n leenwoord in Afrikaans, maar word ook dikwels vertaal as "gebied", "sone", "provinsie" of "streek". Laasgenoemde vertaling kan misleidend wees, want ’n subdivisie van ’n "oblast" word ’n "rajon" genoem, wat as "streek" of "distrik" vertaal kan word, afhangend van die konteks.

Volgens Rusland se grondwet is oblaste "federale liggame (soebjekti)" van die federasie. Dit is ’n hoër status as die administratiewe eenhede van die Russiese republiek in die tyd van die Sowjetunie. Die federale status gee die oblaste ’n sekere mate van outonomie asook verteenwoordiging in die Federasieraad van Rusland. 

Rusland word opgedeel in 85 deelgebiede, waarvan 47 oblaste is:


</doc>
<doc id="21991" url="https://af.wikipedia.org/wiki?curid=21991" title="Radio Rosestad">
Radio Rosestad

Radio Rosestad is 'n gemeenskapsradiostasie, wat uit Bloemfontein, Suid-Afrika uitsaai op 100.6 fm. Radio Rosestad het begin uitsaai in 1995 as Radio Vryheid, maar het sy naam sedertdien verander na Radio Rosestad (na die naam van die stad Bloemfontein wat sy naam te danke het vanweë sy bekendheid vir sy rose). Die stasie hou voor dat dit die belange, taal en kultuur van die Afrikaanssprekende gemeenskap van Bloemfontein bedien en bevorder, maar het ook blykbaar baie Engelssprekende luisteraars. Radio Rosestad saai uit in Afrikaans vir Bloemfontein en omstreke met 'n radius van 100 km.



</doc>
<doc id="21992" url="https://af.wikipedia.org/wiki?curid=21992" title="Diachroniese taalkunde">
Diachroniese taalkunde

Die diachroniese taalkunde (ook historiese taalkunde) is die studie van taalverandering waar dit oor die finale effek van die veranderinge gaan en nie, soos in die sinchroniese taalkunde, oor die veranderinge self nie. Dit dek vyf hoofgebiede:
Die moderne diachroniese taalkunde dateer uit die laat 18de eeu en het ontwikkel uit die vroeëre dissipline van filologie, die studie van antieke tekste en dokumente, wat tot die oudheid teruggaan. 
Aanvanklik was diachroniese taalkunde vergelykend van aard en was dit hoofsaaklik gemoeid met die vasstelling van taalfamilies en die rekonstruksie van prehistoriese tale deur gebruik te maak van die vergelykende metode en interne rekonstruksie. Die fokus was op die welbekende Indo-Europese tale, waarvan 'n baie uitgebreide opgetekende geskiedenis gehad het. Sedertdien is daar egter betekenisvolle werk gedoen op die gebied van die vergelykende taalkunde aan onder meer die Oeral-tale, Austronesiese tale en etlike families van Amerikaanse Indiaan-tale. Vergelykende taalkunde is egter nou net 'n deel van 'n breër dissipline van diachroniese taalkunde. Vir die Indo-Europese tale is vergelykende studie nou 'n hoogs gespesialiseerde studieveld en die meeste navorsing word nou gedoen op die gebied van die latere ontwikkeling van hierdie tale, veral die ontwikkeling van die moderne standaardvorme.

Aanvanklik was "alle" moderne taalkunde diachronies van aard - selfs die studie van moderne dialekte het behels dat die oorsprong daarvan ondersoek word. Maar Saussure het 'n onderskeid getref tussen sinchroniese and diachroniese taalkunde, wat grondliggend is aan die hedendaagse organisasie van die dissipline. Voorrang word gegee aan sinchroniese taalkunde, en diachroniese taalkunde word gedefinieer as die studie van opeenvolgende sinchroniese stadiums. Saussure se duidelike afbakening word egter nou as idealisties beskou. In die praktyk is 'n suiwer sinchroniese taalkunde nie moontlik vir enige periode voor die uitvinding van die grammofoon nie: geskrewe verslae weerspieël taalkundige ontwikkelinge nooit so vinnig soos spraak nie. Dit is in elk geval ook moeilik om dit akkuraat te dateer voor die ontwikkling van die moderne titelblad. Daarbenewens het die werk wat sosiolinguiste op die gebied van taalkundige variasie gedoen het, getoon dat sinchroniese stadiums nie eenvormig is nie: die spraakgewoontes van ouer en jonger sprekers verskil op maniere wat 'n aanduiding gee van taalverandering. Sinchroniese variasie is taalverandering wat besig is om plaas te vind.
Die biologiese oorsprong van taal is in beginsel 'n deel van die oordrag van die diachroniese taalkunde, maar die meeste taalkundiges is van mening dat dit te lank gelede plaasgevind het om betroubaar vasgestel te kan word deur die vergelykende metode. Ander tegnieke, soos die vergelyking van massas leksikale items, word deur party beskou as 'n manier om die beperkings van die vergelykende metode te bowe te kom, maar die meeste taalkundiges beskou dit as onbetroubaar.
Die bevindinge van die diachroniese taalkunde word dikwels gebruik as die grondslag vir hipoteses oor die groeperings en bewegings van volke, veral in die prehistoriese tyd. Daar word egter nou erken dat dit problematies is om taal aan etniese identiteit te koppel, eweneens om taalgeskiedenis met argeologiese of genetiese bewyse in verband te probeer bring. 


Vertaal uit die in die Engelse Wikipedia.


</doc>
<doc id="21998" url="https://af.wikipedia.org/wiki?curid=21998" title="Prieska">
Prieska

Prieska is 'n Noord-Kaapse dorp op die suidelike oewer van die Oranjerivier, sowat 130 km noordwes van Britstown en 75 km suidoos van Marydale.

Dit het omstreeks 1878 as dorpie begin ontwikkel rondom die plek waar boere getrek het wanneer die panne ná reën vol was. Dit is deur 'n dorpsbestuursraad geadministreer vanaf 1882 en het in 1892 munisipale status verwerf. Die naam, wat vroeër Priskab was, is afkomstig van die inheemse Korana-taal en beteken "plek van die verdwaalde ooi". Dit was die toneel van gevegte tydens die Tweede Vryheidsoorlog.

Die bevolking was in 1978 sowat 9 000, waarvan sowat 2 000 wit was. Die bevolking volgens die 2011-sensus was 14 247. 

"Vir hoofartikel, sien NG gemeente Prieska"

Die gemeente Prieska is in 1878 afgestig van die moedergemeente, Victoria-Wes. Reeds op die vergadering van die Ring van Beaufort-Wes in 1874 is tot die afstigting van die gemeente besluit. Eers ná 'n tweede vergadering van die "Commissie voor de vermeerdering van Gemeenten", en wel op 11 Maart 1878, het die stigting 'n voldonge feit geword.

By afstigting het die gemeente bestaan uit 2 100 siele en 510 lidmate, en die grense het van Brakfontein aan die Grootrivier tot by Boegoeberg (die latere Groblershoop) gestrek. Aan die begin is die godsdiensoefeninge onder bokseile gehou, en later in 'n groot tent. Die Kaapse parlement het in 1880 deur 'n spesiale besluit 'n stuk grond vir 'n kerkgebou geskenk en op 8 September 1883 het die inwyding van die kerk plaasgevind.

Jare lank is die gemeente deur konsulent-leraars bearbei en eers aan die einde van 1880 is die eerste beroep op ds. S.H. Kuhn, met nog verskeie vergeefse beroepe daarna, uitgebring. Ds. August Ahrbeck was die eerste vaste leraar en is op 17 Januarie 1885 as proponent georden en bevestig. In 1906, tydens die bediening van ds. R.J. van Niekerk, die tweede leraar van die gemeente, is 'n nuwe pastorie gebou.

Die C.J.V.-saal is deur die derde leraar, ds. A G.T. Venter, gebou en die hoeksteen is gelê op 7 Oktober 1911. Reeds voor die koms van die vierde leraar, ds. W.J. du Toit, wat op 12 Februarie 1916 bevestig is, is gevoel dat daar met die oog op meer ruimte 'n nuwe kerk gebou moes word. Op 6 Desember 1919 is die hoeksteen van die teenswoordige kerkgebou dan deur hom gelê, en kon hy op 20 Augustus 1921 ingewy word.

Die plaaslike ekonomie steun swaar op boerdery en mynbou. Prieska is een van die grootste uitvoerders van tieroog halfedelstene ter wêreld. Daar is ook 'n wapentoetsfasiliteit.

Die "Olyffees" word in Mei en die "Bosfees" in September elke jaar aangebied.



</doc>
<doc id="21999" url="https://af.wikipedia.org/wiki?curid=21999" title="Jamestown, Oos-Kaap">
Jamestown, Oos-Kaap

Jamestown is 'n dorpie in die Oos-Kaap, 58 km suid van Aliwal-Noord, geleë op die N6 (ou wapadroete in die 19de eeu) tussen Queenstown en Aliwal-Noord. Dit vorm deel van die Walter Sisulu Plaaslike Munisipaliteit in die Joe Gqabi-distriksmunisipaliteit.

Die dorp het 'n klein, maar goeie provinsiale hospitaal. 

Die dorpie is genoem na Johannes Jacobus (James) Wagenaar, die eienaar van die plaas Plessieskraal waarop dit aangelê is in 1874. Dit het in 1943 munisipale status verwerf.

Jamestown het in 1876, twee jaar ná sy stigting, sy eerste NG kerkgeboutjie gekry. Maandelikse dienste is om die beurt deur die predikante van Aliwal-Noord en Dordrecht gehou. In 1891 stig die gemeente af, maar eers op 25 Maart 1893 kom die eerste leraar, ds. Theodore James Meyer, hier aan. Hy het op 19 Maart 1898 aan die koors beswyk. Op 28 Oktober 1899 neem ds. William Loftie Eaton die taak verder. 'n Saal is in 1906 opgerig en die kerkgebou in 1912 gebou. Op 11 November 1933 volg ds. Pieter de Vos Grobbelaar vir ds. Eaton op. Hy was daarna leraar van die NG gemeente Rondebosch. 'n Doeltreffende, nuwe kerksaal is op 9 Maart 1951 ingewy.

Die gemeente was nooit groot wat getalsterkte betref nie. In 1972 was hier byvoorbeeld 320 volwasse lidmate, wat tot 130 in 1994 daal en net 90 in 2006. Dit bly bestendig op 90 tot 2012, wat waarskynlik beteken dat nuwe gegewens nie aan die samestellers van die "Jaarboek van die NG Kerke" gestuur is nie. Die leraarspos in die gemeente was in 2016 steeds vakant, een van baie in die Oos-Kaapse Sinode van die NG Kerk wat op die oog af te klein geword het om 'n eie leraar te bekostig.

Die gemeente Jamestown is op 22 April 1899 deur 58 lidmate van die gemeentes Aliwal-Noord, wat die naaste aan die dorpie Jamestown geleë is, Burgersdorp en Dordrecht gestig. Die gemeente se bedrywighede is van Oktober daardie jaar tot in 1902 deur die Tweede Vryheidsoorlog ontwrig. Op 5 Junie 1903 kon die hoeksteen van die gemeente se eie kerkie gelê word, maar geen foto daarvan het blykbaar behoue gebly nie. Binne 20 jaar het dié gebou te klein geword, want in 1920 het die gemeente reeds bestaan uit 167 belydende en 128 dooplidmate vir ’n sieletal van 295. So is die tweede kerk, in ’n kruisvorm, op 3 Mei 1925 in gebruik geneem.

Die verstedeliking van Afrikaners sedert die Groot Depressie van 1929 tot 1933 het toe al ’n nadelige uitwerking op Jamestown, soos op die meeste plattelandse gemeentes, begin hê. Met die eeufees van die Gereformeerde Kerk in 1959 het die lidmaattal reeds tot 71 belydende en 46 dooplidmate afgeneem, maar die kerkraad het nietemin vier jaar later besluit om die kerkgebou met sierstene te beklee, soos ook die geval was met die kerkgebou van die nabygeleë Gereformeerde kerk Steynsburg. Dié besluit is geneem om die kerkgebou meer in die smaak te val van die tyd toe siersteenkerke oral in Suid-Afrika verrys het. Ongelukkig het die oorspronklike, geskiedkundige aansig van die gebou gevolglik in die slag gebly. 

In sy hele 104-jarige bestaan kon Jamestown nie een keer ’n eie predikant onderhou nie en moes die gemeente deurgaans in kombinasie met ander gemeentes gaan, byvoorbeeld met Sterkstroom en Molteno. Weens die krimpende lidmaattal moes die handjie vol oorblywende lidmate veral in die laaste kwart van die 20ste eeu baie opoffer om te bly voorbestaan. Tydens die eeufees in 1999 was daar net 16 belydende en twee dooplidmate oor. Eindelik moes hulle tog die stryd gewonne gee en in 2003 die besluit neem om te ontbind. Sedertdien ressorteer Jamestown onder Aliwal-Noord, tesame met onder meer die Vrystaatse dorpe Zastron en Rouxville.






</doc>
<doc id="22000" url="https://af.wikipedia.org/wiki?curid=22000" title="Katrol">
Katrol

'n Katrol is 'n wiel met 'n groef of gleuf aan sy kant om 'n tou, 'n kabel of 'n band daarom te kan span. Katrolle word gewoonlik saam in stelle gebruik om die hoeveelheid krag wat benodig word om 'n gewig op te tel te verminder. Dieselfde hoeveelheid werk word egter vereis om 'n vrag dieselfde hoogte op te lig as wat it sou vereis het sonder die katrolle. Die grootte van die krag word wel verminder maar die krag moet oor 'n groter afstand toegepas word. Die krag wat benodig word om 'n gewig op te tel kan rofweg bereken word deur die gewig van die las gedeel deur die aantal katrolle. Hoe meer katrolle daar is hoe minder doeltreffend word die stelsel as gevolg van wrywing tussen die tou en die katrolle. Katrolle is een van die ses eenvoudige masjiene.

Daar is nie opgeteken presies wanneer die katrol eerste ontwikkel is nie, maar daar word geglo dat Archimedes die eerste takelblok katrolstelsel ontwikkel het na aanleiding van geskrifte deur Plutarchus.

Die vereenvoudigde vorm van die teorie maak die aanname dat die katrolle en toue gewigloos is en dat daar geen energieverlies is as gevolg van wrywing nie. Daar word ook aangeneem dat die toue nie rek nie. Met hierdie aannames volg dit dat die netto krag op die katrol in ewewig nul moet wees. Dit beteken dat die krag op die as van 'n katrol gedeel word deur die twee toue wat oor die katrol gespan word. Die situasie word skematies in diagram 1 uitgebeeld. In die geval waar die toue nie parallel is nie, is die spanning in elke tou steeds gelyk aanmekaar maar nou sal die vektorsom van die kragte nul wees. 'n Tweede basiese vergelyking vir die katrol volg uit die wet van energiebehoud: Die produk van die gewig wat opgetel word en die afstand waarmee dit gelig word moet gelyk wees aan die produk van die krag wat uitgeoefen word om die gewig op te tel en die afstand waardeur die tou beweeg word. Die gewig wat opgetel word gedeel deur die uitgeoefende krag word gedefinieer as die voordeel van die katrolstelsel.

Dit is belangrik om daarop te let dat die hoeveelheid werk wat deur 'n ideale katrolstelsel uitgeoefen word altyd dieselfde is. Die werk word bereken deur die krag te vermenigvuldig met die afstand beweeg. Die katrol ruil dus eenvoudig krag vir afstand.


</doc>
<doc id="22001" url="https://af.wikipedia.org/wiki?curid=22001" title="Sterkstroom">
Sterkstroom

Sterkstroom is 'n Oos-Kaapse dorpie op die Hexrivier aan die suidelike voet van die Stormberg, 272 km noordwes van Oos-Londen, op die R397-pad tussen Molteno en Queenstown.

Dit is in 1875 deur die Nederduitse Gereformeerde Kerk aangelê en verkry munisipale status in 1898 toe 'n dorpsraad bestaande uit ses lede benoem is en alle regte van die dorp van die NG Kerk vir 'n bedrag van £5 000 gekoop is. Die naam verwys na die rivier.

Sterkstroom se waterskema is omstreeks 1976 voltooi. Die dorp is in 1928 van elektrisiteit voorsien en in 1966 is die elektrisiteitskema geheel en al gemoderniseer teen 'n koste van R280 000. Elektriese krag is destyds in grootmaat van Queenstown aangekoop, terwyl Molteno weer sy krag in grootmaat van Sterkstroom verkry het. 

Die destydse steenkoolmyn was gedeeltelik op dorpsgrond geleë en het bygedra tot die dorp se ontwikkeling. Die steenkool was egter van 'n lae gehalte en is, soos byna al die ander steenkoolmyne in die Noordoos-Kaap, met Uniewording gesluit omdat die Kaapkolonie toe steenkool uit die ander provinsies kon kry. Nietemin het Sterkstroom geleidelik gegroei en ontwikkel en veeboerdery, waarvoor die gebied uitstekend geskik is, het steeds uitgebrei.

Teen die middel jare 70 van die 20ste eeu was al die strate in die dorp opgebou en 4,8 km daarvan is van oppervlakdreinering voorsien. Destyds is 'n nuwe nywerheidsgebied met sylyngeriewe ook uitgelê. Die dorp het indertyd beskik oor 'n munisipale biblioteek, 'n munisipale mark waar weeklikse veilings gehou is en 'n kliniek. Die stadsraad het ruim voorsiening gemaak vir ontspanningsgeriewe wat geleenthede vir rugby, krieket, atletiek, tennis, perdesport, gholf, rol- en pluimbal ingesluit het. Daar was ook 'n woonwapark en 'n speelpark vir kinders.

Sterkstroom is een van die min Suid-Afrikaanse dorpe waar die gemeente van die Gereformeerde Kerk voor dié van die NG Kerk gestig is. Sterkstroom se Gereformeerde gemeente het in 1887 tot stand gekom, ruim 27 jaar ná die eerste gemeente in die destydse Kaapkolonie, naamlik Burgersdorp. Ná Burgersdorp het ook nog gekom Middelburg, Kaap (1860), Aliwal-Noord (1864), Dordrecht (1869), Barkly-Oos (1871, twee jaar voor die NG gemeente Barkly-Oos), Steynsburg (1872) en Venterstad (1874). Sterkstroom se Gereformeerde kerk het teen 2002 net 16 belydende lidmate en 3 dooplidmate oorgehad en is dan ook in daardie jaar ontbind.

In 1977 was Sterkstroom se bevolkingsamestelling 700 wit, 200 bruin en 8 000 swart. Indertyd het die NG gemeente 155 doop- en 340 belydende lidmate gehad. Volgens die sensus van 2011 was die wit inwonertal toe 300 en die swart inwonertal 3 444. Die bruin inwoners het 106 getel. Teen 2012 het die NG dooplidmate afgeneem tot 27 en die belydende lidmate tot 135. Indien die verhouding van NG lidmate tot wit inwoners min of meer dieselfde gebly het, beteken dit die wit bevolking van die dorp het in dieselfde tyd afgeneem tot skaars 250. Tot einde 2015 het die NG lidmate nog afgeneem en wel tot 10 doop- en 94 belydende lidmate.

Reeds op 14 Augustus 1874 is die plase Kraaidoorns en Jonaskraal aan die voet van die Stormberge gekoop met die oog op die stigting van 'n gemeente hier. Dit het egter tot 24 Januarie 1891 geduur voordat dié gemeente uit die gemeente Molteno-Sterkstroom gestig kon word. Molteno-Sterkstroom is reeds in 1881 afgestig as NG gemeente Molteno. In die jaar 1891 is ook ses ander gemeentes van die NG Kerk gestig, naamlik Umtata (vandag Mthatha), Rondebosch, Tamboerskloof, Jamestown, Bothaville en Thaba Nchu. Die eerste predikant, prop. Willem Daniel Joubert, is op 24 Januarie 1893 hier georden en het in die gemeente aangebly tot en met sy dood op 15 Julie 1919. 

Die hoeksteen van die nuwe kerkgebou, wat die oue wat van voor die gemeentestigting bestaan het, moes vervang, is op 21 Julie 1913 gelê en die gebou op 27 Junie 1914 ingewy.





</doc>
<doc id="22002" url="https://af.wikipedia.org/wiki?curid=22002" title="Lys van eerste honderd NG gemeentes in Suid-Afrika">
Lys van eerste honderd NG gemeentes in Suid-Afrika

Die eerste honderd gemeentes van die Nederduitse Gereformeerde Kerk in Suid-Afrika gestig, chronologies gerangskik. Almal, buiten waar anders aangedui, is in die huidige Wes-en-Suid-Kaaplandse Sinode. Geografiese etikette dui op NG Sinodes en nie op huidige provinsies nie, omdat die sinodes en provinsies net breedweg ooreenstem, hoewel daar nege van elk is. Waar twee gemeentes in dieselfde jaar gestig is, word die juiste datum (indien beskikbaar) aangegee.





</doc>
<doc id="22005" url="https://af.wikipedia.org/wiki?curid=22005" title="Jamestown">
Jamestown

Jamestown kan na enige van die volgende verwys:



</doc>
<doc id="22011" url="https://af.wikipedia.org/wiki?curid=22011" title="NG gemeente Durbanville">
NG gemeente Durbanville

Die NG gemeente Durbanville is die sewentiende oudste gemeente van die NG Kerk in Suid-Afrika en is in die gelyknamige noordelike stadsgebied van Kaapstad geleë.

In 1824 het 'n aantal besitters van plase aan en naby die Tygerberg, wat lang reise na die kerke van Kaapstad, Swartland en Stellenbosch moes aflê, 'n versoekskrif aan goewerneur lord Charles Somerset gerig ten einde 'n kerk te vra aan die uitspanning Pampoenkraal, wat geleë was aan die hoofweg na die binneland.

Die versoek is toegestaan en op 1 April 1825 is die hoeksteen van die kerkgebou op Pampoenkraal gelê. Op 6 Augustus 1826 is die inwydingsrede deur ds. J.C. Berrangé, Kaapstadse predikant, waargeneem. Op 26 Mei 1828 is ds. James Edgar, een van die Skotse predikante wat in die 19de eeu na Suid-Afrika gekom het om die tekort aan leraars in die NG Kerk te verlig, as eerste leraar van wat toe as die gemeente Tijgerberg bekend gestaan het, teen 'n salaris van 200 pond per jaar aangestel. Hy het gebots met die kerkraad omdat hier nie 'n pastorie was nie en hy dus sy eie huishuur moes betaal en hy het ook moeilikheid met die koster en voorleser, H.F. Mellet, gehad en boonop kon die gemeentelede nie ds. Edgar se Hollands verstaan nie. Hy het dus die gemeente ná net twee jaar verlaat.

Die gemeente bly vier jaar lank herderloos met oudl. Marthinus Laurentius Neethling wat feitlik as predikant optree. 'n Ringmuur, wat vandag nog staan, is in 1833 voltooi om te verhoed dat waens teen die kerkgebou uitspan. In 1834 is ds. J.J. Beck as leraar bevestig. Die dorpie was toe nog Pampoenkraal, maar volgens 'n skrywe aan sir Benjamin D'Urban, goewerneur, sou die dorpie van 30 Augustus 1834 as D'Urban bekend staan ter ere van die geliefde goewerneur.

Beck het die gemeente 'n volle 52 jaar lank bedien, waartydens hy 'n uitval gehad het met die boere van Philadelphia, toe hulle 'n eie gemeente in 1863 afstig, en met die ring en sinode omdat hy geweier het om sittings van die liggame by te woon. Nietemin was hy bemind onder die lidmate.

Sy opvolger was ds. A.D. Lückhoff in 1886. Gedurende sy dienstydperk is die kerkgebou vergroot en die plek se naam na Durbanville verander om verwarring met die stad in die indertydse Natal te vermy. In 1903 is die gemeente Kuilsrivier afgestig. Lückhoff het in 1904 afgetree.

Ds. D. Bosman is bevestig in September 1904, die jaar nadat die NG gemeente Kuilsrivier afgestig het, en in 1926 is die gemeente se honderdjarige bestaan plegtig gevier. In 1917 is die gemeente Parow-Goodwood afgestig en Bellville in 1934. In 1944 het Kraaifontein gevolg. Op 18 en 19 Augustus 1951 het die gemeente sy 125-jarige bestaan gevier en ook 'n nuwe kerksaal ingewy.

1863: Philidelphia

1903: Kuilsrivier

1917: Parow-Goodwood

1934: Bellville

1944: Kruispad (Kraaifontein en Brackenfell)

1947: Sonnekus (Milnerton)

1971: Stellenberg

1982: Bergsig

Durbanville is jare lank reeds een van die snelontwikkelendste stadsgebiede in die Kaapse Skiereiland. In 1989 was die volwasse lidmaattal van die gemeente 2 880, met die dogtergemeente Durbanville-Bergsig (1982) s'n 1 008. Kenridge (1981) (nog 'n afstigting) se volwasse lidmaattal was toe 1 670 en Sonstraal (1987) 890. Teen 2012 was die getalle: Durbanville 2 964 (2006: 3 004), Durbanville-Bergsig 3 457 (2006: 3 245), Kenridge 3 169 (2006: 3 002) en Sonstraal 3 367 (2006: 3 104). Die vier gemeentes se totaal het dus binne 23 jaar met 6 509 van 6 448 meer as verdubbel tot 12 957, terwyl die NG Kerk as geheel se volwasse lidmaattal van 958 736 tot 826 839 (2006: 889 777) afgeneem het.





</doc>
<doc id="22012" url="https://af.wikipedia.org/wiki?curid=22012" title="Solomon Juneau">
Solomon Juneau

Solomon Laurent Juneau, soms ook Laurent-Salomon Juneau, (9 Augustus 1793 - 14 November 1856) was 'n Kanadees-gebore Amerikaanse pelshandelaar, spekulant en politikus, wat 'n belangrike rol by die stigting van die stad Milwaukee (Wisconsin) gespeel het. Juneau was 'n boorling van Repentigny (Québec). 

Juneau het hom in 1818 in 'n gebied oos van die Milwaukeerivier gevestig, wat destyds Juneautown genoem is. Die nedersetting het later met George H. Walker se Walker's Point en Byron Kilbourn se Kilbourntown verenig en is as die Stad Milwaukee geïnkorporeer. In 1837 het hy die dagblad "Milwaukee Sentinel" gestig, die oudste sakeonderneming in Wisconsin wat nog steeds bestaan. Juneau het tussen 1846 en 1847 as Milwaukee se eerste burgemeester en ook as sy eerste posmeester gedien.

Solomon Juneau het in 1820 met Josette Vieau getrou. Sy was die dogter van Jacques Vieau, 'n pelshandelaar, wat jare tevore 'n handelspos bo-oor die Menomonee-riviervallei gestig had. Juneau is op die Calvary Cemetery-begraafplaas in Milwaukee ter ruste gelê.


 


</doc>
<doc id="22014" url="https://af.wikipedia.org/wiki?curid=22014" title="Pampoenkraal">
Pampoenkraal

Pampoenkraal was die eerste naam van wat vandag Durbanville, 'n noordelike stadsgebied van Kaapstad, is. 

Die uitspanning aan die hoofweg na die binneland het lank as Pampoenkraal bekend gestaan, hoewel die plaaslike NG gemeente vroeër Tijgerberg geheet het. Volgens 'n skrywe aan sir Benjamin D'Urban sou die dorpie van 30 Augustus 1834 as D'Urban bekend staan ter ere van die geliefde goewerneur. Later jare is die naam verander na Durbanville om verwarring met die stad Durban te vermy.



</doc>
<doc id="22015" url="https://af.wikipedia.org/wiki?curid=22015" title="SGV Freiberg">
SGV Freiberg

Die klubgeskiedenis begin met die stigting van "FC Spartania Heutingsheim" op 28 Januarie 1913. In 1919 het die klub met "SV Beihingen" saamgesmelt om "FV Beihingen-Heutingsheim" te vorm. In 1920 het die samesmelting weer ontbind en het die klub weer as "FC Spartania Heutingsheim" gespeel. 'n Jaar later is daar saamgesmelt met "TV Heutingsheim" en "RFV Wanderlust Heutingsheim" om "SV Heutingsheim" te vorm ("RFV Wanderlust Heutingsheim" het weer in 1926 weggebreek). In 1933 het "ASV TV Heutingsheim" by die klub aangesluit.

Na die Tweede Wêreldoorlog het die Geallieerdes die klub ontbind, maar die klub is laat in 1945 herstig as "SGV Heutingsheim". In 1973 het die klub met "TSV Beihingen" saamgesmelt om die huidige klub te vorm.



</doc>
<doc id="22016" url="https://af.wikipedia.org/wiki?curid=22016" title="Klein-Karoo">
Klein-Karoo

Die Klein Karoo is 'n landstreek in die suide van die provinsie Wes-Kaap waar vroeër op grootskaal met volstruise geboer is. Die gebied strek min of meer van die Langeberg tot die Swartberg. Die Langeberg en die Outenikwaberge vorm die suidgrens van die gebied, die Swartberg die noordgrens. Die hoofdorp is Oudtshoorn. Ander dorpe/nedersettings in die omgewing sluit in: Ladismith, Calitzdorp, De Rust, asook bekende sendingstasies soos Zoar, Amaliënstein, Barrydale en Dysselsdorp. Uniondale is verste punt oos van die gebied.

Die area word hoofsaaklik deur die Gouritsrivier, via sy sytak die Olifantsrivier, gedreineer. Die Kamanassieberge is 'n inselberg in die streek.

Toegang tot die Klein-Karoo geskied via verskeie passe en poorte:
 Attakwaskloofpas



</doc>
<doc id="22021" url="https://af.wikipedia.org/wiki?curid=22021" title="Boog (boukunde)">
Boog (boukunde)

In die boukuns word 'n boog baie gebruik omdat dit van nature 'n sterk konstruksie vorm. In die verlede was 'n boogkonstruksie dikwels die enigste manier om groot ruimtes te oorspan en vervolgens weer daaroor te bou. Sonder die uitvinding van die boog as draagkonstruksie sou baie van die enorme geboue uit die outyd soos die katedrale nie moontlik gewees het nie.

'n Alternatief vir 'n boog is die latei, 'n ingemesselde draagsteen of draagbalk. Sedert die uitvinding van gewapende en voorafgespanne beton word die boog deesdae nouliks gebruik.

Romeinse boë was gewoonlik sirkelvormig. In Europa word hierdie soort boë behalwe in kerke ook dikwels in brûe aangetref. In die Gotiese styl word daar dikwels van spitsboë gebruik gemaak.


</doc>
<doc id="22022" url="https://af.wikipedia.org/wiki?curid=22022" title="Napoleon III van Frankryk">
Napoleon III van Frankryk

Napoleon III van Frankryk, gebore as Charles Louis-Napoleon Bonaparte (20 April 1808 – 9 Januarie 1873) was die eerste president van die Tweede Franse Republiek van 1848 tot 1851. Van 2 Desember 1851 tot 2 Desember 1852 was hy die leier van 'n diktatorskap en daarna die Franse keiser tot 1870. Napoleon III was die laaste monarg wat oor Frankryk geheers het.

Prins Louis-Napoleon Bonaparte (soos hy bekend was voordat hy keiser geword het), is gebore in Parys as die derde seun van Louis Bonaparte (die jonger broer van Napoleon Bonaparte). Gedurende Napoleon Bonaparte se heerskappy het Louis-Napoleon se ouers die koning en koningin van Holland geword. Na Napoleon Bonaparte se nederlaag by Waterloo in 1815 en met die restourasie van die Bourbon-monargie in Frankryk word Louis-Napoleon se ouers onttroon en vlug hulle na Switserland. As jong man het Louis-Napoleon hom gevestig in Italië en betrokke geraak by die Carbonari, 'n versetbeweging teen die Oostenrykse besetting van Noord-Italië. In die tyd was Frankryk onder regering van die Huis van Bourbon en die Huis van Orléans, maar daar was Bonapartistiese beweging wat steeds 'n Bonaparte op die troon van Frankryk wou hê. Volgens die wetgewing wat Napoleon Bonaparte geproklameer het, in verband met keiserlike opvolgings, het die titel van keiser na sy seun, die Hertog van Reichstadt, (ook bekend as Napoleon II) gegaan. Met die dood van Napoleon II in 1832, het Louis-Napoleon dus dié nie-amptelike titel verkry. In 1836 reis Louis-Napoleon terug na Frankryk en probeer om die regering in Strasbourg omver te werp: dié "coup de tait" was 'n mislukking en Louis-Napoleon word verban na die VSA waar hy vir 4 jaar in New York gebly het. In 1840 keer hy terug na Frankryk waar hy tot lewenslange tronkstraf gevonnis word. In 1846 vlug hy na die Verenigde Koninkryk.

Louis-Napoleon het in die Verenigde Koninkryk gebly tot die revolusie van 1848 Louis-Philippe onttroon het en die Franse volk 'n republiek gevorm het. Hy was nou vry om terug te keer na Frankryk en het 'n setel in die "Assemblée Nationale", die Franse parlement, gewen. Op 10 Desember wen Louis-Napoleon die Franse presidentsverkiesing met 5 454 000 stemme teenoor sy teenstander, Louis Eugene Cavaignac, wat slegs 1 448 000 stemme verower het. Alhoewel Louis-Napoleon met 'n 75% meerderheid stemme gewen het, het sy parlement hom beskou as slegs 'n tydelike president en het geglo dat die Bourbon- of die Orléan-monargie hom sou vervang.

Op 2 Desember 1852 was Tweede Franse Republiek tot niet verklaar en word die Tweede Franse Keiserryk gevorm. President Louis-Napoleon word nou Napoleon III. Die keiser was ongetroud en het in allerhaas begin soek na 'n huweliksmaat, sodat 'n regmatige erfgenaam gebore kan word. Hy trou met Eugenie de Montijo, die Gravin van Teba, 'n Spaanse vrou van adel wat in Parys grootgeword het. In 1856 gee sy geboorte aan Napoleon III se seun, Napoléon Eugène Louis Bonaparte, die keiserlike prins.

Aan die einde van 1852 het Napoleon ŉ tweede verkiesing uitgeskryf en die herstel van 'n erflike vorstehuis voorgestel. 'n Groot meerderheid van die bevolking was ten gunste daarvan, en in dieselfde jaar het Napoleon homself as keiser Napoleon III laat kroon. 

Die titel Napoleon II is in 1815 toegeken aan die seun van die eerste Napoleon, maar hy is in 1832 oorlede. Napoleon III se vyande (veral intellektuele soos die skrywer Victor Hugo) het hom Napoleon le Petit ("Napoleon die Kleine") genoem. In 1853 is Napoleon getroud met die beeldskone Spaanse gravin Eugenie de Montijo (1826- 1920), en in 1856 is 'n seun uit die huwelik gebore en dit het gelyk of die toekoms van die dinastie verseker was. 

Napoleon III se regime was ŉ "volksoutokrasie", 'n alleenheerskappy wat op die steun van ŉ groot deer van die bevolking (veral die boere) berus het. Sy regeringstelsel is "bonapartisme" genoem, maar van 'n duidelike bonapartistiese ideologie was daar geen sprake nie. Die teoretiese grondslag van die bewind is veral gevorm deur die oordrewe Napoleon-mite, wat hoofsaaklik in die leër en op die platteland aanhang geniet het. 

Die keiser was nooit 'n egte diktator nie, want hy het nie oor die nodige mag beskik om die kragtige openbare mening te ignoreer nie. Die mag van die parlement was baie ingekort, maar kon ook nie geïgnoreer word nie. Napoleon het reeds in 1850 die Kerk se guns gewen deur die pous in die Italiaanse kris is te hulp te snel, en nadat hy keiser geword het, het hy 'n groot Katolieke invloed in die onderwys toegelaat. 

Die Kerk was dus een van sy bewind se sterkste steunpilare. Napoleon self was nie bale gelowig nie en het, net soos die vrydenkende liberale burgery, die geestelikes beskou as "geregsdienaars in priestersgewaad" (gendarmes en soutane) wat die proletariaat se revolusionêre neigings in toom sou hou. Napoleon III het die guns van sakeondernemers en die arbeiders probeer wen deur 'n aktiewe welvaartsbeleid te voer. 

Die gevolg was 'n groot ekonomiese groei, waarvan die nadelige sosiale gevolge gedeeltelik versag is deur sosiale wetgewing. Die ekonomiese ontwikkeling het enorme hoeveelhede kapitaal vereis, wat voorsien is deur nuut gestigte finansiële instellings van ongekende grootte. Die Crédit mobilier van die broers Jacob Emile Péreire (1800- 1875) en Isaac Péreire (1806-1880) het die handel en nywerheid gestimuleer, terwyl die Crédit foncier kapitaal verskaf het vir stadsontwikkeling en die verbetering van die landbou. 

Die spoornet is ook uitgebrei en het in omvang toegeneem van 4 800km in 1847 tot 17 600 km in 1870, en die handelsvloot het gegroei vanweë die oprigting van nuwe maatskappye soos die Messageries maritimes (1851). Die Franse nywerhede, hoewel nog ver agter die van Engeland, het vinnig ontwikkel, maar was in 'n beperkte aantal gebiede gekonsentreer. 

Die stadsvernuwing van Parys onder leiding van baron Georges Eugene Haussmann (1809-1891) het aan 'n groot aantal arbeiders werk verskaf. Groot pleine en breë boulevards het Parys een van die mooiste stede in Europa gemaak. In die nuut aangelegde stadsentrum sou dit ook makliker wees om straatopstande te onderdruk omdat die kronkelende nou straatjies waarin die revolusionêre in die verlede versperrings opgerig het, verdwyn het.

Teen 1860 het Napoleon III se gewildheid begin afneem. Hy het die steun van die Kerk verloor omdat hy hulp verleen het aan die Italiaanse nasionaliste wat onder meer 'n vryheidstryd teen die wêreldlike gesag van die pous gevoer het. Die Rooms-Katolieke skole het ook in konflik geraak met die staatsonderwysstelsel. Hy het hom die woede van 'n groot deel van die liberale burgerstand op die hals gehaal vanweë die sogenaamde Cobden-verdrag wat hy in 1860 met Brittanje gesluit het. 

Die verdrag het handelsvryheid gewaarborg en is in die loop van die volgende dekade gevolg deur soortgelyke verdrae met ander Europese moondhede. Hierdie afskaffing van proteksionisme het veral die klein Franse ondernemers nadelig getref en ontevredenheid het ook onder die arbeiders begin posvat. Napoleon hel op hierdie bedreigings gereageer deur 'n meer linkse koers in te slaan, en in die loop van die volgende paar jaar is allerlei liberale grondwetwysigings deurgevoer. 

Hierdie veranderings, gekombineer met die afskaffing van sensuur, het nuwe lewe in die opposisie geblaas. In die verkiesings van 1863 en 1869 he1 die Republikeine onder leiding van Léon Gambetta (1838-1893) en Jules F.E. Ferry (1832-1893) groot winste by die stem bus behaal. Die keiser se swak gesondheid en die fiasko's van sy buitelandse beleid het hom daartoe gedwing om in 1869 te begin met die oorskakeling van 'n "outokratiese keiserryk" na 'n "liberale keiserryk". 

ŉ Vooraanstaande Republikein, Emile Ollivier (1825-1913), het opdrag ontvang om 'n nuwe kabinet saam te stel en in 'n algemene verkiesing in 1870 is die grondwetwysigings van 1860 al goedgekeur. Die buigsaamheid van Napoleon III se bewind sou hom moontlik in staat gestel het om verdere binnelandse probleme op te los, maar die oorlog teen Pruise wat in 1870 uitgebreek het, het die einde van die Tweede Franse Keiserryk beteken.

Napoleon 111 het 'n waaghalsiger buitelandse beleid as sy voorgangers gevoer. Hy wou Frankryk weer, net soos in die dae van die eerste Napoleon, die toonaangewende staat in Europa maak. In 1853 het Rusland die Ottomaanse Ryk binnegeval met die doel om die strategiese Donaudelta en die Bosporus te beset, en dit was die begin van die Krimoorlog. Napoleon III het die oorlog as ŉ geleentheid beskou om sy prestige in Europa te verhoog en hy het saam met Brittanje kant gekies teen die Russe en troepe na die Krim gestuur. 

Die oorlog het voorkom dat Rusland beheer oor die strategiese seestrate verkry en het aan Napoleon die goedgesindheid van Brittanje besorg. Dit was vir hom ŉ persoonlike triomf toe die vredesverdrag wat die oorlog beëindig het, in Parys onderteken is (1856). Napoleon III het ook suksesvol as Piëmont-Sardinië se bondgenoot aan die Italiaanse vryheidstryd teen Oostenryk deelgeneem. Daardeur het hy Nice en Savoje ontvang, maar hy moes weer vinnig vrede sluit, deels vanweë die ontevredenheid onder geestelikes in sy eie land. 

Die "Mexikaanse avontuur" het egter op 'n fiasko uitgeloop. Napoleon het in 1863 'n keiserryk op die grondgebied van die Mexikaanse republiek gestig. Maximiliaan van Habsburg, ŉ familielid van die Oostenrykse keiser, is as keiser van Mexiko aangestel en het met die hulp van Franse troepe aan die bewind gebly totdat die VSA die afgesette Mexikaanse president, B. Juarez (1806- 1872), in 1865 te hulp gesnel het. Die Amerikaanse inmenging was gegrond op die Monroeleer (1823). waarvolgens albei die Amerikaanse vastelande 'n invloedsfeer van die VSA sou wees. 

In 1867 is Maximiliaan gefusilleer (doodgeskiet as militêre straf) en die Mexikaanse republiek herstel. Dit was 'n groot terugslag vir Napoleon se prestige en het sy militêre mag verswak. In sy koloniale ryk het Napoleon meer welslae behaal. Die verowering van Algerië is voltooi en die kolonisasie van die gebied voortgesit. In Asië is Indo-China onder Franse soewereiniteit geplaas.

Nadat Oostenryk in 1866 ŉ militêre nederlaag teen Pruise gely en die Duitse leierskap verloor het, het die spanning tussen Pruise en Frankryk begin toeneem. Die spanning is vererger deur Napoleon se pogings om Luxemburg ŉ Franse invloedsfeer te maak en deur sy onbeholpe diplomatieke maneuvers waardeur hy wou voorkom dat 'n Pruisiese prins die vakante Spaanse troon bestyg. In 1870 het Napoleon III oorlog teen Pruise verklaar; die Frans-Duitse Oorlog. 

Die Franse leërs onder leiding van Achille Bazain (1811-1888) en E.P.M. MacMahon (1808- 1893) was swak opgelei en met verouderde wapens toegerus. Die Pruise het groot oorwinnings by Metz en Sedan behaal, en die oorgawe by Sedan het tot die val van die keiserryk en die stigting van 'n republiek onder leiding van Gambetta gelei. Parys het weerstand teen die Pruisiese leër gebied, maar is ingeneem en beset. Napoleon III het saam met sy vrou en seun 'n heenkome in Brittanje gevind, waar hy in 1873 oorlede is. Sy seun het in 1879 tydens die Britse stryd teen die Zoeloes in Suid-Afrika gesneuwel. Albei hy, sy seun en sy vrou is in Farnborough begrawe.



</doc>
<doc id="22027" url="https://af.wikipedia.org/wiki?curid=22027" title="Akula">
Akula

NAVO-naam: Akula (Afrikaans: Haai)
Sowjet-projeknommer: 971 
Sowjet-naam: Sjtsjoeka-B (Russies: Щука-Б) 
Tipe boot: ядерная включенная субмарина (kernaangedrewe duikboot)

Die Russiese Akula duikboot is een van die grootste, stilste en bes bewapende duikbote in die wêreld. Dit blyk onderwater veel stiller te wees as soortgelyke Amerikaanse duikbote. Dit staan by NAVO bekend as die 'Tifoon'- duikboot. Die eerste groep Akula-duikbote is tussen 1982 en 1986 vervaardig, daarna die verbeterde Akula tussen 1986 en 1991, gevolg deur die Akula II wat na 1991 vervaardig word.

Die Akula het 'n dubbele boegstruktuur waarmee dit veel dieper kan duik as enige ander duikboot. Aan die stert is daar 'n boggel, waar 'n luistersensor op sleeptou gestoor word. As die boot begin vaar word die sensor uitgerol, tot 2 km agter die boot. Alle Akula-duikbote het 'n 533 mm-torpedobuis vir Tipe 53-torpedo's (soos die Shkval-torpedo) of SS-N-15 "Starfish"-missiele/torpedo's. In die 650 mm-torpedobuise word Tipe 65-torpedo's en/of SS-N-16 Stallion-torpedo's gelanseer.

Die gevorderde Akula en Akula II het op hul romp aan die buitekant nog ses ekstra 650 mm-torpedobuise.

Die Russiese Akula duikbote is gewapen met ballistiese kernmissiele waarmee teikens tot 3000 km vanaf lansering getref kan word. Rusland mag weens internasionale verdrae geen missiele uitvoer met 'n reikafstand van meer as 500 km nie.



Dangerous Waters: duikbootnabootser vir jou rekenaar


</doc>
<doc id="22028" url="https://af.wikipedia.org/wiki?curid=22028" title="Vepr">
Vepr

"Vepr" (K-157) (Russies: "Вепрь", Afrikaans: "Wilde beer") is 'n duikboot wat deel vorm van die Russiese kernaangedrewe duikboot projek 971 "Schuka-B" Akula-II.

Die boeg is op 16 Junie 1990 voltooi deur Sevmash en die boot is op 10 Desember 1994 te water gelaat. Op 25 Desember 1995 word die boot operasioneel in diens geneem. Vepr se tuishawe is Gadzhievo.


</doc>
<doc id="22029" url="https://af.wikipedia.org/wiki?curid=22029" title="Napoleon II">
Napoleon II

Napoleon II, Die Hertog van Reichstadt (20 Maart 1811 – 22 Julie 1832) was die seun van Napoleon Bonaparte en vir 'n kort tydperk die tweede Keiser van Frankryk.

Napoleon Francois Joseph Charles was bekend vanaf sy geboorte as die Koning van Rome. Drie jaar na sy geboorte het die Eerste Franse Keiserryk tot 'n val gekom. In 1815 het die Franse raad hom erken as Keiser. Na die slag van Waterloo waar sy vader Napoleon I totaal verslaan is, was Napoleon tot die Oostenrykse hof beperk en het die titel Hertog van Reichstadt gebruik. Napoleon sterf aan tuberkulose in 1832.

In 1940 het Hitler sy oorskot aan Frankryk gegee as 'n geskenk en hy is te ruste gelê in Les Invalides in Parys.


</doc>
<doc id="22031" url="https://af.wikipedia.org/wiki?curid=22031" title="Les Invalides">
Les Invalides

Les Invalides (Frans: [lezɛ̃valid]) in Parys (Frankryk) bevat 'n museum met voorwerpe en monumente uit die militêre geskiedenis van Frankryk en is daarnaas ook 'n begraafplaas vir bekende oorlogshelde.

Koning Lodewyk XIV het Les Invalides gestig op 24 November 1670 as 'n hospitaal vir soldate. Die argitek was Liberal Bruant. Die museum bevat ook die graftoom van Napoleon Bonaparte.



</doc>
<doc id="22035" url="https://af.wikipedia.org/wiki?curid=22035" title="Gansbaai">
Gansbaai

Gansbaai is 'n klein dorpie in die Overberg-distriksmunisipaliteit in die Wes-Kaapprovinsie van Suid-Afrika, sowat 40 km vanaf Hermanus. Dit lê in dieselfde baai as Hermanus (nl. Walkerbaai), bekend vir sy walvisse wat vanaf Junie tot November gesien kan word. Die naam is afkomstig van die wilde ganse wat volop in die omgewing was. Die name van die vistreilers wys die verbintenis: "Berggans", "Sneeugans", "Stormgans", "Vleigans" en "Wildegans".

Die dorp se ontstaan gaan saam met die HMS Birkenhead wat 1852 by Danger Point vergaan het. 'n Paar van die oorlewendes het hulle hier gevestig en 'n sukkelbestaan gevoer. Die groot probleem was die groot afstande na die vismark. Daar het verligting gekom tydens die Tweede Wêreldoorlog toe die vraag na vitamien A groot was. Die vaalhaai, wat volop was in Gansbaai, is 'n bron van dié vitamien en 'n verwerkingsfabriek is gebou. Na die oorlog het die aanvraag gedaal en die vissers het weer 'n sukkelbestaan gevoer. In 1952 het die skoolhoof, JR Barnard, gehelp met die vestiging van 'n koöperatiewe vissery. Markte is gevind vir haaivleis en die haaivinne is uitgevoer na die Verre Ooste. Die hawe is ook groter gemaak en 'n vismeelfabriek is in 1963 gebou.

Gansbaai was in die 1960's 'n gewilde ongerepte vakansiebestemming met minimale dienste en grondpaaie.

Gansbaai se munisipale raad het in 1963 'n wapen by die Kaapse Provinsiale Administrasie geregistreer : "In blou, in die skildvoet 'n vuurtoring en in die skildhoof 'n vlieënde seemeeu van natuurlike kleur, die kante rond uitgesny van silwer elk belaai met 'n regopgeplaaste rooi vis". 




</doc>
<doc id="22037" url="https://af.wikipedia.org/wiki?curid=22037" title="Shkval">
Shkval

Die Shkval (Russies: шквал - "wolkbreuk" ) is 'n produkreeks torpedo’s ontwikkel in die 1960's in opdrag van die Sowjetunie se vloot. Dit is die vinnigste torpedo ter wêreld.

Die prototipe-ontwikkeling van die torpedo het in die laat 1960's begin, onder leiding van die Oekraïnse ingenieur Mikhail Merkulov, aan die Instituut vir Hidrodinamika NII-24 te Kiev. Na 'n samesmelting in 1969 met ontwerpburo GSKB-47 - wat gespesialiseer het in vliegtuigbomme - het die ingenieurs eindelik aan die einde van die 1970's 'n eerste werkende prototipe van die Shkval aan die partyleierskap bekendgestel.

Die torpedo word gelanseer uit 'n 533 mm torpedobuis (soos op 'n Akula duikboot) met 'n lanseersnelheid van ongeveer 100 km/h. Kort hierna begin die reaksiemotor, om die torpedo op 'n gemiddelde snelheid van ongeveer 400 km/h te bring. Dié torpedo kan onderwater 'n topsnelheid van tot 530 km/h haal.

Die snelheid is moontlik deur die toepassing van 'n tegniek bekend as superkavitasie. Terwyl die torpedo beweeg vorm 'n groot lugborrel om sy neus wat die torpedo heeltemaal omsluit. Op die manier is daar nie direkte wrywing of waterkontak nie. Tegnies gesien beweeg die torpedo dan deur die water soos 'n onderwater vuurpyl.

Die Shkval is geskik om duikbote, skepe of selfs ander torpedos te vernietig. 'n Groot tekortkoming was dat die eerste modelle ongestuur was, maar die Shkval 2 het wel 'n geleidingstelsel. Die torpedo se koers kan onderweg ingrypend gewysig word.

Daar is minstens drie modelle:


Die Shkval word vervaardig met 'n konvensionele plofkop maar 'n kernplofkop kan ook aangebring word.

Onder president Poetin was die oorspronklike model van die wapen, die model VA-111, uitsluitlik aan die vyande van Amerika verkoop: Iran, Noord-Korea en Sirië. China beskik ook oor 'n veertigtal van die torpedos. Iran beweer dat hulle ten tye van toetse goeie resultate met die Shkval gehad het.

Die Verenigde State en Duitsland het hul eie superkavitasieprojek van stapel gestuur. Duitsland het in 2004 vir die eerste keer 'n superkavitasietorpedo geproduseer, onder die kodenaam "Barracuda".

Kanada het selfs geprobeer om die Shkval 2 aan te skaf.

Geen Shkval is nog ooit operasioneel gebruik nie. Dit is waarskynlik dat die Russiese duikboot, die Koersk, gekelder is omdat daar 'n tegniese fout was toe 'n Shkval gelanseer is.


</doc>
<doc id="22041" url="https://af.wikipedia.org/wiki?curid=22041" title="Joeri Gagarin">
Joeri Gagarin

Joeri Aleksejewitsj Gagarin (Russies: Юрий Алексеевич Гагарин; 9 Maart 1934 – 27 Maart 1968) was 'n Russiese ruimtevaarder. Op 12 April 1961 het hy die eerste mens geword wat 'n ruimtereis onderneem het, aan boord van die Wostok 1.

Op 12 April 1961 het Joeri Gagarin die eerste mens geword wat in die ruimte om die aarde gewentel het. Vir 'n uur en 49 minute nadat hy die ruimte ingestuur is in die neus van 'n kragtige vuurpyl, Wostok I, het hy die "duidelike en pragtige blou ligkring" van die aarde bewonder terwyl hy teen 'n maksimum spoed van 28 260 km/h gereis het, 327 km bo die aarde.

Met sy terugkeer deur die aarde se atmosfeer het hy eers temperature van tot 68 °C in die kapsule ervaar en toe, op 'n hoogte van sewe kilometer, het hy uit die kapsule geskiet in 'n temperatuur van en met 'n valskerm aarde toe geval. Hy het veilig in 'n Siberiese koringveld geland waar hy begroet is deur 'n koei en 'n ou vrou wat wou weet of hy van die buitenste ruimte was.

Die 27-jarige Gagarin was 'n kitsster. Sy vlug was 'n sege vir die Sowjetunie en die Russiese ruimteprogram omdat die land en sy ruimtevaarders 'n baie belangrike oorwinning behaal het in die ruimtewedloop teen die Verenigde State. Dit was so 'n groot slag vir die Amerikaanse trots dat president John F. Kennedy aangekondig het Amerika moet die eerste land wees wat voor die einde van die dekade 'n man op die maan laat land; 'n groot finansiële belegging sou vir dié doel gemaak word.

Die Russiese regering het Gagarin op 'n toer van die hoofstede van die wêreld gestuur waar hy op 'n intelligente en innemende manier oor sy ondervindings gesels het. Hy is vereer met die amptelike titel Held van die Sowjetunie en 'n krater op die maan is postuum na hom vernoem.

Joeri Gagarin is op 9 Maart 1934 in Kloesjino, 'n klein dorpie wes van Moskou, gebore. Sy ouers het op 'n kolchos gewerk waar sy pa 'n boer, skrynwerker, messelaar en timmerman en sy ma 'n melkmeisie was. Gagarin se gesin het tydens die Tweede Wêreldoorlog van die Duitse magte gevlug. Hy is op die ouderdom van 11 jaar terug skool toe en weens sy tegniese aanleg is hy na 'n tegniese skool in Moskou. Die skool was langs 'n groot vliegtuigfabriek geleë en wanneer Gagarin die vliegtuie uit die loodse sien kom en opstyg het, het hy daarvan gedroom om 'n toetsvlieënier te word.

Ná skool het hy as metaalgieter gewerk terwyl hy aandklasse bygewoon het tot hy toegelaat is tot die Nywerheidskollege van Saratof. Hier het hy by 'n vliegklub aangesluit en agtergekom dat hy 'n uitstekende vlieënier was. In 1955 het hy as leerlingvlieënier by die lugmagopleidingsentrum by Orenburg geregistreer en twee jaar later, nadat hy met lof gegradueer het, 'n vlieënier in die Russiese Lugmag geword.

Terwyl Gagarin in 1959 as vegvlieënier in die Noordpool gestasioneer was, het die Russe die Loena-3 onbemande tuig gelanseer wat vir die eerste keer die agterkant van die maan afgeneem het. Joeri was oortuig dat bemande ruimtevlugte binnekort moontlik sou wees en het die ongeëwenaarde stap geneem om vir ruimtevaartopleiding aansoek te doen. Tydens die strawwe fisieke, geestelike en sielkundige opleiding waaraan hy en ander Russiese vaarders onderwerp was, het hy uitgeblink as "'n man met beginsels, moedig en standvastig, nederig en ongekompliseerd, beslis, 'n leier" en 'n buitengewone vlieënier. Op 11 April is daar aangekondig dat Joeri die vlieënier van Wostok I sou wees. Op 12 April het hy ruimtegeskiedenis gemaak.

Terwyl hy in Orenburg was, het Joeri sy vrou, Walentina Iwanowa Gorjatsjewa, ontmoet. Hulle het twee dogters gehad. Op 27 Maart 1968 is die 34-jarige Gagarin tragies oorlede toe sy straler tydens 'n toetsvlug neergestort het. Sy as is in die Kremlinmuur begrawe – 'n eer wat net vir Russiese helde beskore is.


</doc>
<doc id="22043" url="https://af.wikipedia.org/wiki?curid=22043" title="Teenpous">
Teenpous

'n Teenpous, of anti-pous, is 'n persoon wat uit protes teen die verkiesing van 'n wettige pous deur 'n groep ontevredenes verkies word tot die leier van die Rooms-Katolieke Kerk. In bepaalde turbulente periodes van die geskiedenis van die Rooms-Katolieke Kerk is die wettige pous nie deur sommige groepe erken nie. Hulle kies dan hulle eie pous as teenpous. Die eerste teenpous was Hippolitus (217-235), wat gekies is as protes teen Pous Callixtus I.

Die mees verskeurende periode van teenpouse was die Westerse Skisma, van 1378 tot 1418.

Dit was nie altyd duidelik wie van die twee (of meer) mededingende pouse die wettige een was en watter die teenpous(e). Duidelikheid daaromtrent het eers later ontstaan.

Volgens die tradisionele geskiedskrywing was daar sedert 1449 geen teenpouse nie. Deesdae is daar egter drie teenpouse wat 'n mate van bekend verwerf het: Teenpous Petrus II (Manuel Alonso Corral, vanaf 2005), Teenpous Michael I (David Allen Bawdien, vanaf 1990), en Teenpous Pius XIII (Earl Lucian Pulvermacher, vanaf 1998). Al drie het egter aansienlik minder volgelinge as die vroeëre teenpouse.

Party van die teenpouse het hulle eie kardinale aangestel. Die kardinale word egter nie deur die Rooms-Katolieke Kerk erken nie en staan bekend as pseudo-kardinale.


Die belangrikste moderne teenpouse is:




</doc>
<doc id="22044" url="https://af.wikipedia.org/wiki?curid=22044" title="Dante Alighieri">
Dante Alighieri

Durante degli Alighieri beter bekend as Dante Alighieri of slegs Dante (14 Mei/13 Junie 1265 – 13/14 September 1321) was 'n Italiaanse digter van Florence. Sy meesterstuk, die "Commedia" ("Komedie"), word na verwys as die beste letterkundige werk in die Italiaanse taal en een van die beste klassieke werke ter wêreld. Dante was die eerste Italianer wat sy werk gepubliseer het.

Dante is tussen 14 Mei en 13 Junie 1265 gebore. Dante se doopnaam as baba was Durante. Hy is gebore in die prominente en invloedryke Alighieri familie van Florence, wat die Pouslike regte gesteun het. Om deel te neem aan die openbare lewe moes 'n burger van Florence een van die kunste bemeester — sodoende het Dante 'n dokter geword. In die volgende paar jaar het Dante se naam gereeld na vore gekom waar hy die publiek toegespreek het of gestem het in die republiek.

Daar is nie veel bekend oor Dante se opvoeding en onderrig nie en dis verneem dat Dante tuisonderig ontvang het. Wat wel bekend is, is dat Dante Toskaanse gedigte bestudeer het.
Op agtienjarige ouderdom ontmoet Dante vir Guido Cavalcanti, Lapo Gianni, Cino da Pistoia en Brunetto Latini en saam het hulle die leiers van 'n nuwe styl in die digkuns geword genaamd Dolce Stil Novo (Die soet nuwe styl). Brunetto is later in Dante se Komedie genoem (Inferno XV, 82). In later jare het Dante filosofie en teologie bestudeer.


</doc>
<doc id="22045" url="https://af.wikipedia.org/wiki?curid=22045" title="Pous Alexander I">
Pous Alexander I

Alexander I was die sesde pous van die Rooms-Katolieke Kerk. Hy is die opvolger van Pous Evaristus en word op sy beurt opgevolg deur Pous Sixtus I. Hy word vereenselwig met die martelaar Alexander van die Via Nomentana, wie se naamdag op 3 Mei is, maar hiervoor is geen feitelike bewys nie. Irenaeus, wat kort na hom geleef het, sê niks oor sy vermeende martelaarskap nie. Die tydperk van sy pontifikaat is nie presies bekend nie. Party skrywers noem 106–115, ander 109–116. Eusebius, in "Ecclesiastical History IV", IV, 1 beweer dat Alexander in die derde jaar van die bewind van die Romeinse keiser Hadrianus oorlede is, nadat hy vir tien jaar lank biskop van Rome was. Volgens die tradisie is hy op 3 Mei 115 in Rome oorlede. Hy is die beskermheilige teen kropsiekte (skildkliervergroting) en skrofulose (tuberkulose van die limfkliere in die nek).

Volgens die Liber Pontificalis was hy die seun van Alexander en gebore in Caput Tauri. Hy is saam met Eventius, 'n priester en Theodulus, 'n diaken gemartel. Hy is begrawe aan die Via Nomentana en na hom was daar 'n sede vacante van 35 dae.

Saamgestel uit die Nederlandse, Engelse en Duitse wiki.


</doc>
<doc id="22047" url="https://af.wikipedia.org/wiki?curid=22047" title="Ballet">
Ballet

Ballet is 'n geformaliseerde vorm van dans wat sy oorsprong in die howe van die Italiaanse Renaissance het, waarvandaan dit in Frankryk en Rusland verder as 'n dansvorm ontwikkel het. Ballet is 'n hoogs tegniese en invloedryke vorm van dans en word in balletskole die wêreld oor geleer. 'n Ballet (as 'n werkstuk) word gechoreografeer en kan ook toneelspel en gebarespel insluit. Die werkstuk word ook getoonset: orkesmusiek is die algemeenste, maar sang word ook soms gebruik. Die bekendste vorm van ballet is klassieke ballet, wat bekend is vir sy tegniek en vloeiende dog presiese bewegings. Latere vorms sluit ook neoklassieke en kontemporêre ballet in.

Die woord "ballet" is "van" die Italiaanse woord "ballare" ("om te dans") afgelei. Die oorsprong "van" ballet kan waarskynlik teruggevoer word tot die danstussenspele wat aan die howe "van" Italiaanse "vorste" aangebied is om gaste by groot bankette te vermaak. Een "van" dié feeste is in 1489 in Tortona gehou om die huwelik "van" die hertog "van" Milaan, Gian Galeazzo Sforza, met Isabella "van" Aragon te vier. 

Met die huwelik van Catharina de Médici en koning Hendrik II "van" Frankryk in 1535 het hierdie gewilde Italiaanse mode na Parys oorgewaai. Die violis en dansmeester Baldassarrino di Belgiojoso, wat deur Catharina "van" Italië na Frankryk gebring is, het in 1581 die "Ball et Comique de la Reine," waarskynlik die heel eerste ballet in die geskiedenis, opgevoer. 

Onder koning Lodewyk XIV het die belangstelling in hierdie tydverdryf aan die howe geweldig toegeneem "vanweë" die koning se persoonlike deelname aan die opvoerings - onder andere op vyftienjarige ouderdom in die rol "van" die son in Benserade se "Ballet de ja nuit (1653 ," musiek "van" Lully) en op 47 jaar as die nimf in "l 'Eglogue de Versaill es" (1685). 

Die koning het net die beste kunstenaars gehuur vir sy liefhebbery. Onder hulle was die Italiaans gebore Franse komponis Jean Baptiste Lully (1632-1687) en die danser CharlesLouis Beauchamp (1636-1719) wat ook balletmeester en choreograaf was. In opdrag van die koning het Beauchamp in 1661 die Academie Royale de Danse gestig. Mademoiselle La Fontaine (1665-1738) was die bekendste danseres van hierdie tydperk. 

Groot, swaar danskostuums is deur die danseres Marie-Anne de Cupis de Camargo (1710-1770) verander deurdat sy 'n groot stuk van haar kostuum afgesny het om makliker te kon beweeg. Die danseres Marie Sallé (1707-1756) het hierdie nuwe mode 'n stappie verder gevoer - in die ballet "Pygmalion" (1734) het sy 'n ligte Griekse tuniek gedra. 

Jean Georges Noverre (1727-1810) pleit in sy beroemde werk "Lettres sur la Danse et sur les Ballets" (1760) vir die vereenvoudiging van die kostuum, die afskaffing van die masker wat deur alle dansers gedra moes word , die beklemtoning van bewegings wat die mens se innerlike gevoelens kon weerspieël, en 'n natuurlike eenheid tussen musiek en handel ing. Sy idees het in sy leeftyd net in Engeland belangstelling geniet, waar hy saam met David Garrick (1717-1779) en Marie Sallé die "ballet d'action" aan die wêreld bekend gestel het. 

Aan die begin van die 19e eeu is die balletkostuum weer verander. Danseresse het kort tunieke van dun, deursigtige materiaal begin dra. Ook die tegniek het verander. Veral Carlo Blasis (1795-1878) het baie daartoe bygedra om die tegnieke te verbeter. Die belangrikste  choreograaf van hierdie tydperk was Salvatore Vigano (1769-1821) wat in Italië Noverre se idees uitgeleef het. 

Teen 1830 het die invloed van die Romantiek sy stempel op ballet afgedruk. Die bonatuurlike en droom-elemente soos lug-, water- en bosgeeste is uitgebeeld. Balletdanseresse het in die tydperk ook vir die eerste keer "sur Ie pointe" begin dans om die bonatuurlike en die swewende effek van die geeste goed te kon uitbeeld. Die tweede helfte van die 1e eeu word as 'n tydperk van agteruitgang beskou. Akrobatiese toertjies is in ballet gebruik en die eindresultaat was 'n soort revue. Met Serge Diaghilef (1872-1929) se koms na Wes-Europa het die klassiek-romantiese ballet nuwe groeikrag gekry. Die moderne dans is toe al 'n hele aantal jare beoefen. 

Soos in die meeste Europese lande het die Deense balletkultuur uit maskerades en hofballette van die Renaissance en die Barok ontstaan. Met die opening van die eerste Deense skouburg in 1722 het ballet as teaterkuns in dié land begin ontwikkel , en dit is met die stigting van die Koninklike Deense Teater in 1748 nog verder uitgebrei. Die eerste Deense danseres is deur die Italianer Vincenzo Galeotti (1733-1816) opgelei. Galeotti het die ballet d'action na Denemarke gebring. Aan die einde van die 18e eeu het die Franse invloed hier nog meer toegeneem met die koms van Antoine Bournonville (1805-1879) en sy seun August. August Bournonville, wat van 1830 af aan die hoof van die Koninklike Deense Ballet gestaan het, het die Franse klassieke balletstyl meesterlik verbind met die Deense kultuur. Met die debuut van die Deen Haraid Lander (geb. 1905, regte naam Alfred Bernhardt Sternsborg) in 1925, het eietydse Deense choreografieë soos "Etudes (1948)" en "Quartsiluni" (1942) weer ontstaan. Die Rus Vera Volkova (geb. 1904) is ná hom as artistieke hoof van die geselskap aangestel. Die bekendste hedendaagse choreograaf van Denemarke is Flemming Flindt (geb. 1936) en die bekendste dansers is Eric Bruhn, Henning Kronstam, Niels Björn Larsen, Borge Ralov, Margarethe Schanne, Toni Lander en Margot Lander. 

Die Engelse balletkultuur het waarskynlik sy oorsprong aan die howe van die Tudors en die Stuarts gehad, maar ware ballet het eers aan die begin van die 18e eeu ontstaan met die verskyning van John Weaver (1673-1760) , danser, choreograaf, balletmeester en gebarespeler. Weaver het baie belangrike verhandelinge oor uiteenlopende ballet elemente geskryf. Hoewel ballet in Engeland ook in 1848 in 'n soort revue verval het, het die Deen Adeline Genée in 1897 'n nuwe tydperk laat aanbreek. Anna Pavlova het ook met haar besoeke tussen 1908 en 1930 groot invloed uitgeoefen. Diaghilef het met sy Engelse toer in 1911 'n hele aantal Britse dansers en danseresse in diens geneem. Sy Ballets Russes het sterre soos Vera Savina, Alicia Markova, Anton Dolin en Lydia Sokolova opgelewer. Ook die twee grondleggers van die hedendaagse balletkultuur in Engeland, Marie Rambert (geb. 1888) en dame Ninette de Valois (geb. 1898), kom uit die Diaghilef-stal. Ninette de Valois was in 1931 betrokke by die stigting van die Vic-Wells Ballet. Toe dié gesels kap in 1946 sy naam na die Sadler's Wells Ballet verander, was sy steeds die direktrise. In 1956 het die geselskap na die Royal Opera House, Covent Garden, verhuis, en staan sedertdien as The Royal Ballet bekend. Frederick Ashton het dame Ninette de Valois in 1964 as direkteur opgevolg. 

In die tweede helfte van die 19e eeu het ballet in Frankryk onder Italiaanse invloed al hoe meer in die rigting van akrobatiek, revue en vaudeville ontwikkel. Aan die begin van die 20e eeu was daar egter 'n nuwe oplewing van die klassiek-romantiese ballet by die Paryse Opera onder leiding van die direkteur Jacques Rouché (1862-1957). Hierdie oplewing is gedeeltelik te danke aan die Italiaanse prima ballerina Carlotta Zambelli (1877-1968), wat aan die Paryse Opera verbonde was. Die werklike oplewing het egter van Rusland gekom toe Serge Diaghilef in 1909 met die wêreld se beste danskunstenaars, soos onder andere Pavlova, Nizjinski, Fokine en Ida Rubenstein, van die Marijinskiteater in St. Petersburg na Parys getrek het. Sy Ballets Russes het van die beste talent getrek, selfs musici soos Strawinski. Toe die Ballets Russes in 1929 met Diaghilef se dood ophou bestaan, het die Compagnie des Ballets (russes) de Monte-Carlo in sy plek gekom. Stigters van die geselskap was René Blum (1878-1942) en die voormalige Kosak-offisier kol. Vasili de Basil (1888-1951). Ná die Tweede Wêreldoorlog het verskeie nuwe balletgeselskappe in Frankryk ontstaan en verdwyn. Teen die einde van die sestigerjare het groepe soos die Ballet-Théätre Contemporain en die Théätre Français de la Danse ontstaan, maar die onaantasbare posisie van die Paryse Opera het weinig ruimte gelaat vir nuwe talent. AI wat geblyk het redelik bestand te wees teen die Opera se invloed, was groepe buite Parys, en sekere ballet-kategorieë waarin die vertoonelement van die verskeidenheidskonsert die opvallendste was. Ronaid Petit (geb. 1924) was die belangrikste verteenwoordiger hiervan en het groot sukses behaal. Van sy bekendste werke is "Carmen (1949), Le Loup" (1953), "Deuil" en "Vingt Quatre Heures" (1953), "Cyrano de Bergerac" (1959), en "Pelléas et Mélisande" (1969), wat spesiaal vir die prima ballerina Margot Fonteyn geskep is.

Die Russiese ballettradisie het in 1738 ontstaan toe die Fransman Jean-Baptiste Landé·in opdrag van keiserin Anna Iwanofna Romanowa (1693-1740) 'n balletskool by die keiserlike teater in St. Petersburg gestig het. Omdat die Russiese balletgeselskappe grotendeels van buitelandse hoofdansers en -danseresse gebruik gemaak het, het Russiese balletsterre eers in die 19e eeu op die voorgrond getree. Die balletmeesters Charles Louis Didelot (1767-1837), Jules Perrot (1848-1858), Arthur Michel Saint Léon (1859-1869) en Carlo Blasis (1795-1878) het die grondslag gelê waarop die Fransman Marius Petipa (1822-1910) die wêreldberoemde Russiese ballettradisie kon voortbou. Ballette soos "Don Quixote (1869), La Bayadere (1877), La Belle au Bois Dormant (Doringrosie," 1890), "CasseNoisette (Die Neutkraker," 1892) "en Le Lac des Cygnes (Swanemeer," 1895) het onder sy leiding, en in samewerking met onder andere die Italianer Enrico Cecchitti (1850-1928) en die Rus Ljef Iwanowitsj Iwanof (1834-1901), ontstaan. Hedendaagse werke uit die Sowjetunie ontstaan hoofsaaklik uit die tradisie wat deur Petipa gevestig is. Russiese ballerinas soos Galina Ulanowa (geb. 1910), Maja Plisetskaja (geb. 1925) en Jekaterina Maksimowa (geb. 1939) word onder die wêreld se bestes gereken. 

Ballet in Suid-Afrika het sy ontstaan waarskynlik sowat 180 jaar gelede in Kaapstad gehad, waar balletmeesters van die buiteland dansopvoerings op die destydse Boerenplein aangebied het. Anna Pavlova se besoek aan Suid-Afrika in 1925 het 'n geweldige belangstelling in ballet wakker gemaak. Die South African Dance Teachers Association en verskeie takke van die Royal Academy of Dancing is as gevolg van haar besoek gestig. Die Universiteit van Kaapstad het in 1932 'n balletskool geopen en só het dié universiteit die eerste ter wêreld geword met 'n departement vir ballet. Rade vir Uitvoerende Kunste is in 1963 in al vier provinsies deur die Regering aangestel. Met die finansiële steun wat die Regering aan die rade gee, kon die balletgeselskap van die Universiteit van Kaapstad 'n groep heeltydse professionele dansers in diens neem. Tussen 1963 en 1965 het die vier rade, naamlik Kruik (die Kaaplandse Raad vir die Uitvoerende Kunste), Naruk (die Natalse Raad vir die Uitvoerende Kunste), Sukovs (die Streeksraad vir die Uitvoerende Kunste van die OVS) en Truk (die Transvaalse Raad vir die Uitvoerende Kunste), balletgeselskappe gestig. Die twee kleiner rade, Naruk en Sukovs, het dit egter nie lonend gevind nie, en ongeveer 12 jaar ná die stigting daarvan het hulle hul balletgeselskappe ontbind. 

Ballet is in Amerika waarskynlik deur die Engelse danser Henry Holt bekend gestel. Holt het in 1735 "The Adventures of Harlequin and Scaramouch, with the Burgomaster Tricked in Charleston" opgevoer. Die moderne danstegnieke het nêrens in die wêreld só vinnig ontwikkel soos ná 1900 in die Verenigde State van Amerika nie, waar dit ook 'n groot invloed op die klassieke genre uitgeoefen het. George Balanchine het in 1933 na Amerika gekom en veertig jaar lank die toon aangegee in Amerikaanse klassieke ballet. Balanchine se geselskap het ook moderne werke van sy tydelike medewerkers, soos die twee Amerikaners Jerome Robbins (geb. 1918) en John Butler (geb. 1920), opgevoer. 

As 'n reaksie op die verstarring van klassieke ballet het 'n aantal danskunstenaars aan die einde van die 19e eeu nuwe ballet-uitdrukkingsvorme probeer ontwikkel. Die bekendste hiervan was dié van Isadora Duncan (1878-1927). Martha Graham (geb. 1893) word as die grondlegger van eietydse moderne dans beskou. Met 'n nuwe harde en hoekige bewegingstyl het sy vele effektiewe uitdrukkingsvorme ontwikkel. Die Martha Graham School of Contemporary Dance het die belangrikste prominente dansers van die hedendaagse moderne ballet opgelewer. Hedendaagse moderne ballet word nie net ten opsigte van vormvernuwing van klassieke ballet onderskei nie. Moderne ballet harmonieer ook goed met ander kultuurverskynsels soos jazz. Die meester van jazz-ballet is die Amerikaner Jerome Robbins (geb, 1918). Robbins is veral bekend vir sy choreografie in die musiekspel "West Side Story" en "Fiddler on the Roof." 

Basiese dansbewegings in ballet sluit die volgende in:








</doc>
<doc id="22048" url="https://af.wikipedia.org/wiki?curid=22048" title="Boog">
Boog

'n Boog kan verwys na die volgende:



</doc>
<doc id="22053" url="https://af.wikipedia.org/wiki?curid=22053" title="Blitsskare">
Blitsskare

'n Blitsskare of kitsskare beskryf 'n groep mense wat volgens instruksies op 'n gegewe tyd in 'n publieke ruimte bymekaarkom, iets ongewoon doen vir 'n kort tydsbestek en dan weer vinnig uitmekaargaan. Hulle word gewoonlik georganiseer met die hulp van die Internet of ander digitale kommunikasie instrumente (soos selfone) of netwerke. Die mense wat aan sodanige aksie deelneem is gewoonlik nie persoonlik aan mekaar bekend nie.

Die term word ook toegepas op sogenaamde verspreideskades wat soortgelyke middele gebruik om gelyktydige aksies in verskillende plekke te koördineer. 'n Voorbeeld van sodanige aksie was die grootskaalse gebruik van selfone tydens die 2005 siviele onrus in Frankryk ten einde wydverspreide sosiale onrus te koördineer.

Die eerste blitsskare is in Manhattan gedurende Mei 2003, deur Bill Wasik, senior redakteur van "Harper's Magazine" georganiseer. Die bestaan van blitsskares was onbekend totdat Wasik 'n artikel oor die ontstaan daarvan in die Maart 2006 uitgawe van Harper gepubliseer het. Die eerste poging was egter onsuksesvol nadat die winkel wat geteiken sou word, vooraf ingelig is. Die eerste suksesvolle blitsskare kom byeen op 17 Junie 2003 by Macy afdelingswinkel in New York Stad. Wasik vermy die probleem van die eerste poging deur die deelnemers na voorlopige bymekaarkomplekke in vier Manhattan kroeë te laat gaan—waar die deelnemers finale instruksies ontvang het oor die plek en uiteindelike aksie.

Meer as een honderd mense het bymekaargekom op die negende vloer in die vloerbedekkingsafdeling van Macy afdelingswinkel. Hulle het saamgedrom om 'n spesifieke duur mat. Enige persoon wat genader was deur 'n verkoopsassistent was aangesê om te beweer dat hul woonagtig is in 'n pakhuis buite New York Stad en op soek was vir 'n "liefdesmat" ( ""Love Rug"") en dat hulle al hul aankoopbesluite gesamentlik neem. Die groep het vir tien minute hul beplande aankoop met verkoopspersoneel en mekaar bespreek en toe die winkel verlaat. Ander soortgelyke blitsskare byeenkomste het kort hierna gevolg, insluitende ongeveer 200 persone wat in die ingangsportaal en mezzanine van die Hyatt hotel gesinchroniseerde applous gelewer vir omtrent vyftien sekondes. Nog 'n blitsskare het 'n skoen boutique in SoHo binnegegaan en het voorgegee dat hulle toeriste op 'n bustoer deur New York is. 

In sy artikel het Wasik beweer dat hy blitsbende gekep het as 'n sosiale eksperiment ontwerp om die spot te dryf met modevraate (Engels: "hipsters"), en aandag te vestig op die kulturele atmosfeer van konformiteit en die begeerte om deel te wees van die "volgende groot ding". In die artikel gee Wasik krediet aan die webjoernaalskrywer Sean Savage van Cheesebikini.com vir die skep van die term ""flash mob"" ten einde die tipe verskynsel te beskryf.

Savage beweer dat hy geïnspireer was om die term te skep deur die reeds bestaande term ‘"smart mob"’. Howard Rheingold het die term bekend gemaak in sy boek "Smart Mobs: The Next Social Revolution" (2002). Rheingold argumenteer dat mobielekommunikasie tegnologie en tydsgenoot tot tydsgenoot (‘"peer-to-peer"’) kommunikasie gebruike wat dienste soos Napster gewild maak, skep nuwe geleenthede vir mense om vinnig netwerke vir kollektieweaksie te skep. Die skare wat hierna vergader word na verwys as 'n blitsskare wat vergader vir sosiale of politieke doelwitte.

Die term ""flash mob"" word in die agtienhonderds gebruik in Tasmanië om 'n subkultuur bestaande uit vrouegevangenisse te beskryf agv die sogenaamde ""flash language"" wat deur die vroue gepraat is. Die 1800 Australiese term ""flash mob"" verwys dus na 'n segment van die gemeenskap, en nie na 'n gebeurlikheid nie en het dus geen ooreenkoms met die moderne konsep blitsskare nie.
'n Vaagweg-soortgelyke konsep is egter al in 1973 in 'n wetenskapfiksieboek "Flash Crowd" deur Larry Niven beskryf. Die boek beskryf hoe, na die uitvinding van teleportasie, 'n argument in 'n inkopiesentrum wat deur 'n nuusspan gedek word in 'n onlussituasie ontaard. Die uitsaai van die argument trek aandag van die publiek wat die algemeenbeskikbare teleportasietegnologie gebruik en in groot getalle na die sentrum gaan en die onrussituasie vererger. 
In die 1998 roman "Distraction" deur Bruce Sterling, word onrus deur 'n blitsskare ook in die openingsbladsye beskryf. Die term word egter nie in die boek gebruik nie en die onrus veroorsaak die blitsskare is slegs 'n randelement in die storie.

Blitsskares het as 'n sosiale eksperiment begin met geen spesifieke diepliggende doelwitte nie. Die konsep het egter reeds ontwikkel in gevalle waar politieke en sosiale agendas bevorder sou word. 'n Groep gay en lesbiese mense in Detroit het 'n restaurant geteiken met sekere aksies, na berigte oor 'n homofobiese voorval daar. Die vermoë om 'n blitsskare te skep noodsaak die gebruik van effektiewe kommunikasie wat gebied word deur selfone, webwerwe en e-pos.
In Desember 2004, in Boekarest, Roemenië, het ongeveer 70 mense voor "Televiziunea Română" vergader, hul monde toegeplak en op een plek begin draf. Met die aksie het hul aandag gevestig op 'n Romeense sêding "Hou jou mond en laat die enkels beweeg" wat beteken "doen soos wat vir jou gesê is en moet nie daarop kommentaar lewer nie." Die protes was gemik teen sensorskap van joernaliste verbonde aan die televisiestasie. Hierdie blitsskare het aanleiding gegee tot aksies wat tot veranderinge in die Raad van die Televisiestasie aanleiding gegee het.

Hoewel dit die amptelike ontstaan van blitsskares in 2003 voorafgaan het, het in 2000 'n protesaksie wat soortgelyk is tot die blitsskare fenomeen, 'n groot rol gespeel in die beëindiging van die Joseph Estrada se presidentskap in die Filippyne. Ongeveer 'n miljoen mense het op 'n hoofweg in Manila byeengekom om te eis dat Estrada bedank. Die massa is grootliks deur middel van SMS-selfoonboodskappe gemobiliseer om in Manila byeen te kom.
Blitsskare-byeenkomste kom amusant en surrealisties voor maar kan ook mense skok wat nie besef wat aangaan nie. Blitsskares het bepaald potensiaal om as politieke instrument gebruik te word. Voorts het dit ook ekonomiese toepassings veral deur blitsskares te gebruik om 'n produk te adverteer. In Indië in November 2003, 'n maand na die land se eerste gerapporteerde blitsskare het 'n paar dosyn mense buite 'n inkopiesentrum in Mumbai die naam van 'n televisieprogram begin skreeu. " Ons het blitsskares georganiseer, en mense in plaaslike treine gekry om pienk sambrele te dra en die program te bespreek ... dit het mense nuuskierig gemaak en hul aangespoor om na ons kanaal te kyk", het Sony se uitvoerende amptenaar gesê wat die aksies gereël het.

Die eerste gerapporteerde blitsskare in Suid-Afrika het op 16 Junie 2007 in die Menlyn-winkelsentrum in Pretoria byeengekom. Nagenoeg 'n honderd mense het vyf minute lank 'n Meksikaanse golf uitgevoer en daarna uitmekaar gegaan.



</doc>
<doc id="22058" url="https://af.wikipedia.org/wiki?curid=22058" title="1. FC Eintracht Bamberg">
1. FC Eintracht Bamberg

Die klub is op 3 Maart 1901 gestig as "1. Fußball-Club Bamberg". As een van die eerste sportklubs in die "Oberfranken"-distrik, het die klub vanaf die begin van georganiseerde sokker in die "Gau" Noord-Beiere (1905) meegeding. Die eerste selfstandige ligasisteem (Oos-Kreisliga) is eers hier gevestig in 1910 en aan die einde van die 1911/12-seisoen is Bamberg gerelegeer toe die liga tot 8 spanne verminder is. Tot op daardie stadium het Bamberg dus op die hoogste vlak meegeding.

In 1942 het die klub teruggekeer na die eerste vlak toe dit die Gauliga Noord-Beiere gehaal het. Die klub is op daardie stadium versterk deur spelers van ander stede wat by die Bamberg Pantserregiment gestasioneer was. Dit is later heringedeel by die Gauliga Bayreuth-Noord, maar die liga het ineengestort as gevolg van die Tweede Wêreldoorlog. 

Na die Tweede Wêreldoorlog het die klub een seisoen (1946/47) in die Oberliga Suid deurgebring, die laaste keer wat die klub op die hoogste vlak was. 

Op 1 April 2006 het die klub met "TSV Eintracht Bamberg" saamgesmelt en die huidige naam aangeneem. TSV was een van die jonger sportklubs in Bamberg en is gestig op 17 Maart 1951.



</doc>
<doc id="22082" url="https://af.wikipedia.org/wiki?curid=22082" title="Guido Cavalcanti">
Guido Cavalcanti

Guido Cavalcanti (1255 - 1300) was 'n Italiaanse digter en 'n vriend en rolmodel vir Dante Alighieri. Hy was in Florence gebore die seun van Cavalante de Cavalcanti. In Junie van 1300 was daar 'n burgeroorlog in Florence en Guido word verban na Sarzana. In Augustus 1300 reis hy terug na Florence en sterf aan 'n koors.

Cavalcanti word beskou as een van die Italiaanse beste digters en was verwys as Dante se rolmodel.


</doc>
<doc id="22101" url="https://af.wikipedia.org/wiki?curid=22101" title="Brunetto Latini">
Brunetto Latini

Brunetto Latini (1220-1294) (Burnectus Latinus in Latyn en Burnecto Latino in Italiaans) was 'n Italiaanse filosoof en politikus. Hy is in Florence gebore.


</doc>
<doc id="22117" url="https://af.wikipedia.org/wiki?curid=22117" title="SV Ramlingen-Ehlershausen">
SV Ramlingen-Ehlershausen

SV Ramlingen/Ehlershausen is 'n sportklub uit Burgdorf in die deelstaat Neder-Sakse in Duitsland, veral bekend vir sy sokkerafdeling. Benewens sokker het die klub ook 'n fietsryafdeling.

Die klub is op 5 Junie 1921 gestig as "SV Ramlingen". Aan die einde van die Tweede Wêreldoorlog is die klub ontbind deur die Geallieerdes in 1945. Die klub is egter weer op 2 Augustus 1946 herstig as "SV Ramlingen-Ehlershausen", die huidige naam.

Die klub se grootste prestasie was om die Oberliga Noord te haal in 2006.



</doc>
<doc id="22155" url="https://af.wikipedia.org/wiki?curid=22155" title="Fetale alkoholsindroom">
Fetale alkoholsindroom

Fetale alkoholsindroom of FAS is 'n gebrek wat aan 'n menslike embrio toegedien word indien die gasmoeder alkohol tydens swangerskap inneem. Dit is die algemeenste voorkombare vorm van intellektuele gestremdheid in die wêreld, en tog is dit 'n ernstige openbaregesondheidsprobleem in Afrika en spesifiek in die Wes-Kaap.

FAS beskryf kinders wat groeivertraging en fisiese abnormaliteite en afwykings van die sentrale senustelsel vertoon as gevolg van blootstelling aan alkohol terwyl hul moeders hulle verwag het. Alkohol kan onomkeerbare skade aan die ontwikkelende fetus veroorsaak.

Fetale Alkoholsindroom dui op 'n aantal fisieke en geestelike gebreke wat by geboorte aanwesig is en die direkte gevolg is van die moeder se inname van alkohol tydens swangerskap. Die gebreke sluit in: verstandelike gestremdheid, wanfunksionering van die sentrale senustelsel, kraniofasiale abnormaliteite (afwykings van die skedel en gesig) sowel as gedragsprobleme en wanaanpassing.

Die skade wat die kind as gevolg van die moeder se inname van alkohol opdoen, is onomkeerbaar. Enige moeder wat alkohol inneem tydens swangerskap, plaas haar baba in gevaar om die siekte op te doen. Wanneer die moeder alkohol drink, neem die baba dit ook in. Geen aanduiding kon tot nou toe gevind word van 'n minimum-hoeveelheid alkohol wat ingeneem moet word voordat skade aangerig word nie. Daar bestaan egter ook geen bewyse dat klein hoeveelhede alkohol nie skadelik is nie.

Die tydskrif van die Amerikaanse Mediese Vereniging het in 1991 berig dat Fetale Alkoholsindroom die belangrikste bekende oorsaak van verstandelike gestremdheid is. Ten minste 5 000 - of een uit elke 750 babas wat lewend gebore word - word volgens dié tydskrif jaarliks met die sindroom gediagnoseer. Dertig tot veertig persent van babas wie se moeders tydens swangerskap swaar drink, ly aan die siekte en die probleem word aangetref by alle rasse- en sosio-ekonomiese groepe. Sommige navorsers is van mening dat een- tot twee-derdes van alle kinders wat spesiale onderrig ontvang, deur hierdie sindroom geaffekteer is.

Kinders wat aan Fetale Alkohol sindroom ly, ondervind ernstige leerprobleme en is stadig om te begin praat. Hulle toon ook gedragsprobleme soos hiperaktiwiteit, swak konsentrasievemoë en probleme met sosialisering. Die sindroom oefen 'n invloed uit op hul skoolloopbaan, sosiale gedrag en uiteindelik hul kanse om werk te kry. Dit beïnvloed dus hul ganse bestaan negatief en verdoem hulle voor geboorte reeds tot 'n minderwaardige lewe waarin hul biologiese potensiaal nooit gerealiseer sal word nie.

Daar is nog geen toetse beskikbaar om vas te stel of 'n baba aan Fetale Alkoholsindroom ly nie. 'n Diagnose word gemaak op grond van die geskiedenis van die moeder se alkoholinname en die aanwesigheid van simptome soos 'n lae IK, swak ontwikkeling van gelaatstrekke, hartprobleme, sig- en gehoorprobleme en belemmering van die immuunstelsel.

Die hoogste voorkoms van Fetale Alkoholsindroom ter wêreld word in Suid-Afrika aangeteken. Na raming ly een uit elke twintig kinders in Wes-Kaapland aan die sindroom. 'n Studie waartydens die alkoholinname van 625 vroue in hierdie gebied ondersoek is, het aan die lig gebring dat 26,4% uitermatige hoeveelhede alkohol ingeneem het tydens swangerskap. 'n Skokkende bevinding was ook dat hierdie vroue onbewus was van die gevare wat alkohol vir hul ongebore babas ingehou het.

Die SA regering is besig om gesondheidswerkers op te lei, wat dan weer die algemene publiek opvoed omtrent die gevare van alkoholgebruik tydens swangerskap. Nasionale bewusmakingsveldtogte word ook gevoer deur die verspreiding van pamflette, plakkate en video's.


</doc>
<doc id="22161" url="https://af.wikipedia.org/wiki?curid=22161" title="Seksueel oordraagbare infeksie">
Seksueel oordraagbare infeksie

Seksueel oordraagbare infeksies (SOI's) word deur seksuele kontak van een persoon na 'n ander versprei. Hierdie infeksies veroorsaak seksueel oordraagbare siektes (SOS'e) wat algemeen voorkom, wat pyn kan meebring en wat onvrugbaarheid en sterfte kan veroorsaak indien dit nie behandel word nie. Van die algemene SOI's is gonorree, trigomoniase, chlamydia en sifilis. Genitale vratte word deur die menslike papilloomvirus veroorsaak en sommige subtipes hiervan is vir die meeste gevalle van servikale kanker verantwoordelik.

Die meeste SOS'e kan behandel en genees word. Die verworwe immuniteitsgebreksindroom (vigs) en die seksueeloordraagbare virus Menslike Immuniteitsgebrekvirus (MIV) wat vigs veroorsaak, kan egter nie genees word nie. MIV kan deur seksuele kontak, deur bloed en deur 'n swanger vrou aan haar kind gedurende swangerskap, geboorte, of borsvoeding oorgedra word. Alhoewel MIV nie genees kan word nie, kan die uitwerking daarvan soms tydelik gestuit word.

Dit is belangrik om te onthou dat ander SOI's soos sifilis en vaginale sproei iemand se kans verhoog om MIV te kry of dit aan ander oor te dra. Mense met SOI's moet dus verkieslik so gou moontlik behandel word, en indien moontlik vir MIV getoets word en berading ontvang. Dit kan by alle primêregesondheidsorgklinieke en -sentrums gedoen word.

Mens kan gewoonlik nie sien dat iemand 'n SOI het nie; mense met SOI's, insluitend MIV, lyk gewoonlik nie siek nie. Dit kan van drie tot tien jaar duur voordat iemand met MIV simptome toon.

Die mees effektiewe manier om SOI's te voorkom is deur nie seks te hê nie. Sommige vaksiene verlaag die risiko's van sekere infeksies soos hepatitis B en sommige soorte MPV. Veiliger sekspraktyke soos die gebruik van kondome en om een seksmaat te hê, kan ook die risiko verlaag. Sekere infeksies kan ook effektief deur manlike besnydenis verminder word.

Nie alle SOI’s is simptomaties nie, en simptome verskyn ook nie noodwendig direk ná besmetting nie. In sommige gevalle kan ’n siekte sonder enige simptome gedra word, wat ’n groter risiko vir oordrag na ’n ander persoon inhou. Na gelang van die siekte kan onbehandelde SOI’s tot onvrugbaarheid, chroniese pyn en selfs die dood lei.

Die teenwoordigheid van ’n SOI in kinders kan op seksuele misbruik dui.

Die volgende geslagsdade verhoog die risiko en waarskynlikheid van seksueel oordraagbare infeksies: orale seks, vaginale seks, anale seks, analingale seks.






Seksueel oordraagbare infeksies sluit in:







Baie SOI’s word (meer dikwels) deur die slymvliese van die penis, vulva, rektum, urienweg en (minder dikwels – afhangende van die soort infeksie) deur die mond, keel, lugweg en oë oorgedra. Alhoewel die kop van die penis deur ’n sigbare slymvlies bedek word, produseer dit geen mukus nie. Slymvliese verskil van vel in die sin dat dit sekere patogene in die liggaam inlaat. Die hoeveelheid kontak met geïnfekteerde bronne wat infeksie veroorsaak, wissel van patogeen tot patogeen, maar selfs ligte kontak tussen ’n slymvlies en vogdraers (soos veneriese vloeistof) kan siekte tot gevolg hê.

Dit is een rede waarom die waarskynlikheid dat infeksies deur seks oorgedra word, baie hoër is as deur meer terloopse, nieseksuele kontak – aanraking, omhelsing, handdruk – maar dit is nie die enigste rede nie. Alhoewel slymvliese in die mond en genitalieë voorkom, blyk dit dat baie SOI’s makliker deur orale seks as deur ’n diep soen oorgedra word. Baie infeksies wat maklik van die mond na die genitalieë en omgekeerd oorgedra word, word moeiliker van een mond na ’n ander oorgedra. By MIV dra genitale vloeistowwe baie meer van die patogeen as speeksel. Sommige infeksies wat as SOI’s geëtiketteer word, soos Herpes simpleks en MPV, kan deur direkte velkontak oorgedra word. KSHV weer, kan deur ’n diep soen oorgedra word, maar ook wanneer speeksel as ’n seksuele smeermiddel gebruik word.

Afhangende van die SOI kan ’n persoon die infeksie oordra as daar geen tekens van die siekte teenwoordig is nie. ’n Persoon is baie meer geneig om die herpesinfeksie oor te dra wanneer daar blase is, maar ’n geïnfekteerde persoon kan die MIV-infeksie egter enige tyd versprei, selfs al het hy/sy nog nie vigssimptome ontwikkel nie.

Alle seksuele gedrag wat kontak met liggaamsvloeistowwe van ’n ander persoon behels, hou ’n risiko vir die verspreiding van seksueel oordraagbare siektes in. Alhoewel die bekamping van MIV, wat tot vigs lei, tot dusver die meeste aandag ontvang het, verskil elke SOI se situasie.

Soos uit die naam afgelei kan word, word seksueel oordraagbare siektes deur sekere seksuele aktiwiteite van een persoon na ’n ander oorgedra, en nie soseer deur daardie seksuele aktiwiteite "veroorsaak" nie. Bakterieë, fungi, protosoë of virusse is steeds die oorsaaklike agente. Dit is nie moontlik om enige seksueel oordraagbare siekte op te doen deur enige seksuele kontak met ’n persoon wat nie ’n draer is nie; aan die ander kant het ’n persoon wat ’n SOI het, dit opgedoen deur kontak (seksueel of andersins) met iemand wat dit reeds gehad het. Sommige SOI’s soos MIV kan tydens swangerskap of borsvoeding van die ma na die kind oorgedra word.

Alhoewel die waarskynlikheid van die oordrag van verskeie seksuele aktiwiteite baie wissel, behoort alle seksuele aktiwiteite tussen twee (of meer) mense oor die algemeen as ’n tweerigtingpad vir die oordrag van SOI’s beskou te word. Om te “gee” of te “ontvang” is dus albei gevaarlik, maar om te “ontvang” hou ’n groter risiko in.

Alhoewel gesondheidsorgpraktisyns veiliger seks voorstaan, soos die gebruik van kondome as die betroubaarste manier om die risiko vir seksueel oordraagbare siektes gedurende seksuele aktiwiteit te verlaag, mag veiliger seks onder geen omstandighede as ’n absolute vrywaring gesien word nie. Die oordrag van en blootstelling aan liggaamsvloeistowwe soos deur bloedoortappings en ander bloedprodukte, die deel van naalde, naaldsteekbeserings (wanneer mediese personeel tydens prosedures per ongeluk gesteek of geprik word), die deel van tattoeëernaalde en geboorte is ander maniere waarop die infeksie oorgedra kan word. Hierdie verskillende maniere stel veral sekere groepe soos mediese werkers, bloeiers en dwelmgebruikers in gevaar.

Onlangse epidemiologiese studies het sosiale netwerke ondersoek wat deur seksuele verhoudings tussen individue gedefinieer word, en daar is ontdek dat die eienskappe van seksuele netwerke deurslaggewend vir die verspreiding van seksueel oordraagbare siektes is. Sogenaamde "assortative mixing" tussen mense met 'n groot hoeveelheid seksmaats blyk veral ’n belangrike faktor te wees.

Dit is moontlik om ’n asimptomatiese draer van seksueel oordraagbare siektes te wees. Seksueel oordraagbare siektes kan veral by vroue die ernstige pelviese inflammatoriese siekte veroorsaak.

Voorkoming is van sleutelbelang in die bestuur van ongeneeslike SOI’s soos MIV en herpes. Klinieke vir seksuele gesondheid staan die gebruik van kondome voor en versprei dit in hoërisiko-gemeenskappe.

Die mees effektiewe manier om seksuele oordrag van SOI’s te voorkom, is om kontak met liggaamsdele of vloeistowwe te vermy wat tot oordrag vanaf ’n geïnfekteerde persoon kan lei. Nie alle seksuele aktiwiteite behels kontak nie: kuberseks, foonseks of masturbasie is alles metodes waar kontak vermy word. Die behoorlike gebruik van kondome verminder kontak en risiko. Alhoewel ’n kondoom blootstelling effektief beperk, is dit wel moontlik dat siekteoordrag met ’n kondoom kan plaasvind.

Albei maats moet vir SOI’s getoets word voordat seksuele kontak geïnisieer word of voordat kontak hervat word as ’n maat seksuele kontak met iemand anders gehad het. Baie infeksies word nie onmiddellik ná blootstelling waargeneem nie, en daar moet genoeg tyd tussen moontlike blootstelling en toetsing verloop voordat daar ’n akkurate uitslag sal wees. Dis moontlik dat sekere SOI’s, veral sekere hardnekkige virusse soos MPV, nie met die huidige mediese prosedures ontdek sal word nie.

Baie siektes wat permanente infeksies laat posvat, kan die immuunstelsel in so ’n mate in beslag neem dat ander siektes makliker oorgedra word. Die aangebore immuunstelsel wat teen MIV weerstand bied, kan oordrag van MIV voorkom wanneer virustellings baie laag is, maar wanneer die stelsel met ander virusse besig of oorweldig is, kan MIV posvat. Sekere SOI’s verhoog MIV-geïnfekteerde pasiënte se sterfterisiko.

Strategieë vir die uitbreiding van toetsing vir MIV en SOI’s blyk suksesvol te wees. Sommige behandelingsfasiliteite gebruik tuistoetse en laat persone die toets vir die opvolgbesoek terugbring. Ander fasiliteite beveel aan dat persone wat voorheen geïnfekteer was, terugkom om te verseker dat die infeksie geëlimineer is. Nuwe strategieë om hertoetsing aan te moedig is die gebruik van sms’e en e-posboodskappe. Hierdie aanmanings word nou bo en behalwe telefoonoproepe en briewe gebruik.

Daar is inentings (vaksiene) beskikbaar wat teen sommige virus-SOI’s soos Hepatitus A, Hepatitus B en sommige soorte MPV beskerming bied. Daar word aanbeveel dat persone hulle laat inent voordat seksuele kontak geïnisieer word ten einde maksimale beskerming te verseker. Daar word tans aan die ontwikkeling van vaksines teen gonorree gewerk.

Kondome en vroulike kondome bied slegs beskerming wanneer dit behoorlik gebruik word, en slegs vir die areas wat daardeur bedek word. Onbedekte areas is steeds vatbaar vir baie SOI’s.

In die geval van MIV is die penis amper altyd die seksuele oordragroete aangesien MIV nie deur velkontak versprei kan word nie; om ’n penis dus met ’n kondoom wat korrek gedra word, van die vagina of anus te beskerm, kan MIV-oordrag effektief voorkom. MIV wat via geïnfekteerde vloeistof op stukkende direk oorgedra word, sal nie as “seksueel oorgedra” beskou word nie, maar kan teoreties steeds tydens seks plaasvind. Dit kan voorkom word deur seksuele kontak te vermy wanneer daar oop, bloeiende wonde is.

Ander SOI’s, selfs virusinfeksies, kan met die gebruik van lateks-, poli-uretaan- of poli-isopreenkondome voorkom word. Sommige mikro-organismes en virusse is steeds klein genoeg om deur die porieë in natuurlike velkondome te dring, maar te groot om deur lateks of sintetiese kondome te dring.

Vir maksimum beskerming moet daar aanvaar word dat 'n gebruikte kondoom en die inhoud daarvan geïnfekteer is. Daar moet dus met die kondoom weggedoen word. ’n Nuwe kondoom moet vir elke afsonderlike geslagsdaad gebruik word aangesien dit met veelvoudige gebruik kan skeur en die effektiwiteit as beskermer belemmer word.

Navorsers het gehoop dat nonxynol-9, ’n vaginalemikrobe-doder, die risiko vir SOI's sou verlaag. Bewyse het egter getoon dat dit oneffektief is en vroue se kans op MIV-infektering verhoog.

’n Persoon kan vir ’n enkele infeksie getoets word, of daar kan ’n reeks toetse vir verskeie SOI’s gedoen word, insluitend toetse vir sifilis, trigomoniasa, gonorree, chlamydia, herpes, hepatitis en MIV. Daar is nie ’n prosedure wat vir alle besmetlike agente toets nie.

Vroeë identifisering en behandeling lei tot ’n kleiner kans om die siekte te versprei en kan by sommige infeksies die uitkoms van die behandeling verbeter. Daar is dikwels ’n vensterperiode ná aanvanklike infektering waartydens ’n SOI-toets negatief kan wees. Gedurende hierdie tyd kan die infeksie oordraagbaar wees. Die duur van hierdie tydperk wissel afhangende van die infeksie en die toets. ’n Diagnose kan ook vertraag word indien die geïnfekteerde persoon onwillig is om ’n mediese praktisyn te besoek. Meer mense raadpleeg die internet in plaas van 'n dokter oor SOI's as oor ander seksuele probleme.


</doc>
<doc id="22164" url="https://af.wikipedia.org/wiki?curid=22164" title="Chroniese siekte">
Chroniese siekte

'n Chroniese siekte is 'n siekte wat vir 'n lang tyd voortduur of oor 'n lang tydperk weer en weer voorkom. Sommige van die algemeenste chroniese siektes is asma en hipertensie (hoë bloeddruk).

Chroniese siektes kan oorerflik wees, maar dit is bekend dat verskeie lewenstyl- en omgewingsfaktore soos die rookgewoonte, ontoepaslike dieet, gebrek aan oefening en oormatige alkoholverbruik risiko's beduidend verhoog. Hierdie faktore is in 'n sekere mate binne die beheer van 'n goed ingeligte persoon, maar daar is dikwels ander faktore, soos armoede, ondervoeding tydens swangerskap en die babajare, genetiese vatbaarheid/geneigdheid en ouderdom, waaroor die individu min of geen beheer het nie.

Benewens vroeë diagnose, behandeling en die beperking van skade is die fokus van die diens grotendeels op die voorkoming van siekte en die bevordering van gesonde gedrag.

Chroniese siektes wat prioriteit geniet, is hoë bloeddruk of hipertensie, asma, epilepsie, beroerte, niersiektes, kanker, obstruktiewe longsiekte en Diabetes Tipe 2. (Diabetes Tipe 1, wat meesal in die vroeë kinderjare gediagnoseer word, kom minder algemeen voor.) Die meeste van hierdie siektes is langtermynsiektes en, hoewel baie van hulle nie genees kan word nie, kan hulle beheer word.

Mense van alle ouderdomme word deur chroniese siektes aangetas, maar die risiko om 'n chroniese siekte te ontwikkel is hoër onder bejaardes; so ook die kans dat die chroniese siekte tot liggaamlike ongeskiktheid kan lei.

Op die vlak van primêregesondheidsorg berus die diens op voorkoming, deur mense oor die voordele van 'n gesonde lewenstyl op te voed. Elke kliniek het 'n personeellid wat oor die vaardighede beskik om chroniese toestande by pasiënte van alle ouderdomme te diagnoseer en dit te behandel. Dit is vir pasiënte moontlik om dieselfde verpleegster vir opvolgbesoeke te sien as hulle gereeld op die bepaalde kliniekdag vir diabetes, hipertensie of asma aanmeld. Hulle ontvang 'n spesiale kaartjie of plakker op hulle lêer wat gebruik word om deurlopende gesondheidsorg te verseker. Berading en pasiëntsamewerking maak ook deel van die diens uit. Dokters/mediese beamptes besoek van tyd tot tyd klinieke om pasiënte met chroniese siektes te evalueer.

Reëlings word deur die kliniek getref om pasiëntvervoer tot die minimum te beperk (veral vir bejaardes) deur 'n voorraad middels voor te skryf wat van een tot drie maande sal hou. Die personeel fasiliteer dikwels die totstandkoming van klubs en spesiale ondersteuningsgroepe vir mense met chroniese siektes. Hierdeur word 'n pasiënt in staat gestel om meer inligting oor spesiale sorg en gesondheidsopvoeding oor hulle toestand te bekom.

Indien komplikasies ontstaan, word pasiënte na die volgende vlak van gesondheidsorg verwys.

Voorbeelde van hoe chroniese siektes voorkom, bestuur en behandel word, word hieronder gegee:

Asma affekteer volwassenes en kinders. Dit is 'n chroniese inflammasie van die lugweë en word deur 'n allergie veroorsaak. Asma kan nie genees word nie, maar kan doeltreffend behandel word deur daagliks voorkomende medikasie te neem. Die evaluering en behandeling van volwassenes vind by primêregesondheidklinieke plaas waar kliënte ondersoek word, spesiale ondersoeke uitgevoer word en behandeling voorgeskryf word. Kliënte word opgevoed oor hoe om hulle asma te bestuur en ingelig oor faktore wat dit kan vererger, soos sigaretrook, gebrek aan oefening en huisstofmyte. Vir kliënte wat ernstige asma-aanvalle kry, mag noodbehandeling en verwysing na 'n hospitaal nodig wees.

Hipertensie, of hoë bloeddruk, is 'n lewenstylsiekte wat voorkom en behandel kan word. Indien die bloeddruk te lank hoog bly, kan ernstige komplikasies intree. Dit kan die bloedvate, die hart, die niere en die oë aantas. Die gevolge van hipertensie kan beroerte, hartsiekte of nierversaking en selfs die dood insluit. Op die vlak van primêregesondheidsorg sal kliënte met hoë bloeddruk ingelig word oor hoe om hulle algemene gesondheid te verbeter en ander risikofaktore vir hartsiekte te verminder, deur bv. oefening te kry, die rookgewoonte te laat vaar en die gebruik van alkohol en dwelms te staak, en soutinname te verminder. Indien die bloeddruk hierna hoog bly, sal behandeling voorgeskryf word. Vir gereelde ondersoeke en medikasie moet kliënte die kliniek besoek. Ernstige komplikasies soos beroerte, hartsiekte en nierversaking moet op hospitaalvlak behandel word.
Chroniese gesondheidsdienste op al drie vlakke – primêr, sekondêr en tersiêr – fasiliteer die lewering van welsynsdienstoelaes aan mense wat dit nodig het.


</doc>
<doc id="22167" url="https://af.wikipedia.org/wiki?curid=22167" title="Katarak">
Katarak

Katarakte, 'n degeneratiewe verdikking/dofheid van die lens, is die hoofoorsaak van blindheid. Dit is behandelbaar en kan maklik by PGS-klinieke en -sentrums geïdentifiseer word, sowel as deur tuisversorgers omdat dit so opmerklik is. Operasies om katarakte te verwyder word op die vlak van sekondêre hospitale uitgevoer. Daar is gewoonlik 'n waglys. Diabete behoort 'n jaarlikse oogtoets vir die vroeë vorming van katarakte te ondergaan.


</doc>
<doc id="22168" url="https://af.wikipedia.org/wiki?curid=22168" title="Oogtoets">
Oogtoets

Oogtoetse, wat die gebruik van oogkaarte insluit, is op die vlak van primêregesondheidsorg (PGS) by klinieke beskikbaar en help om vir refraksiefoute soos bysiendheid, versiendheid, verwronge visie en "verouderende oë" te toets. Ná die ouderdom van 40 word die lens van die oog meer onbuigsaam en dit word moeiliker vir sommige persone om van naby te lees.

Skoolverpleegkundiges en verpleegkundiges van primêregesondheidsorgklinieke kan kinders na skoolklinieke vir oogondersoeke verwys.


</doc>
<doc id="22169" url="https://af.wikipedia.org/wiki?curid=22169" title="Wêrelderfenisgebiede in Suid-Afrika">
Wêrelderfenisgebiede in Suid-Afrika

Daar is tans 1 091 Wêrelderfenisgebiede op aarde wat beskerm word om hulle natuurlike skoonheid of kulturele en geskiedkundige belangrikheid te bewaar. Plekke wat as wêrelderfenisgebiede aangewys is kry nasionale en internasionale erkenning en is 'n belangrike faktor vir toerisme.

Tien plekke in Suid-Afrika is deur die Verenigde Nasies se Opvoedkundige, Wetenskaplike en Kulturele Organisasie (Unesco) tot Wêrelderfenisgebiede verklaar. Hulle is:

Die geskiedkundige belangrikheid van Robbeneiland het in 1999 gelei tot die erkenning daarvan as Wêrelderfenisgebied. Robbeneiland is die afgelope vyf eeue as tronk, hospitaal en militêre basis gebruik. Talle van die geboue weerspieël die geskiedenis van die eiland as maksimumsekuriteitgevangenis en simboliseer só die triomf van die menslike gees, van vryheid en demokrasie oor onderdrukking.

Die iSimangaliso-vleilandpark bevat 'n verskeidenheid landskappe, wat koraalriwwe, lang sandstrande, kusduine, merestelsels, moerasse en uitgebreide riet- en papirusvleilande insluit. Die geografiese verskeidenheid van die vleilande en hulle wisselwerking met klimaatelemente het 'n besondere spesiediversiteit tot gevolg. Die mosaïek van grondvorms en habitattipes skep ook gewilde uitsigte.

Die St. Lucia-gebied bestaan uit dertien beskermde gebiede met 'n totale omvang van 234 566 hektaar. Die gebied is die grootste riviermondingstelsel in Afrika en sluit die mees suidelike voorkoms van koraalriwwe aan die vasteland in. Sommige van die natuurlike kenmerke van die vleilande is: die groot aantal skilpaaie wat op die strande broei, die migrasie van walvisse, dolfyne en walvishaaie langs die kus en reuse getalle watervoëls. Die park spog ook met 'n besondere biodiversiteit wat sowat 521 voëlsoorte insluit.

Fossiel Hominide: Plekke soos Sterkfontein, Swartkrans, Kromdraai en die omliggende gebiede het oorvloedige wetenskaplike inligting opgelewer oor die evolusie van die menslike wese oor die afgelope 3,5 miljoen jaar, hulle lewenswyse en die diere waarmee hulle saamgeleef en wat hulle geëet het. Die landskap bewaar ook talle kenmerke van daardie oertyd.

Die Sterkfonteingebied bevat 'n besondere groot en wetenskaplikbelangrike groep plekke wat lig werp op die vroegste voorouers van die mensdom. Dit vorm ook 'n uitgebreide spens van wetenskaplike inligting, waarvan die potensiaal amper onbeperk is.

Die manjifieke geografiese kenmerke van die Drakensberge en die groot konsentrasie rotstekeninge in die gebied het gelei tot die uKhahlamba-Drakensbergpark se erkenning as Wêrelderfenisgebied.

Die gebied besit 'n uitsonderlike natuurskoon, met basaltiese rotsformasies wat uittroon, dramatiese valleie, goue sandsteenkranse, uitgestrekte hoogliggende grasvelde, ongerepte diep rivierklowe en rotsagtige skeure. Die verskeidenheid van habitats beskerm 'n hoë vlak van inheemse en wêreldbedreigde spesies, veral voëls en plante.

Daar is ook talle grotte en rotsskuilings met die grootste en mees gekonsentreerde groep tekeninge in Afrika, suid van die Sahara. Dié skilderye is oor 'n tydperk van 4000 jaar deur die San gemaak. Die rotstekeninge is uitstaande wat gehalte en verskeidenheid van onderwerpe en die uitbeelding van mense en diere betref. Dit verteenwoordig die geestelike lewe van die San, wat nie meer in die gebied woon nie.

As 'n gebied wat op die noordelike grens van Suid-Afrika geleë is, waar dit by Zimbabwe en Botswana aansluit, was Mapungubwe die grootste koninkryk op die subkontinent, voordat dit in die 14de eeu verlaat is. Die oorblywende paleis- en nedersettinggebiede, sowel as twee vroeëre hoofstadgebiede, bied 'n ongeëwenaarde blik op die ontwikkeling van maatskaplike en politieke strukture oor sowat 400 jaar.

Die Mapungubwe kulturele landskap bevat bewyse van 'n belangrike wisselwerking in menslike waardes wat gelei het tot verreikende kulturele en maatskaplike verandering in Suider-Afrika tussen 900 en 1300 v.C. Die oorblyfsels is 'n merkwaardig volledige getuigskrif en 'n grafiese uitbeelding van die uitwerking van klimaatverandering en beeld die groei en daaropvolgende agteruitgang van die koninkryk van Mapungubwe uit.

Die fynbosstreek van die Wes- en Oos-Kaap is in 2004 weens die natuurlike skoonheid en wetenskaplike belangrikheid daarvan tot Wêrelderfenisgebied verklaar. Die gebied bestaan uit agt beskermde gebiede, wat die Kirstenbosch Nasionale Tuin en die De Hoop-natuurreservaat insluit. In totaal dek die gebied 553 000 hektaar grond wat besonder ryk is aan plantspesies, wat byna 20 persent van Afrika se flora verteenwoordig.

Die unieke flora van die streek is van besondere belang vir die wetenskap omdat 'n reuse verskeidenheid en digtheid van fynbosspesies op 'n relatief klein gebied voorkom. Die spesiedigtheid in die Kaapse floraryk is ook van die hoogste ter wêreld en dit word erken as een van die wêreld se 18 biodiversiteitbrandpunte.

Die Vredefort-koepel is die grootste en diepste impakkrater op aarde en is geleë in die Vrystaatprovinsie, ongeveer 120 km suidwes van Johannesburg. Die krater is ongeveer 2023 miljoen jaar oud en is die oudste impakkrater wat nog op die aarde gevind is. Die krater is noodsaaklik vir die bestudering van die evolusie van die aarde, aangesien dit bewyse van die planeet se geologiese geskiedenis lewer.

Die 160 000 ha Richtersveld Kulturele en Botaniese Landskap van bergagtige woestyn in die noordweste van Suid-Afrika is 'n kulturele landskap wat gemeenskaplik besit en bestuur word. Die Nama-volk voer al vir meer as twee eeue 'n semi-nomadiese bestaan in hierdie gebied.

Die ǂKhomani kulturele landskap is in die Kalahari Gemsbok Nasionale Park binne die Kgalagadi-vredespark op die grens tussen Suid-Afrika en Botswana geleë.

Die Makhonjwa-Berge is 'n reeks van klein berge en heuwels naby die grens tussen Suid-Afrika en Eswatini geleë.



</doc>
<doc id="22170" url="https://af.wikipedia.org/wiki?curid=22170" title="Greenwich-meridiaan">
Greenwich-meridiaan

Die Greenwich-meridiaan is die 0°-lengtelyn of nulmeridiaan. Dit is die hoofmeridiaan en loop regdeur die Koninklike Observatorium in die distrik Greenwich in Londen, in die Verenigde Koninkryk. 

Dié hoofmeridiaan is die onsigbare lyn wat van noord na suid oor die aarde loop en die wêreld in die Oostelike Halfrond en die Westelike Halfrond verdeel. Dit loop deur die Airy Transit Circle, ’n negentiende eeuse teleskopiese instrument in die Koninklike Observatorium, maar dit is interessant dat wetenskaplikes onlangs die “werklike” nulmeridiaan akkurater bepaal het deur middel van betroubare satelliete wat om die aarde draai. Dit is in werklikheid 104 meter oos van die aanvanklike nulmeridiaan. 

Greenwich was eers ’n koninklike park en paleis op ’n koppie suid van die Teemsrivier oos van Londen. Toe die groot wedloop sowat 1675 begin het om akkurate kaarte vir navigators saam te stel, het koning Charles II die betrokke grond beskikbaar gestel vir Brittanje se eerste nasionale sterrewag. Die argitek Christopher Wren het daarna die opdrag gekry om ’n toepaslike gebou te ontwerp.

Aanvanklik word verskeie nulmeridiane dwarsoor die wêreld gebruik. Die meridiane het dikwels regdeur die hoofstede van die betrokke lande waarin dit gebruik is geloop. Van die meridiane was die meridiaan van die Kanariese Eilande El Hierro (ook bekend as Ferro) en die meridiane van Rome, Kopenhagen, Jerusalem, Sint-Petersburg, Pisa, Parys en Philadelphia.

Hoewel die konsep van lengte- en breedtegrade oor die aarde reeds vir die eerste keer sowat 150 v.C. deur die Griekse wiskundige en astronoom Hipparchus voorgestel is, het dit eers aan die begin van die vyftiende eeu – toe ontdekkingsreisigers die aarde begin verken het – veld begin wen. Om maniere te vind om jou posisie te bepaal, veral op see, word as een van die grootste wetenskaplike uitdagings in die geskiedenis geag. 

Navigasie ter see was baie moeilik en baie tragedies het oor die jare plaasgevind omdat skepe nie presies geweet het waar hulle hul op die wye oseaan bevind het nie. Een bekende geval was in 1707, toe vier Britse oorlogskepe gelyk vergaan het weens ’n groot navigasiefout. 

Die probleem was nie soseer die breedtegrade nie, wat makliker van die ewenaar met ’n instrument soos ’n astrolaber bereken is, maar die gebrek aan lengtegrade, wat plek én tyd verteenwoordig. Die uitdaging was gevolglik dat apparaat ontwerp moes word wat navigators ook hul posisie deur tyd kon laat vasstel van ’n bepaalde lengtegraad af. 

Voor horlosies ontwerp is wat lengtegraad akkuraat in ag kon neem, moes navigators hoofsaaklik rigting bepaal deur die sterrestand in die nag: die posisie van die maan en sterre het aangedui waar jy jou bevind.

Die aanvanklike vasstelling van akkurate lengtegrade kon nie plaasvind nie sonder die waardevolle insette van die Brit John “Longitude” Harrison (1693-1776), wat in die middel-1700’s baanbrekerswerk gedoen het wat draagbare presisietydhouding betref het. Hy het reeds op 20-jarige ouderdom sy eerste gevorderde horlosie gemaak – kort voordat die Longitude Act of 1714 deur die Britse parlement uitgevaardig is om die lengteprobleem te probeer oplos en £20 000 belowe is aan iemand wat met ’n werkbare oplossing vir die lengtegraadprobleem kon kom. In daardie stadium is hoofsaaklik op Isaac Newton, die invloedrykste wetenskaplike van sy tyd, staatgemaak om met ’n oplossing vorendag te kom en voorstelle van belangstellendes te evalueer. Newton was egter skepties oor die waarskynlikheid dat ’n akkurate apparaat ontwerp sou kon word. 

Een van die eerstes wat ’n redelike tydmeter (die woord “chronometer” is deur hom geskep) ontwerp het, was Jeremy Thacker, maar dit was nie werklik ’n oplossing nie. Dit het wel indrukwekkende eienskappe gehad maar nie naastenby aan die vereistes voldoen nie.

Harrison, ’n opgeleide skrynwerker, het egter eers met gepaste houthorlosies begin, brons begin gebruik vir die ingewikkelde meganismes en in 1725 met die gevorderdste horlosie van sy tyd vorendag gekom – die voorloper van verskeie tydmeters. Verskeie pasgemaakte horlosies om veral skeepsvaart makliker te maak (en met die aansporing van die £20 000 in gedagte), het daarna gevolg: die H-1, H-2, H-3 en sy meesterstuk, die H-4 in 1759. Een van sy innovasies in sy H-3 kan steeds vandag gevind in termostate en ander temperatuurbeheerde apparaat.

Soos die geval was met sy tydgenote, het Harrison se uitvindings met baie teenkanting te make gehad en is sy toerusting onder meer as “van die bose” deur sekere kerkleiers beskryf, wat gemeen het dat dit eenvoudig net nie menslik moontlik is om presies te bepaal waar jy jou op die aarde bevind nie. 

Hy is ook nie baie goed behandel deur die Britse parlement nie. Nie alleen is hy aanvanklik net £1 500 betaal nie, maar was daar elke keer probleme om die res aan hom toe te ken. Maar John Harrison se indrukwekkende seehorlosies het die water getoets van ruimte-tyd-toerusting en hy is later daarvoor vereer.

In 1884 woon 41 gesante van 25 nasies op uitnodiging van die President van die Verenigde State van Amerika die Internasionale Meridiaankonferensie in Washington D.C. by. Tydens die konferensie word afgespreek dat die meridiaan van Greenwich voortaan internasionaal as die nulmeridiaan erken sou word.

Die Internasionale datumgrens loop ongeveer aan die ander kant van die aarde, maar volg om praktiese en politieke redes nie presies die 180°-meridiaan nie.

Die moderne tydsaanduiding is op die nulmeridiaan gebaseer. Gekoördineerde Universele Tyd (UTC) is die middelbare sontyd op die meridiaan van Greenwich. Die tyd in verskillende lande van die wêreld is afhanklik van die tydsone waarin hulle val. Dit word as 'n aantal ure vroeër of later as Gekoördineerde Universele Tyd aangedui.

Hoewel die vertolking van moontlike bewyse steeds aan die gang is, is daar navorsing in die argeologie en etno-argeologie gedoen wat daarop dui dat mense reeds so lank terug soos 8 000-9 000 jaar gelede siklusse van geboortes en vrugbaarheid aangeteken het en die tydspatrone deur middel van gegrafeerde simbole weergegee het. Veel later, sowat 1800-1400 v.C., is die reusagtige steensirkelkalenders by Stonehenge en ook ander minder bekende plekke in Engeland gebruik om tyd aan te dui. Eeue later eers het ’n wyse Egiptenaar ’n baie kleiner en doeltreffender skaduhorlosie van groenleiklip gebou. Dié sonhorlosie kan in die Ägyptisches Museum in Wes-Berlyn besigtig word.

Daglig is aanvanklik in 3, 6 of 12 eweredige dele verdeel en dieselfde het vir die nag gegeld. Ná meganiese tydmeters (horlosies) bekend gestel is, is die dag in 24 gelyke, onveranderlike dele ingedeel. En sowat 70 jaar sedert Galileo se ontdekking van die wette van swaaibeweging, het die Nederlandse fisikus Christiaan Huygens ’n taamlik akkurate slingerklok ontwerp wat in ooreenstemming met ’n sikloïed funksioneer. Die akkuraatheid is oor baie jare verbeter en vandag kan in millisekondes bereken word presies hoe lank ’n spesifieke dag in die jaar is. 

Dié 24 uur-tydsbepaling word moontlik gemaak deur hoogs akkurate atoomhorlosies, gekombineer met die rotasie van die aarde. Dit is uiteraard ’n tydstandaard en nie ’n tydsone nie. Twee komponente word gebruik om UTC te bepaal:



Tydens die 1884-konferensie is Greenwich Middelbare Tyd (GMT) as die wêreld se tydstandaard gekies, maar Gekoördineerde Universele Tyd is in 1960 deur die betrokke komitee aanvaar en die volgende jaar in gebruik geneem. UTC is in 1967 amptelik aanvaar.

Dit val op dat UTC verskeie keer aangepas tot 1972, toe skrikkelsekondes begin gebruik is om dit in pas met die aarde se rotasie bring. GMT is dus sedertdien nie meer ’n tydstandaard nie maar word deur ’n klomp lande gebruik as ’n spesifieke tydsone.

’n Tydsone word hoofsaaklik gebruik om die plaaslike tyd van ’n land of selfs ’n bepaalde gebied in ’n uitgestrekte land te beskryf. So val Boston aan die Amerikaanse ooskus en San Francisco aan die weskus in verskillende tydsones.

Die plaaslike tyd word bereken deur die afwyking van die Gekoördineerde Universele Tyd: elke 15° afwyking oos- of weswaarts van die hoofmeridiaan beteken een uur vroeër (UTC+) of een uur later (UTC-) in die spesifieke gebiede. Praktiese omstandighede, soos internasionale grense, maak dat dit egter nie presies in die 24 tydsones val nie. So is daar byvoorbeeld tye van die jaar waar California (UTC-8) en Arizona (UTC-7) – dus nie in dieselfde tydsone nie – dieselfde plaaslike tyd het. Dit is omdat Arizona nooit dagligbesparing gebruik nie maar California wel sekere tye van die jaar.

Om dinge nog meer deurmekaar te krap, kan lande of streke ook hul eie name aan hul tydsones gegee, byvoorbeeld Cuba Standard Time, India Standard Time en Israel Standard Time. Dan is daar ook nog militêre tydsones wat vir lug- en seevervoer en telekommunikasie gebruik word, soos Mike-tydsone of Juliet-tydsone. 

Dagligbesparing (Engels: Daylight Saving Time, DST) word deur meer as 70 lande (sowat 40% van lande) gebruik om onder meer energie te bespaar en daglig beter te benut. Dit is in Julie 1908 vir die heel eerste keer deur die inwoners van Thunder Bay (vroeër Port Arthur genoem) in Ontario, Kanada, ingestel. Die eerste lande wat dagligbesparing amptelik gebruik het, was Duitsland en Oostenryk, in 1916. Verskeie ander lande het kort daarna daarmee begin, insluitend Frankryk en Engeland.

Hoewel dagligbesparing maar sowat een eeu gelede begin is, het verskeie vroeëre beskawings hul primitiewe horlosies gebruik om in ooreenstemming met verskillende seisoene te leef. Die Romeine het byvoorbeeld verskillende skale vir hul waterklokke gebruik vir verskillende tye van die jaar.  

Die term “standaardtyd” word gewoonlik in die winter gebruik, teenoor dagligbesparing in die somermaande. Europese lande gebruik standaardtyd vir vyf maande van die jaar en die ander sewe maande volg hulle dagligbesparing.

Die Internasionale Datumlyn (IDL), ook die Internasionale Datumgrens genoem, is die denkbeeldige grens tussen die een dag en die volgende dag. Dit is aan die “rugkant” van die hoofmeridiaan geleë (180° wes of oos daarvan, afhangend van hoe ’n mens daarna kyk).

Dit is opvallend dat die IDL, wat uiteraard van die Noordpool na die Suidpool loop en die afbakening van die Westelike en Oostelike Halfrond bepaal, nie reguit is nie maar tussen landsgrense kronkel om lande nie in die helfte te verdeel nie.

Die dagberekening is eenvoudig: indien jy die IDL van die weste na die ooste oorsteek, trek ’n mens een dag af en wanneer jy dit van oos na wes oorsteek, voeg jy een dag by. Die 180°-meridiaan is ook tydens die 1884-konferensie in Washington D.C. bepaal en die feit dat dit deur die ylbevolkte sentrale Stille Oseaan loop, het die praktiese sy daarvan maklik gemaak.













</doc>
<doc id="22171" url="https://af.wikipedia.org/wiki?curid=22171" title="BTW">
BTW

Vanaf 30 September 1991 word Belasting op Toegevoegde Waarde (BTW) in Suid-Afrika gehef.

Enige onderneming (ondernemer) wat in twaalf maande se tyd 'n omset van meer as R1 000 000 het, moet by die Suid-Afrikaanse Inkomstediens (SAID) geregistreer word. Enige onderneming met 'n omset kleiner as R1 000 000 kan ook aansoek doen om registrasie. Indien die jaarlikse omset kleiner is as R50 000, mag die onderneming nie registreer nie.

Alle BTW-geregistreerde ondernemings (ondernemers) wat goedere en dienste lewer, moet BTW hef.

BTW word gelewer op die meeste goedere en dienste met uitsondering:

Toegevoegde Waarde bestaan uit die uitgawes aangegaan om produkte of dienste vir verkoop gereed te kry plus die wins wat die handelaar byvoeg.

BTW is 'n stelsel van belasting waar belasting gehef word op elke stap in die verskaffing van goedere en dienste - van die verskaffing van die grondstowwe tot by die verkope by die eindpunt.

'n Onderneming betaal belasting op alle goedere wat dit aankoop en dienste wat dit van die ander ondernemings ontvang. Dit word insetbelasting genoem.

BTW mag nie in die volgende gevalle as insetbelasting geëis word nie:

Wanneer die onderneming op sy beurt die goedere en dienste aan die volgende onderneming of verbruiker verkoop, hef dit weer belasting. Dit word uitsetbelasting genoem.

BTW word teen 'n staandaardkoers van 15% (voor April 2018: 14%) en 'n nulkoers (0%) gehef.

Standaardkoerslewering (15%): Alle goedere en dienste is onderworpe aan die Standaardkoers, behalwe as dit spesifiek nulkoers is of vrygestel is.

Nulkoerslewering (0%): Goedere en dienste waarop BTW teen 'n nulkoers gehef word, byvoorbeeld bruinbrood, eiers, mieliemeel, groente, ensovoorts. Let wel: BTW word wél gehef, maar net teen 'n nulkoers.

'n Onderneming kan die insetbelasting bereken en dit van die uitsetbelasting aftrek. Die verskil tussen die twee bedrae is die BTW wat aan die SAID betaal word.

Wanneer die insetbelasting die uitsetbelasting oorskry, word 'n terugbetaling deur die SAID gedoen.

'n Belastingfaktuur word uitgereik om belasbare lewerings te verreken. Die BTW-koers en die BTW-bedrag word duidelik aangedui.

Twee metodes om BTW op opgawevorm te bereken:

Die opgawevorm om BTW te verreken word die BTW 201 genoem.


</doc>
<doc id="22175" url="https://af.wikipedia.org/wiki?curid=22175" title="Nasionale Katedraal van Washington">
Nasionale Katedraal van Washington

Die Katedraalkerk van Sint Pieter en Sint Paulus in die Stad en Bisdom van Washington, wat algemeen as die Nasionale Katedraal van Washington bekend staan, is 'n Episkopale katedraal in Washington, D.C., die hoofstad van die Verenigde State. Die katedraal, wat volgens die Neogotiese styl ontwerp is, is in die Nasionale Register van Historiese Plekke ("National Register of Historic Places") gelys en dien as die amptelike "Nasionale Gebedshuis" ("National House of Prayer") van die Verenigde State.

Die katedraal is die amptelike setel van sowel die Voorsittende Biskop van die Episkopale Kerk in die Verenigde State van Amerika asook die Episkopale Bisdom van Washington. Dit is die moederkerk van die Episkopale Kerk in die Distrik van Columbië en in die deelstaat Maryland se Charles-, Montgomery-, Prince George's- en St. Mary's-distrikte. Die Protestantse Episkopale Katedraal-stigting hou toesig oor die Nasionale Katedraal en sy suster-instellings, die Beauvoir-skool, die Katedraalkollege, die Nasionale Katedraalskool en St.Albans-skool.

Die katedraal is geleë by die kruispunt van Massachusetts- en Wisconsin-lane in die noordwestelike kwadrant van Washington. Dit is die sesde grootste katedraal ter wêreld en op een na die grootste in die Verenigde State (die grootste Amerikaanse katedraal is die Basiliek van die Nasionale Heiligdom van die Onbevlekte Ontvangenis, wat ook in Washington geleë is).

Die Nasionale Katedraal van Washington is deur 'n oktrooi van die Amerikaanse Kongres, wat op 6 Januarie 1893 onderteken is, met die VSA-regering geaffilieer, maar word nie deur enige federale of distrik-instelling befonds nie. Die katedraal ontvang sy befondsing oorwegend van die Nasionale Katedraalvereniging ("National Cathedral Association").

Die hoeksteen vir die katedraal is al in 1907 in die aanwesigheid van president Theodore Roosevelt gelê, maar dit het 83 jare geneem voordat die sluitsteen, 'n Gotiese kruisblom, in 1990 in aanwesigheid van president George H.W. Bush gelê kon word.

Die sogenaamde Virginia-aardbewing, wat gebiede langs die Amerikaanse Ooskus op 23 Augustus 2011 geskud het, het naas ander geboue in die Amerikaanse hoofstad ook skade by die Nasionale Katedraal berokken. Kruisblomme het op 'n aantal spitstorings afgebreek, enkele spitstorings het ineengestort, geutspuite het skade gely, en vallende stene het die metaaldak beskadig. Volgens die hoofmesselaar Joe Alonso sal herstelwerk moontlik 'n dekade neem en sowat $15 miljoen kos.



</doc>
<doc id="22177" url="https://af.wikipedia.org/wiki?curid=22177" title="Jordin Sparks">
Jordin Sparks

Jordin Brianna Sparks (gebore 22 Desember, 1989 te Staten-eiland, New York) is 'n Amerikaanse sanger. Sy is as die wenner van die sesde seisoen van die realiteitsreeks "American Idol" op 24 Mei 2007, rondom 04:00 SAST, aangewys. Op die ouderdom van 17 maak dit haar die jongste wenner van die Idol-titel in die geskiedenis van "American Idol". Sy is ook die enigste wenner wat van die Suidweste afkomstig is en nie van die tradisionele Amerikaanse Suide nie.



</doc>
<doc id="22179" url="https://af.wikipedia.org/wiki?curid=22179" title="Kruisblom">
Kruisblom

Die kruisblom is 'n versierende beeldhouwerk van die Gotiese boukuns, wat as 'n spruit met kruisvormige gebladerte uitgevoer is. Kruisblomme is dikwels as die versierende spitse van torings, gewels (gewelblomme) en as sluitstene by Gotiese geboue gebruik.



</doc>
<doc id="22180" url="https://af.wikipedia.org/wiki?curid=22180" title="FV Motor Eberswalde">
FV Motor Eberswalde

FV Motor Eberswalde is 'n sokkerklub uit Eberswalde in die deelstaat Brandenburg in Duitsland.

Die klub is op 1 Julie 1909 gestig as "Fußballclub Preußen 09 Eberswalde". Na die Tweede Wêreldoorlog is die klub deur die Geallieerdes ontbind, maar op 1 September 1946 is die klub herstig as "Zentralen Sportgemeinschaft Eberswalde Nord".

Die naam is hierna verskeie kere verander: "ZSG Eintracht Eberswalde" (1948), "BSG (Betriebssportgemeinschaft) Stahl Eberswalde" (1950) en "BSG Motor Eberswalde" in 1952. Die klub het die jare voor die Duitse hereniging meestal in die "Bezirksliga Frankfurt-an-der-Oder" deurgebring, waar dit die liga oorheers het, maar het nie baie sukses behaal in die uitspeelwedstryde om promosie na die DDR-liga (tweede vlak) nie.

Na die Duitse hereniging in 1990 is die klub se naam verander na "SV Motor Eberswalde" en in 1995 het die sokkerafdeling onafhanklik geword as die huidige "FV Motor Eberswalde".



</doc>
<doc id="22198" url="https://af.wikipedia.org/wiki?curid=22198" title="John Milton">
John Milton

John Milton (9 Desember 1608 - 8 November 1674) was 'n Engelse skrywer, digter en staatsamptenaar vir die Engelse Gemenebes. Hy is veral beroemd vir sy epiese gedig "Paradise Lost" (1667). Sy ondersteuning van republikanisme in 'n era van absolute monargieë was beide ongewild en gevaarlik. Hy is op 9 Desember 1608 in Londen gebore, uit die huwelik van John en Sara Milton.

Milton was een van die belangrikste Engelse digters en het naas Engelse ook Latynse en Italiaanse poësie geskryf. Tydens die bewind (ca. 1649- 1658) van Oliver Cromwell het hy pamflette gepubliseer waarin hy die Puriteine (Cromwell se aanhangers) ondersteun het. 

Sy meesterstuk was die epiese gedig Paradise lost (1667). Ander belangrike werke van Milton was sy sonnette, onder meer "On his blindness", die treurdig "Lycldas" en gedigte soos "l'Allegro" en "II penseroso". John Milton is op 9 Desember 1608 in Londen gebore. 

Nadat hy sy MA-graad in Julie 1632 aan die Universiteit van Cambridge verwerf het, het hy 'n reis deur Italië onderneem. As gevolg van die politieke onrus in Engeland het hy teruggekeer na sy geboorteland. 

Reeds in sy jeugjare het hy sy afkeer van die misbruik van gesag uitgespreek en hy was sterk gekant teen koning Karel I se alleenheerskappy en sy bevoordeling van die Anglikaanse Kerk. Toe Cromwell aan die bewind kom, het Milton die sekretaris vir vreemde tale van die Raad van State geword (1649). Gedurende hierdie tyd het hy heeltemal blind geword. 

Met die Restourasie (herstel van die monargie) in 1660, toe Karel II koning geword het, het Milton die meeste van sy besittings verloor en was hy vir 'n kort ruk in die gevangenis. Hy is op 8 November 1674 in Londen oorlede. Reeds sedert sy sewentiende jaar het Milton poësie geskryf, hoewel meestal in Latyn. Sy eerste belangrike digwerk in Engels was "On the morning of Christ's nativity" (1629). 

Tussen 1632 en 1638 het hy onder meer die gedigte I'Allegra en II penseroso (1632) geskryf, asook die herderspel "Comus" (1634) en die treurdig "Lycidas" (1637), ter herinnering aan 'n vriend wat verdrink het. Na sy reis deur Italië het Milton vir ongeveer 20 jaar hoofsaaklik prosa geskryf, asook sonnette soos "On his blindness". Na die Restourasie in 1660 het hy aan 'n heldedig begin werk.

Die onderwerp was die sondeval en die werk begin met die val van Lucifer, die aartsengel wat die vors van die duisternis geword het. Hierdie epiese gedig het uit twaalf boekdele bestaan en is in 1667 onder die titel Paradise lost uitgegee. In 1671 het Paradise regained gevolg. Milton se laaste werk, die treurspel "Samson Agonistes", het ook in 1671 verskyn. 

In hierdie werk het Milton hom vereenselwig met die blinde Simson, wat om politieke redes vervolg is en die dood in die gesig moes staar. Hoewel Milton se belangrikste werk net soos die van John Bunyan in die tydperk na die Restourasie verskyn het, het hulle die gees van die Puriteinse Republiek weergegee en word dus ook nie tot die Restourasie-literatuur gereken nie. Veral sy vroeëre poësie behoort stilisties tot die Baroktydperk.




</doc>
<doc id="22199" url="https://af.wikipedia.org/wiki?curid=22199" title="Stef Bos">
Stef Bos

Stef Bos (gebore in Veenendaal in die provinsie Utrecht, Nederland op 12 Julie 1961) is 'n Nederlandse sanger, liedjieskrywer en akteur. Hy sing en dig ook in Afrikaans.

Stef Bos is op 12 Julie 1961 in Veenendaal in Nederland gebore, as die seun van Albert en Neeltje Bos. Hy het ’n suster, Loes, en broer, Gerrit. Stef word groot in Utrecht, waar sy pa ’n juwelierswinkel besit. Hy studeer vanaf 1980 verder aan die Christelik Gereformeerde Pedagogiese Akademie in Utrecht, waar hy in 1981 as lid van die duo Kaliber die publieksprys wen by die kabaretfees Camaretten in Delft. Vanaf 1984 bestudeer hy kleinkuns aan die Studio Herman Teirlinck in Antwerpen in België. Hy vestig hom nou ook permanent in Antwerpen. Na afloop van sy studies is hy vir ’n ruk verbonde aan die toneelgeselskap Oud Huis Stekelbees. Hy trou in 2008 met die Suid-Afrikaanse kunstenaar Varenka Paschke, wat sy bande met Suid-Afrika verder versterk. Sy verskaf ook die illustrasies vir sy boek “"Stillewe"”. Hulle het twee kinders, Kolya (gebore 2010) en ’n dogter (gebore 1 Oktober 2012 in hulle huis). Die gesin bly in Kaapstad.

Hy skryf verskeie liedjies wat eers deur ander kunstenaars en later deur homself opgevoer word. “"Door de wind"”, sy komposisie gesing deur Ingeborg, is die Belgiese inskrywing vir die Eurovisie Sangfees in 1989. Sy liedjie “"Papa"” is ’n groot treffer in beide België en Nederland en sy eerste album, “"Is dit nu later"” verwerf dubbel platina status en besorg hom ’n Silwerharp en ook ’n Edison-toekenning. Hierna is dit gebruiklik vir hom om teaterkonserte te hou om sy albums te bemark. Die teaterkonsert “"Tussen de liefde en de leegte"” besorg in 1993 aan hom die gesogte Pall Mall uitvoerprys en die gelyknamige CD verower platinum status. Hy werk daarna in 1993 saam met die Suid-Afrikaanse kunstenaars Tandie Klaassen en Johannes Kerkorrel aan die CD “"Together as one"” en kom onder die bekoring van Suid-Afrika en Afrikaans. Sy albums bevat daarna verskeie Suid-Afrikaanse liedjies en hy word ook soms deur Suid-Afrikaanse musikante begelei, terwyl hy self opnames doen in Afrikaans. Hy tree ook gereeld in Suid-Afrika op. In 2000 verwerf sy album “"Zien"” ’n Edison-toekenning en in dieselfde jaar word hy vereer met ’n Goueharp toekenning vir al sy werk tot op daardie stadium. Hy is in 2001 die hoofkunstenaar by die Nekkanacht in die Antwerpse Sportpaleis en is daarvoor verantwoordelik dat vir die eerste keer in die geskiedenis die Nekkanacht uitverkoop word. Van sy vele optredes in Suid-Afrika bring hy later in 2001 die CD “"Van Mpumalanga tot die Kaap"” uit. In 2002 verhuis hy vanaf Antwerpen na Wachtebeke in België. In 2004 wen sy “"Gebroken zinnen"” opvoering die prys vir die Beste Produksie by die Innibos-fees in Nelspruit.

Stef Bos se eerste twee enkelsnitte wat hy in 1990 uitgereik het — "Is Dit Nu Later" en "Gek Zijn is Gezond" — het nie veel sukses behaal nie, maar "Papa" was 'n groot treffer en word tot vandag onlosmaaklik met sy naam verbind. Die album het hierdeur dubbelplatinum verkry en in daardie selfde jaar het hy twee pryse ontvang: een Edison-musiekprys en die Zilveren Harp. Bos toer nou gereeld in België en Nederland met 'n teaterkonsert wat aanvanklik veral in België, maar later ook in Nederland, 'n sukses geword het. Geleidelik het Stef Bos ook in aanraking met die Afrikaanse kultuur gekom. Hy het eers na Wes-Afrika vertrek. Hier het 'n baie inspirasie opgedoen. Later het hy na Suid-Afrika vertrek. Hy het saam met Johannes Kerkorrel en Tandie Klaassen aan die album "Together As One" gewerk. Ook hierna was die Afrikaanse invloed duidelik merkbaar op die albums wat Stef Bos uitgereik het. Op die CD's "Vuur" tot en met "De Onderstroom" bevat snitte wat saam met Afrikaanse musici opgeneem is of deur hulle geskryf is. Met die album "Vuur" het Bos 'n Edison-nominasie verdien, maar wat hy toe nie gewen het nie. In 2000 het Stef Bos vir sy album "Zien" 'n tweede Edison ontvang asook 'n Gouden Harp. Vir hierdie CD het hy nie net deur België en Nederland getoer nie, maar ook deur Suid-Afrika.

In 2001 was Stef Bos die eregas by die Nekkanacht in die Antwerpse Sportpaleis. Vir die eerste keer in die geskiedenis van die Nekkanacht was die Sportpaleis vol bespreek. Die ongeveer 15 000 bywoners het 'n gevarieerde aand geniet waarby Stef Bos self die gasheer was en hy musiek gemaak het met Johan Verminnen, Raymond van het Groenewoud, Clouseau, Boudewijn de Groot en andere waarmee hy in die verlede saamgewerk het. Die nuwe CD, "Van Mpumalanga Tot Die Kaap", bevat diepgaande Afrikaanse invloede en was ook opgeneem met die hulp van 'n paar Afrikaanse musikante.

Ná die vrystelling van nog 'n CD, "Donker en Licht", en die saamgaande teatertoer "Niemandsland", het Stef Bos in 2004 met 'n kort solo-toer begin, genaamd "Dichtbij", waar hy sélf met klavier begelei het. Hierdie toer het ook gedien om nuwe liedjies by teatergangers te toets voordat dit op CD's geplaas word. In November 2004 het hy met 'n lang toer, "Licht", saam met 'n musiekgroep begin. In 2005 het voorlopig sy laaste CD vrygestel, genaamd "Ruimtevaarder", met veral nuwe liedere wat op die Licht-toer gespeel is.

Stef Bos het nie slegs CD's uitgebring nie, maar ook drie boeke: "Gebroken Zinnen", "Alles Wat Was" en "Ja!". Die eerste boek is 'n boek waarin 'n verskeidenheid van prosa en poësie wat deur Stef Bos geskryf is gepubliseer is, insluitende gedagtes, gedigte en ongesonge lirieke. Die tekse is afgewissel met illustrasies deur die Suid-Afrikaanse skilderes Mariana Booyens. Die boek het ook in Afrikaans verskyn, onder die titel "Gebroke Sinne". In die boek "Alles Wat Was", met daarmee saam ook 'n bonus-CD wat nie-uitgegewe snitte bevat, is daar 'n versameling lirieke van 1980 tot 2005 wat met foto's, briewe, sketse en kommentaar afgewissel word. "Ja!" is 'n vervolg op "Gebroke Sinne", en bevat op sy beurt illustrasies van die kunstenaar Eric de Bruijn.

Sy gedigte verskyn in Afrikaanse verwerking in “"Gebroke sinne"” en “"Ja!"”. Hierdie bundels bevat werk wat moeilik klassifiseerbaar is, aangesien dit nie suiwer gedigte of liedtekste is nie. Beide boeke is ryklik geïllustreer. “Gebroke sinne” is soos die titel aandui eerder gedagtes en besinnings, waar die sinne in kort reëls verdeel word en is ’n Afrikaanse vertaling van die oorspronklike Nederlands, met liefde as fokuspunt. Die boek word geïllustreer deur Marianna Booyens. “Ja!” is soortgelyk van aard en word geïllustreer deur Eric de Bruijn. Dit bevat oorspronklike Nederlandse en Afrikaanse werk, met die Nederlands in die meerderheid. Die liefde en vervreemding is ’n sentrale tema in hierdie bundel, maar hy brei die tematiek uit deur ook gedigte oor onder meer politiek, tyd, religie en die dood in te sluit. “Stillewe” is ’n bundel wat sy ontstaan het tydens ’n reis deur Suid-Amerika, geïllustreer deur sy vrou Varenka Paschke. Hierdie bundel word vir die verhoog verwerk in ’n musiekuitvoering wat in 2009 by die Klein Karoo Nasionale Kunstefees debuteer. Sy eerste DVD, “"Rooi aarde swart bloed"”, word in 2007 in Suid-Afrika opgeneem en in 2010 gee hy “"Kloofstraat"” uit, sy eerste volledig Afrikaanse musiekalbum. Daarna volg ook die album “"Kaalvoet"” in Afrikaans.

Die ATKV-tak Pretoria-Oos vereer hom in Februarie 2010 vir sy bydrae tot Afrikaanse musiek. In 2015 ontvang hy die Jan van Riebeeck-penning vir sy werk om ’n kulturele brug te bou tussen Suid-Afrika en Nederland









</doc>
<doc id="22202" url="https://af.wikipedia.org/wiki?curid=22202" title="Desember-moorde">
Desember-moorde

Die Desember-moorde in Suriname, wat op 8 Desember 1982 plaasgevind het, word beskou as 'n keerpunt in die geskiedenis van Suriname. 'n Derde van die Surinaamse bevolking het hierna na Nederland gevlug en vorm tans 'n belangrike minderheid in die Nederlandse samelewing. Gedurende die Desember-moorde is 15 joernaliste, akademici en arbeidsleiers wat teen die militêre bewind in Suriname gekant was in Paramaribo vermoor. Die militêre bewind het agterna laat blyk dat die oorledenes doodgeskiet is terwyl hulle van die owerhede gevlug het, maar die omstandighede is nie heeltemal duidelik nie.

Die Desember-moorde het tot internasionale protes teen die regering van Dési Bouterse gelei en Nederland, die voormalige koloniale moondheid, het ontwikkelingshulp gestaak. Niemand is ooit voor die hof gedaag oor die moorde nie, selfs nie nadat die militêre diktatorskap beëindig is nie.

Die persone wat in die Desember-moorde omgekom het, is die volgende:

Die persone wat van die moord verdink word sluit in:


</doc>
<doc id="22203" url="https://af.wikipedia.org/wiki?curid=22203" title="Primêre slapeloosheid">
Primêre slapeloosheid

Primêre slapeloosheid is 'n slaapversteuring waar 'n persoon nie aan die slaap kan raak of nie lank genoeg aan die slaap kan bly nie.




</doc>
<doc id="22214" url="https://af.wikipedia.org/wiki?curid=22214" title="Mein Kampf">
Mein Kampf

Mein Kampf (Afrikaans: "My stryd") is die grondleggende politieke werk van Adolf Hitler, waarin hy teen die agtergrond van sy outobiografie die grondbeginsels van sy ideologie en sy partypolitieke agenda uiteensit.
Hitler het "Mein Kampf" in 1924 tydens sy vestingstraf in die gevangenis van Landsberg in Opper-Beiere geskryf. Alhoewel Rudolf Hess die mede-outeur was, het sy naam nie op die omslag verskyn nie.

Hitler het in die werk die ontwikkeling en politieke doeleindes van die destydse Nasionaal-Sosialisme beskryf en onder meer die "Protokolle van die Wyses van Sion" as bron gebruik. Hierdie anti-Semitiese werk behandel 'n beweerde wêreldwye komplot van Joodse kringe en was destyds lankal as 'n vervalsing ontmasker.

"Mein Kampf" sou oorspronklik onder die titel "Viereinhalb Jahre [des Kampfes] gegen Lüge, Dummheit und Feigheit" ("Vier en 'n half jaar [se stryd] teen leuens, dommigheid en lafhartigheid") verskyn het. Terwyl die eerste deel deur Hitler tydens sy tronkstraf vir sy medegevangenes Emil Maurice en Rudolf Heß gedikteer is, het die tweede deel ná Hitler se voortydige vrylating in Desember 1924 in 'n villa op die bergspits Obersalzberg ontstaan. Die eerste boekdeel ("Eine Abrechnung") het in Julie 1925 verskyn, die tweede ("Die nationalsozialistische Bewegung") is in Desember 1926 gepubliseer. Tot 1930 was Mein Kampf in twee boekdele teen 'n prys van 12 Reichsmark elk beskikbaar en is daarna in een boekdeel gepubliseer, wat dieselfde formaat soos die meeste Bybel-uitgawes gehad het.

Die oorspronklike teks is gedurende sy twintigjarige wysigingsgeskiedenis tussen 1925 en 1945 verskeie kere verander en uitgebrei. 'n Aantal teksdele, wat op stilistiese en inhoudelike vlak as verwarrend beskou moes word, is blykbaar deur anonieme redigeerders bewerk.

Otto Strasser, wat saam met sy broer Gregor Strasser en Hitler in Landsberg in die tronk gesit het, het in sy boek "Hitler und ich" ("Hitler en ek") die eerste uitgawe van "Mein Kampf" as 'n konglomeraat van "sleg verwerkte politieke lektuur" beskryf, wat onder meer die beskouings van Karl Lueger, Georg von Schönerer, Houston Stewart Chamberlain, Paul de Lagarde en Alfred Rosenberg ten opsigte van buitelandse beleid, asook "antisemitiese woedeuitbarstings van Julius Streicher" bevat het.

By 'n tekskritiese of historiografiese ontleding van "Mein Kampf" moet dus rekening gehou word met die feit dat Hitler se politieke en literêre opvattings van die 1920's tot by die veertigerjare moontlik verander het.

(Bron: nationalsozialismus.de)

Van die "volksuitgawe", wat in een boekdeel verskyn het, is tot by Hitler se magsoorname in Januarie 1933 287 000 eksemplare teen 'n prys van 12 Reichsmark verkoop. Hitler se tantieme daarop was tien persent. Die boek het daarna 'n blitsverkoper geword. In die tydperk tussen Februarie en 31 Desember 1933 is sowat 1,5 miljoen eksemplare verkoop. 'n Spesiale uitgawe in blindeskrif het in dieselfde jaar verskyn. Vanaf 1936 het Duitse pare by hulle bruilof "Mein Kampf" in plaas van die Bybel as huweliksgeskenk ontvang. In 1939 het die totale oplaag 5,45 miljoen eksemplare beloop, in 1943 10,24 miljoen. Die boek is grotendeels as huweliksgeskenk deur die staat versprei. Om hierdie winsgewende verkope te beskerm, is danksy Hitler se invloed 'n wet verorden, waarvolgens die boek nie tweedehands verkoop moes word nie - anders sou huwelikspare hulle eksemplare moontlik aan antikwariate verkoop het.

Ná die einde van die Tweede Wêreldoorlog is daar vermoedelik enkele miljoene eksemplare saam met portrette van Hitler en ander herinnerings aan die NSdAP-bewind vernietig.

"Kavgam", die Turkse vertaling van "Mein Kampf", is in laat 2004 byna gelyktydig deur vyftien Turkse uitgewers gepubliseer en teen lae pryse verkoop. Na ramings is tussen 50 000 en 100 000 eksemplare verkoop. In 'n nawoord word die Koerde as 'n etniese groep beskryf wat nou verwant aan die Joodse volk sou wees.

Aangesien Adolf Hitler tot sy dood woonagtig was in Prinzregentenplatz, München, is sy fortuin ná die oorlog deur die geallieerde magte en uiteindelik deur die Duitse deelstaat Beiere gekonfiskeer. Volgens die Beierse owerhede is dié deelstaat ook die eienaar van alle outeursregte ten opsigte van "Mein Kampf". Kopiereg op die werk het volgens Duitse en Europese kopieregwetgewing op 31 Desember 2015, sewentig jaar ná Hitler se dood, verval, en die oorspronklike teks is tans toeganklik vir uitgewers. Die deelstaat Beiere het oorspronklik geregtelike stappe teen uitgewers geïnisieer wat volledige uitgawes of uitgawes sonder kommentaar gepubliseer het.

In Engelssprekende lande, in Israel en in Skandinawië het reeds voor die verval van kopiereg herdrukte uitgawes verskyn aangesien die delstaat Beiere hier nie oor die outeursregte beskik het nie. Die verkoop van tweedehandse boeke en die privaatbesit van "Mein Kampf" was in Duitsland nogtans altyd wettig.

Die deelstaat Beiere het in 2012 aangekondig dat twee uitgawes van "Mein Kampf" in 2015 gepubliseer sal word - waarvan een uitgawe vir skole en 'n tweede wat van kommentare deur geskiedkundiges voorsien sal wees. Met hierdie stap probeer Beiere kommersiële uitgewers voorspring. Die Joodse gemeenskap in Duitsland het dié besluit verwelkom.



</doc>
<doc id="22217" url="https://af.wikipedia.org/wiki?curid=22217" title="Koolhidraat">
Koolhidraat

Koolhidrate is organiese verbindings wat 'n belangrike rol in lewende organismes speel. Hulle het die algemene formule (CHO), waarvan ook hul benaming - "hidrate van koolstof" - afgelei is. Die eenvoudigste koolhidrate is suikers wat uit vyf (pentoses) of ses (heksoses) koolstofatome kan bestaan.

Hierdie suikermolekule kom gewoonlik as ringe voor en staan bekend as monosakkariede, soos byvoorbeeld glukose en fruktose. Verbindings van twee molekule word disakkariede genoem; tafelsuiker of sukrose (met een glukose- en een fruktose-eenheid per molekuul) is die bekendste voorbeeld. 

Kettings van tussen drie en ses monosakkariede word oligosakkariede genoem, terwyl langketting-polimere van suikermolekule as polisakkariede bekend staan. Polisakkariede speel 'n belangrike rol as verbindings wat energie kan stoor, soos byvoorbeeld stysel in plante en glikogeen in diere. Ander polisakkariede is strukturele molekule soos byvoorbeeld sellulose (wat in die wande van plantselle voorkom) en chitien (wat in die selwande van fungi en in die eksoskelette van baie ongewerwelde diere aangetref word). 

Koolhidrate kom - naas vette en proteïene - ook in menslike voedsel voor en maak 60% van die gemiddelde totale dieet uit. Voorbeelde waar koolhidrate in plantaardige stowwe voorkom, sluit in: brood, mielies, rys, aartappels, rietsuiker, en konfyt. Dit kom ook in melk van soogdiere voor.


Koolhidrate kan ongeveer met die formule weergegee word, maar dit bestaan uit molekule waarvan die meeste koolstofatome 'n alkoholgroep en een 'n C=O-karboniel-groep dra. 

Monomere sakkariedmolekule kan verdeel word:



Die pentoses en heksose kan lineêre kettings of ringe vorm. Die ringvorming tree op deurdat die karbonielgroep van 'n molekuul reageer met 'n hidroksielgroep op dieselfde molekuul en daarby 'n sikliese hemiasetaal of hemiketaal vorm. 

Die ringsluiting kan tot verskeie stereo-isomere (anomere) lei. Hierdie verskil is baie belangrik vir die vorming van polimere sakkariede. Die produk van hierdie ringsluitingsreaksie word 'n "piranose" genoem indien n=6. Byvoorbeeld D-Glukose vorm α- of β-D-glukopiranose. Indien n=5 word dit 'n "furanose" genoem. Hierdie reaksie is 'n ewewig en die β-vorm is ~63% teenwoordig teenoor ~36% vir di α-vorm.
<br clear="all">

Dimere molekule van twee monosakkariede, wat met 'n α of β-1,4-glikosiedskakel verbind is.
In die natuur kom ook kort kettings van 3 or 4 sakkaried molekule voor.



</doc>
<doc id="22218" url="https://af.wikipedia.org/wiki?curid=22218" title="Ab">
Ab

Ab is die naam en titel van die owerste van 'n outonome klooster (wat gewoonlik as 'n abdy bekend staan) van een van die ou kloosterordes soos die Benediktyne, Kamaldolese, Kartuisers, Trappiste en Cisterciënsers. Die woord "ab" is afgelei van die Hebreeus "abba", wat "vader" beteken. Hierdie titel was alreeds in die vierde eeu in gebruik in Egipte waar die jonger volgelinge/dissipels van 'n kluisenaar na hul geestelike vader as hul ab(ba) verwys het. Dit was uit hierdie oorspronklike geestelike vaderskap dat die latere juridiese amp ontwikkel het. Die amp van ab het sy finale beslag gekry in die Reël van St. Benedictus. 

'n Ab word gewoonlik verkies deur die monnike van sy abdy/klooster op 'n vasgestelde wyse soos voorgeskryf in hul reël of konstitusie. Oorspronklik was dit die norm dat 'n persoon lewenslank in die amp van ab aangestel is, maar deesdae word 'n ab gewoonlik vir 'n bepaalde ampstermyn aangestel.


</doc>
<doc id="22220" url="https://af.wikipedia.org/wiki?curid=22220" title="Cor Dirks">
Cor Dirks

Justus Cornelias Dirks beter bekend as Cor Dirks (*28 Februarie 1911, Volksrust – †15 Oktober 2000, Johannesburg), was 'n Afrikaanse skrywer van jeugboeke.

Justus Cornelias Dirks is op 28 Februarie 1911 op ’n plaas naby Volksrust gebore. Justus is sy pa se naam. Die naam Cornelias is afgelei van sy ma se naam, Cornelia, en die eerste deel daarvan, Cor, word sy noemnaam. Hy het ’n broer wat tien jaar ouer is as hy en ’n suster wat ses jaar ouer is as hy. Kort na sy geboorte verhuis die gesin na die dorp, waar hy groot word en sy hele skoolopleiding ondergaan. Hy matrikuleer in 1928 aan die Volksrust Hoërskool en speel op skool reeds vir die dorp se eerste rugbyspan.

Vanaf 1929 bekwaam hy homself as onderwyser aan die Potchefstroomse Universiteitskollege en Potchefstroomse Normaalkollege. Hy doen die gekombineerde BAO2 (B.A.-graad en Onderwysdiploma), wat hy in 1932 verwerf. By die Normaalkollege dien hy op die Studente Verteenwoordigende Raad. Hy speel ook vir die eerste rugbyspan en vir die gekombineerde rugbyspan van die universiteit en die normaalkollege. Sy hoofvakke vir sy B.A.-graad is Engels en Geskiedenis. Aan die einde van 1932 gaan hy saam met ’n vriend na Makwassie in die destydse Wes-Transvaal om diamante gaan delf. Sy opbrengs uit hierdie ekskursie is genoeg om sy studiegelde vir die teoretiese deel van sy M.A.-graad in Geskiedenis te betaal, wat hy eindelik in 1937 aan sy alma mater verwerf met ’n verhandeling oor "Die juridiese stryd tussen Hoofregter J.G. Kotze en die Volksraad van die Zuid-Afrikaansche Republiek".

In 1934 begin hy onderwys gee, eers aan die laerskool op Duiwelskloof. Daarna aanvaar hy vanaf die laaste kwartaal van 1935 ’n pos aan die Central Primary School op Potchefstroom (op voorwaarde dat hy vir die dorpspan moet rugby speel) en in 1937 kry hy ’n pos as Geskiedenis onderwyser aan Hoërskool Belfast. Vanaf 1938 gee hy Geskiedenis en ook Afrikaans by die Hoër Volkskool in Potchefstroom. Hier gee hy vir dertien jaar onderwys, is ook koshuisvader en rig rugby en krieket af.

Vanaf Julie 1952 tot die einde van 1954 is hy vise-hoof van die Voortrekker Hoërskool op Boksburg en in 1955 word hy hoof van Linden Hoërskool in Johannesburg, ’n pos wat hy tot met sy aftrede in 1973 beklee.

Hy is in 1939 getroud met die onderwyseres Elsje Christina (Ella) van Niekerk (gebore 1 Oktober 1913) wat hy op ’n studentetoer na Lourenço Marques in Mosambiek ontmoet. Hulle het ’n seun (Justus) en ’n dogter (Elsje).

Tot met sy dood woon hy in Linden in Johannesburg, waar hy en sy vrou in Augustus 1994 hulle huis verkoop en na die Afsaal-oord vir bejaardes verhuis. Op Sondag 15 Oktober 2000 is Cor Dirks in Barberton, by sy seun se huis oorlede as gevolg van foutiewe toediening van narkose vir ’n heupoperasie wat hy in Augustus 2000 ondergaan het en waarvan hy nooit werklik herstel het nie. Sy as word in die Krugerwildtuin gestrooi

Cor Dirks was skrywer van 'n paar reekse gewilde boeke oor Die Uile van Kranskop, Die Otters en Joof. Hy word veral onthou vir "Die Uile" waarmee hy derduisende kinders aan die lees gekry het. Besonder gewild was Wadda van die Woestyn, die verhaal van 'n baba wat deur Boesmans grootgemaak word en waarna daar verwysings in "Die Uile in die Kalahari" is.

Op skool is sy eerste voltooide skryfpoging ’n gedig wat hy vir die debatsvereniging skryf. Die inspirasie hiervoor was die pak slae wat hy gekry het toe hy ’n wekker ontydig in die klas laat afgaan het. Hy durf in later jare ’n paar humoristiese kortverhale aan, die eerste een wat dieselfde tema van die wekker gebruik en in 1937 onder die titel "Die raad van onraad" in "Die Jongspan" verskyn.

Sy meer ernstige skryfloopbaan begin egter met ’n aantal gepubliseerde speurverhale, soos "As die galg dreig" en "Arendnes se moordenaar". "Bloed in die Weste" word later heruitgegee as deel van die Tieroog-reeks. Êrens in Noordoos-Tibet word ’n tempel beroof. Hierdie daad vind later weerklank in Suid-Afrika in ’n reeks spannende gebeurtenisse waarin geweld, vernuf, wraaksug en gewetenlose gierigheid alles ’n rol speel. Daarna verskyn "Wadda in die woestyn", die verhaal van ’n kind wat deur San grootgemaak word nadat hulle hom as drie-jarige kleuter na ’n skipbreuk op die strand van die Namib-woestyn vind. Die lewe saam met die San maak van hom ’n natuurkind, wat heers oor die natuur en wilde diere. As jongman tree hy op as redder van blankes wat in hierdie onherbergsame gebied deur vyandige San bedreig word. Eindelik moet hy besluit tussen die eerste blanke meisie wat hy ooit gesien het of sy trou aan sy San volgelinge. Na Wadda word ook verwys in die boek "Die Uile in die Kalahari". Later verskyn onder andere "Rooi oog, geel oog" wat oor Russiese en Chinese spioene aan die Mosambiekse kus handel.

Cor Dirks is egter veral bekend as die skrywer van die baie gewilde "Uile"-reeks vir seuns, wat verskeie kere herdruk word. Hierin beleef vyf skoolseuns as bende verskeie avonture. Die vyf skoolseuns van die Genootskap van die Uile (Philip die leier, die slim Jorsie, die ronde Vaatjie, die sportiewe Berrie en die hakkelende Hennie) is verbind tot reg en geregtigheid en bestaan uit die groot Uil, sy adjudant en drie manskappe. Hulle bly op die dorpie Kranskop. Tiperend van die reeks is die grotendeels goeie inbors van die Afrikaanse jeug wat in die tyd van die ontstaan van die boeke nog sonder drank, dwelmmiddels, seks en ander negatiewe elemente geleef het. Die ‘slegte’ karakters is meestal buitestaanders of boewe van elders wat die verhaalwêreld binnedring. Die verhale is ’n mengsel van episodiese avonture en ’n sentrale  tema of spanningselement wat die verhale hegter bind.

In "Die Uile van Kranskop" sorg hulle dat ongeregtigheid op hulle dorpie, soos paaiboelies wat die laerskoolkoshuis terroriseer, dorpsmense wat slagysters vir vrugtediewe stel en dies meer, reggestel word.

In "Breuk onder die Uile" maak Berrie vriende met Ernest Fouché, wat die skoolreëls oortree en ’n bullebak is teenoor Jorsie, die kleinste Uil. Dit lei tot groot onmin tussen Philip en Berrie en Berrie verlaat die bende.  Met krieket kan Berrie en Philip nog saam speel sonder dat hulle regtig saam hoef te werk. Rugby is egter anders. In die belangrike rugbywedstryd teen Excelsior kan Berrie met sy gebreekte sleutelbeen hulle laat wen as hy die laaste skop kan oorsit. Philip moet egter die bal vir hom stel. Intussen maak die Uile ’n geheimsinnige ontdekking en Jorsie is vasbeslote om dié raaisel op te los.

In "Die Uile in die Kalahari" bevind die bende hulle in Wadda se wêreld, wat hulle moet red van die verwoede olifantbul met die gebreekte tand en later weer toe hulle deur bygelowige swart priesters ontvoer word.

In "Die Uile langs die Limpopo" hou die bende ’n kampvakansie en moet krokodille en ander natuurgevare trotseer. Hulle paaie kruis ook met dié van ’n smokkelbende.

In "Die Uile by die see" hou die maats vakansie saam met Jorsie se ouers by die see, waar hulle uitvind van smokkelaars wat diamante onwettig na ’n boot smokkel.

Die Uile onderneem in "Die Uile in die wapad" ’n fietstoer na die Oos-Transvaalse boswêreld tydens die somervakansie. Niksvermoedend klim hulle op wanneer ’n vriendelike vragmotorbestuurder aanbied om hulle teen die lang bergpas uit te neem en beland so in die hande van gewetenlose ontvoerders.

"Vyf Uile en ’n tier" vertel van die jaarlikse besoek van die sirkus aan die dorp. Een van die wilde diere ontsnap en die seuns word verbied om aan die gewapende soektog deel te neem. Hulle gaan veld toe om na geitjies te soek vir die Biologie-klas, maar Philip kom op ’n smal rotslysie die ontsnapte tier teë.

"Die Uile in die gimnasium" vertel van die lewe tydens militêre diensplig in die Leërgimnasium. Hier loop die maats hulle rieme styf onder die ysere dissipline wat hier toegepas word en word tot jong volwassenes gebrei.

In "Die Uile in Mosambiek" gaan hou die vriende ’n tropiese vakansie in Mosambiek. Gou gebeur daar egter veel meer as net pret en plesier. Hulle het ’n noue ontkoming met ’n haai en dan vind hulle ’n geheimsinnige kaart wat die roete na ’n afgeleë eiland aandui, die eiland waarop die Uile toevallig vakansie hou.

Die reeks sluit in 1990 af met ’n laaste boek, "Die Uile vlieg weer", waarin die kinders van die Uile bymekaarkom en in hulle pa’s se voetspore volg.

Na aftrede skryf Cor Dirks ook die "Joof"-reeks en die "Otter"-reeks, maar hierdie reekse word nie een so gewild soos die "Uile" nie.

Die "Otter"-reeks het ’n bende bestaande uit Buks, Litte en Kassie in ’n skoolkoshuis op die platteland as tema. "Die Otters" stel ons voor aan die hoofkarakters wanneer hulle by die koshuis aanmeld. Hier vind hulle gou uit hulle moet saamstaan om te kan oorwin. Dan word hulle daarvan beskuldig dat hulle opsetlik ingebreek en die koshuisspens besteel het. In "Die Otters se veldskoolavonture" gaan die maats veldskool toe, maar kom hier af op tekens van ’n ou beskawing. Hulle ontdek ’n donker tonnel, ’n gevaarlike grot en ’n vervalle kasteel, wat lyk of dit tog in die verlede met mekaar verbind was.

"Die Otters en die huis op die krans" vertel van die maats se see-vakansie. Hier maak ’n groep plaaslike seuns die wêreld vir hulle warm en gou kom hulle agter dat die plaaslike seuns verbind is met die geheimsinnige huis op die krans. Wanneer hulle nader ondersoek instel, kom hulle agter dat hier mense woon wat weinig respek het vir ander mense se lewens.

In "Die Otters in die Okavango-moeras" vertrek die Otters saam met hul pa’s en Gerrie-hulle op ’n kampeervakansie na Moremi, ’n wildreservaat in die oostelike gedeelte van die Okavango-delta. Die pad soontoe loop egter lang draaie deur vreemde plekke, deur die Makgadikgadipanne en ’n doolhof van waterkanale by Matlapaneng tot in die woestynstreek waar net die San kan oorleef. Hulle vakansiedroom verander in ’n nagmerrie toe Giel en sy wrede trawante op die toneel verskyn.

Die "Joof-"reeks verhaal die uiteenlopende avonture van vier maats (Joof, Evert, Kosie en Loot). Hulle raak onder andere betrokke by ivoordiewe in die Caprivi, vang smokkelaars by die see en beleef avonture in die Bosveld. Hierdie agtergrond gee die skrywer die geleentheid om feitlik ongemerk inligting oor die milieu aan sy lesers oor te dra.

Die reeks begin met "Joof van Doringkop", waar Joof van Doringkop in die Laeveld verhuis stad toe, waar hy dit moeilik vind om maats te maak en aan te pas, maar hy staan sy man en ontdek wat ware vriendskap is.

In "Joof en sy maats onder die koeëls" gaan stap hulle in die maanskyn langs die see, maar Loot word gevang en vasgebind. Hy het onverwags op spioene van Rusland afgekom.

In "Joof en sy maats se bergavontuur" bevind die maats hulle tydens ’n vakansie op ’n plaas in die Laeveld. Hulle het gehoor van goud wat daar in die omgewing begrawe is, maar in hulle soektog loop hulle in die skuilplek van terroriste vas.

Hy publiseer ’n aantal kortverhale, die eerste op 16 Julie 1957 in "Die Jongspan" onder die titel "Die raad van onraad". Daarop volg verhale in "Die Huisgenoot", "Die Naweek", "Die Huisvrou", "Die Brandwag" en "Die Ruiter". Hierdie is hoofsaaklik speur- en spanningsverhale, met ’n bietjie humor en liefde bygelas.

Vir 10-Plus skryf hy op versoek in 1979–80 kinderverhale, wat later in die publikasie "Daardie rooiwang appeltjies" opgeneem is.

By wyse van afwisseling skryf hy ook vir die radio en televisie en met die openingsaand van televisie in Suid-Afrika in 1976 word sy spanningsdrama "Die dubbele alibi" gebeeldsend. Hierdie stuk is gebaseer op ’n verhaal wat in 1947 in die eerste uitgawe van "Die Ruiter" verskyn het onder die titel "Om sewe-uur".

Ook in 1976 word sy radiovervolgverhaal "Die honde van Donkerkrans" oor die Afrikaanse sender van die SAUK uitgesaai.

In 1999 ontvang hy by die Aardklop Kunstefees op Potchefstroom ’n Akademie-oorkonde as erkenning vir sy jeugboeke.

Werke wat uit sy pen verskyn sluit in:






</doc>
<doc id="22225" url="https://af.wikipedia.org/wiki?curid=22225" title="ZFC Meuselwitz">
ZFC Meuselwitz

ZFC Meuselwitz is 'n sokkerklub uit Meuselwitz in die deelstaat Thuringen in Duitsland. Alhoewel die klub se primêre afdeling sokker is, het dit ook 'n trompoppie- en kegelbalafdeling. Zipsendorf is sedert 1976 'n deel van Meuselwitz.

Die klub is oorspronklik in 1919 gestig as "Aktivist Zipsendorf". Na die Tweede Wêreldoorlog het die klub bekend gestaan as "BSG Aktivist Zipsendorf". Nadat Zipsendorf by Meuselwitz ingelyf is, het die naam in 1976 verander na "BSG Aktivist Meuselwitz". Na die Duitse hereniging het die klub vir 'n kort tydjie as die sokkerafdeling van "SV Bergbau" gespeel (1991) en daarna onafhanklik geword as "FV Zipsendorf". Die naam is in 1994 verander na die huidige "Zipsendorfer Fußballclub Meuselwitz".

Die klub se tuisveld is die bluechip-Arena, onlangs vernoem na 'n stadionborg. Die tradisionele naam was sedert die oprigting in 1953 "Stadion Glaserkuppe".



</doc>
<doc id="22227" url="https://af.wikipedia.org/wiki?curid=22227" title="Marlene Dietrich">
Marlene Dietrich

Marlene Dietrich [maɐˈleːnə ˈdiːtrɪç] (* 27 Desember 1901 in Schöneberg naby Berlyn; † 6 Mei 1992 in Parys; gebore "Marie Magdalene Dietrich") was 'n gebore Duitser wat bekend geraak het as 'n aktrise en sangeres.

In die vroeë dertigerjare het sy internasionale erkenning behaal met rolprente soos "Der blaue Engel". Sy was dan ook die eerste Duitse aktrise wat 'n suksesvolle loopbaan in Hollywood begin het. Tydens die Tweede Wêreldoorlog het sy die Verenigde State se militêre optrede teen Nazi-Duitsland gesteun nadat sy reeds in 1939 Amerikaanse burgerskap aanvaar het. Sy het haar ná haar loopbaan aan die openbare lewe onttrek en is in 1992 in haar Paryse woonstel oorlede. Sy is in haar geboortestad Berlyn ter ruste gelê.

Marlene Dietrich was die tweede dogter uit die huwelik van Louis Erich Otto Dietrich, 'n luitenant van die Koninklike Polisie, en sy eggenote Wilhelmine Elisabeth Josephine (gebore Felsing) in Schöneberg (tans 'n stadsbuurt van Berlyn). Tuis is sy kortweg "Lena" genoem. Op elfjarige ouderdom het sy egter begin om haarself Marlene te noem, 'n samesmelting van haar twee voorname.

Marlene se ouer suster was Elisabeth, wat tydens die Tweede Wêreldoorlog saam met haar man naby die konsentrasiekamp Bergen-Belsen 'n rolprentteater bestuur het. Aangesien veral lede van die SS die bioskoop besoek het, het Marlene haar susterskap later steeds ontken. Nogtans het Marlene haar suster ná die oorlog finansieel ondersteun nadat die rolprentteater in moeilikhede beland het.

Ná die afsterwe van haar vader in 1907 het haar moeder in 1914 met luitenant Edouard von Losch getrou, wat in die Eerste Wêreldoorlog gesneuwel het. Sy het haar kinderjare in Leberstraße 65 (sedert 1937 Sedanstraße) op die sogenaamde "Rote Insel" (Rooi Eiland) deurgebring en die Auguste-Viktoria-Schule in Nürnbergerstraat bygewoon. Die gesin het ook in Kaiserallee (tans Bundesallee) in Berlyn gewoon. Vanaf 13 April 1917 tot paastyd in 1918 het sy die Viktoria-Luisen-Schule (tans die Goethe-Gymnasium) in Berlyn-Wilmersdorf bygewoon.

Ná haar skoolloopbaan in Berlyn het Marlene in 1918 'n opleiding as konsertvioliste by die musiekkollege in Weimar begin. In 1921 het sy haar studies in Berlyn voortgesit. In die volgende jaar moes sy egter haar studies weens 'n seningontsteking staak. Tydens 'n oudisie by die "Deutsche Theater" is sy deur die bekende teaterregisseur Max Reinhardt ontdek en het sy in haar eerste toneelrol gespeel. Sy het vervolgens 'n opleiding by Reinhardt se teaterskool begin.

Sy is in 1923 met Rudolf Sieber (1897–1976), 'n produksie-assistent, getrou. Hulle enigste dogter, Maria Elisabeth Sieber (ná haar huwelik in die 1940's Maria Riva) is in die volgende jaar op 13 Desember gebore.

In 1922 het sy vir die eerste keer in 'n film, "So sind die Männer", verskyn. In die volgende jaar het sy haar eerste hoofrol teenoor William Dieterle gekry wat ook sy debuut gemaak het as regisseur in "Der Mensch am Wege". Sy het in nog 'n aantal films gespeel, waaronder Alexander Korda se "Eine DuBarry von heute" en "Madame wünscht keine Kinder" (beide in 1926).

Ná 'n groot aantal kleiner toneel- en filmrolle is Marlene in 1927 deur die Weense rolprentvervaardiger Sascha Kolowrat-Krakowsky ontdek en het sy saam met die gewilde akteur Willi Forst 'n hoofrol in die film "Café Elektric" gespeel. Met haar volgende hoofrol het sy in 1929 internasionale bekendheid verwerf. Die Duitse filmregisseur Josef von Starnberg was destyds besig om Heinrich Mann se roman "Professor Unrat" as "Der blaue Engel" (Die blou engel) te verfilm en nog steeds op soek na 'n aktrise wat vir die hoofrol in aanmerking sou kom. Von Starnberg het Marlene tydens 'n opvoering van die toneelstuk "Zwei Krawatten" ("Twee dasse") ontdek. Met haar vertolking van die filmkarakter Lola Lola in "Der blaue Engel" het Marlene wêreldberoemdheid as aktrise verwerf. Die rolprent, wat as een van die eerste Duitse klankrolprente in Duits en Engels vervaardig is, en die lied "Ich bin von Kopf bis Fuß auf Liebe eingestellt" (Engels: "Falling In Love Again") was internasionale treffers.

In die lente van 1930 het Dietrich na New York geseil nadat die rolprentateljee "Paramount Pictures" beïndruk was met die sukses van "Der blaue Engel". Sternberg en Dietrich se eerste film in die VSA was 'n Engelstalige heruitgawe van die "Der blaue Engel", "The Blue Angel". Die vrystelling daarvan het egter eers na hulle tweede film "Morocco" (1930) gevolg. In "Morocco" het Dietrich die kabaretsangeres Amy Jolly vertolk; 'n onafhanklike vrou wat soos 'n man aangetrek het en 'n vrou gesoen het. Die film was 'n groot sukses en sy is as beste aktrise vir 'n Oscar genomineer vir haar rol in die film – haar enigste nominasie vir die toekenning. In die jare daarna het nog vyf (van altesaam sewe) Dietrich-rolprente onder regie van Josef von Sternberg verskyn. "Shanghai Express" (1932) was kommersieel die suksesvolste Sternberg/Dietrich-produksie.

Von Sternberg was die eerste regisseur wat Marlene se potensiaal as 'n eersterangse aktrise en wêreldster besef het. In Hollywood het hy moeite gedoen om haar in sy rolprente as 'n "femme fatale" uit te beeld. Hy het haar aangemoedig om gewig te verloor en haar noukeurig opgelei, terwyl sy gewillig was om hom te vertrou en sy voorstelle steeds te volg. Von Sternberg se bekwaamheid as 'n regisseur word in sy gebruik van ontwerp en kostuums en veral lig en skadu weerspieël, waardeur hy in sy films 'n optimale effek bereik het. Een van sy spesialiteite was die impak van lig, wat deur 'n sluier of gordyne skyn soos in "Shanghai Express". In 1935 het Marlene haar samewerking met Von Starnberg gestaak nadat hy beweer het hy haar sover gevat het as wat hy kon.

Die romantiese komedie "Desire" (1936) onder die regie van Ernst Lubitsch was 'n treffer wat haar status as die hoogsbetaalde aktrise in Hollywood bevestig het. "The Garden of Allah" (1936) was haar eerste kleurfilm. Die volgende paar films het egter nie by die loket sukses behaal nie en teen 1938 is sy saam met ander aktrises soos Joan Crawford, Bette Davis, Katharine Hepburn en Greta Garbo as "box office poison" beskou. Haar kontrak met Paramount is gekanselleer. Dietrich maak egter haar kritici stil met een van haar beste vertonings in "Destry Rides Again" (1939). In "Destry Rides Again" beweeg sy weg van 'n ontoeganklike godin na 'n bakleierige kroegvrou, wat gewaagde liedere met 'n rokerige stem sing. Van toe af is dit ook veral haar sang wat steeds meer gewild geraak het met liedjies soos "Lili Marleen". Sy kry 'n nuwe kontrak met Universal, maar films soos "The Flame of New Orleans" (1941) en "Pittsburgh" (1942) vaar nie juis goed nie. Dit blyk dat regisseurs nie in staat is om haar unieke aantrekking vas te vang nie en teen die einde van die Tweede Wêreldoorlog het sy oorweeg om uit die filmbedryf af te tree.

Vanweë haar internasionale sukses het die Duitse Nazi-bewind baie belang gestel in haar terugkeer na Duitsland. Die minister van volksvoorligting en propaganda, Joseph Goebbels, het haar in 1936 groot bedrae en vrye keuse ten opsigte van draaiboeke en medewerkers belowe indien sy hoofrolle in Duitse rolprente sou speel. Marlene het die aanbod van die hand gewys. Sy het voortgegaan om hoofrolle in Amerikaanse rolprente te vertolk en met regisseurs soos Alfred Hitchcock, Ernst Lubitsch, Orson Welles en Billy Wilder saamgewerk. Films soos "Foreign Affair", "Witness for the Prosecution", "Touch of Evil", "Judgment at Nuremberg" en "Stage Fright" was baie suksesvol. In 1937 het sy aansoek gedoen om Amerikaanse burgerskap, wat op 9 Junie 1939 aan haar toegeken is.

Marlene het reeds tydens haar verblyf in Parys kunstenaars en ander mense wat uit Nazi-Duitsland gevlug het finansieel ondersteun. Nadat haar minnaar Jean Gabin by die Franse bevrydingsmagte in die VSA aangesluit het, het sy ook besluit om aktief aan die stryd teen die Hitlerfascisme deel te neem. Aangesien sy as 'n vrou nie in die Amerikaanse leër mog veg nie, het sy besoeke aan troepe naby die frontlinies afgelê en as sangeres opgetree. Sy het ook deelgeneem aan die Amerikaanse magte se opmars na Duitsland en is tydens die Ardenne-offensief byna deur Duitse troepe gevange geneem. Haar solidariteit met die Amerikaanse soldate was onbeperk en sy het in die militêre kampe van Afrika en Europa baie gewild geraak. Sy het later opgemerk dat sy nooit weer daardie intensiewe kontak met 'n gehoor gehad het nie.

In die Duitse stad Stolberg naby Aken het 'n vrou Marlene herken en dit was vir haar 'n verrassing dat sy met groot vreugde begroet is. Ander vroue in Stolberg het die bestanddele vir 'n verwelkomingskoek ingesamel wat vir Marlene volgens oorlewering as die beste delikatesse beskou het. Sy het dan ook daarin geslaag om haar familielede op te spoor en kon oor die militêre radio met haar moeder gesels en enkele weke later in Berlyn ontmoet. Haar moeder, wat belowe het om Hitler te oorleef, is op 3 November 1945 oorlede.

Marlene se politieke en sosiale betrokkenheid by die stryd teen die Nazi-bewind is in die buiteland vroeër waardeer as in haar tuisland, waar baie mense hulle onbegrip ontbloot het. Sy is daarvan beskuldig dat sy met haar optrede eerder teen miljoene gewone Duitse soldate sou geveg het as teen Hitler en dikwels het mense na haar as 'n verraaier verwys.

In 1947 is Marlene met die "Medal of Freedom", die hoogste militêre onderskeiding vir burgerlikes in die VSA, vereer. Die Franse regering het in 1950 die titel "Chevalier de la Legion d'Honneur" ("Ridder van die Franse Erelegioen") aan haar verleen. Die Franse staatspresidente Georges Pompidou en François Mitterrand het haar later bevorder tot "Officier" en uiteindelik "Commandeur" van die Erelegioen.

Vanaf 1953 het Marlene byna uitsluitlik as sangeres opgetree en internasionale sukses behaal. In die jare 1953 en 1954 het sy haar vertonings in Las Vegas se "Sahara Hotel" en Londen se "Café de Paris" opgevoer. Sedert 1955 het Burt Bacharach sowat tien jaar lank as haar begeleier opgetree en saam met hom het Marlene vinnig opgang gemaak van 'n nagklub-sangeres tot 'n meer ambisieuse kunstenares bevorder wat nou net in teaters gesing en haar gewilde styl van eenvrouvertoning
ontwikkel het. Tot op die ouderdom van 74 jaar het sy wêreldwyd rondgetoer – in 1965 het sy ook in Suid-Afrika opgetree. Haar laaste konserte het in 1975 in België, Nederland, die Verenigde Koninkryk, Kanada, die VSA en Australië plaasgevind.
Haar kostuums was van uiters opspraakwekkend. Hulle is deur haarself en Jean Louis, 'n ontwerper van "Columbia", ontwerp. 'n Spesiale weefsel, "souffle", is vir Marlene vervaardig en presies vir haar velkleur aangepas. Die kostuum, wat tot op die grond gehang het, is dikwels ure lank volgens haar smaak met blinkertjies, pêrels, kwassies of kristalstene versier. Hierdie versierings moes vir haar soms tot vyftig keer verplaas word totdat sy die optiese indruk wat die versierings sou skep goedgekeur het. Die steentjies, kwassies en pêreltjies op haar kostuum, wat tot elf pond kon weeg, is met piepklein draadjies gemarkeer en deur een of meer borduursters oor 'n tydperk van enkele maande finaal aangebring.

'n Ander opspraakwekkende ontwerp is vir haar sogenaamde "windkostuum" toegepas. Hier is die "souffle" met haar korset gedrapeer en vasgenaai en deur middel van 'n windmasjien in lang sluiers teen haar lyf of weg van haar lyf gewaai. Ook haar mantels was buitengewone ontwerpe met 'n drie meter lange sleep. Vir die mantels is sneeuwit borsdonsvere van swane in nou, konsentriese kringe aangebring sodat dit soos 'n kosbare pels gelyk het. 'n Aantal kritici het die materiaal as "buiteaards" beskryf. Gewoonlik het sy vir haar konserte twee van hierdie mantels saamgebring wat eers vyf minute lank opgeskud moes word om hul volle volume te behaal. Na bewerings is honderdduisende swaanvere vir die mantels gebruik.

Marlense se opvoerings was uiters gewild onder gehore in Pole, Rusland en Israel. Sy was die eerste Duitse kunstenares wat ná die oorlog in Rusland opgetree het. In Israel het haar bestuurder haar uitdruklik verbied om liedere met Duitse tekste te sing. Maar sy het haarself onmiddellik teen hierdie voorskrif verset: "Ek gaan nie een lied in Duits sing nie – maar nege!" Die gehoor was aanvanklik geskok, maar na die ys gebreek is het sy die gehoor op hulle voete gehad en 'n lang volgehoue applous ontlok. Sy was dan ook die eerste sangeres wat in Israel weer Duitse liedere op die toneel gesing het.

Gedurende haar Europatoer het sy in 1960 ook in Duitsland en haar geboortestad Berlyn opgetree. Soos sy self beklemtoon het, was die Duitse gehore duidelik meegevoer met haar opvoerings. Daar het nogtans kritiek vanweë haar houding tydens die oorlog haar kant toe gekom. In Düsseldorf is sy deur 'n jong meisie bespoeg, 'n ander keer is daar 'n eier gegooi, wat haar kop getref het. Sy het egter geweier om haar "deur 'n blonde nazi van die toneel te laat verdryf".

In 1961 het sy haar laaste beduidende rolprent voltooi – "Judgment at Nuremberg", wat die Neurenbergse verhore en een van die pynlike vrae in die na-oorlogse Duitsland behandel: "Wat het julle geweet?" In die film moes sy as aktrise dialoë voer wat sy nie as waaragtig kon aanvaar nie.

In die vroeë sestigerjare het haar konserte duidelik begin verander; erotiek het nou 'n minder belangrike rol gespeel, maar onder die indruk van die Koue en die Viëtnam-oorlog het Marlene haar repertorium met ernstige liedere begin aanvul, waaronder protesliedere soos Bob Dylan se "Blowin' in the Wind", Charles Meerewood se "White Grass" en veral Pete Seeger se bekende "Where Have All the Flowers Gone", wat sy ook in Duits gesing het ("Sag mir, wo die Blumen sind"), maar ook die Hebreeuse klaaglied "Shir Hatan".

Sedert 1968 het Marlene in Parys gewoon. Die laaste dekades van haar lewe was gekenmerk deur haar vriendskap met die Duitse aktrise en sangeres Hildegard Knef, maar toenemend ook deur Marlene se alkoholafhanklikheid. Sy het aan artritis gely en die pyn met pille en alkohol verlig. Nadat sy tydens 'n konsert in Australië in 1975 'n fraktuur in haar dybeen opgedoen het, het sy haar toneelloopbaan beëindig. Drie jaar later het sy naas David Bowie haar laaste filmrol in die rolprent "Just a Gigolo" gespeel.

Daarna het Marlene haar volledig aan die openbare lewe onttrek en 'n rustige lewe in haar Paryse woonstel in die Montaigne-laan 12 gelei. In die laaste elf jaar voor haar afsterwe in 1992 was sy bedlêend en het die woonstel nie meer verlaat nie. Sy is in dié tyd deur haar dogter Maria versorg. Met 'n spesiale gryparm wat vir haar vervaardig is, was sy in staat om voorwerpe nader te trek. Sy het oor 'n bediende en 'n sektretaresse beskik, terwyl 'n Duitse restaurant dikwels maaltye vir haar afgelewer het. Net haar personeel en familielede mog haar woonstel betree. Marlene het veral gebruik van die telefoon gemaak om met haar familie, vriende en ander belangrike mense te kommunikeer.

In 'n onderhoud met die Duitse nuustydskrif "Der Spiegel" het haar dogter Maria Riva en haar kleinseun Peter Riva beweer dat sy in hierdie tydperk selfs by die politiek betrokke geraak het en wêreldleiers soos Ronald Reagan en Michail Gorbatsjof opgebel het – haar maandelikse telefoonrekening het soms meer as VSA-$ 3 000 beloop. Ronald Reagan het selfs sy laaste telefoongesprek in die Wit Huis met Marlene gevoer.

Later het die regisseur Maximilian Schell Marlene se toestemming gekry om haar vir 'n dokumentêre rolprent te verfilm. Kort voor die begin van die projek het sy haar toestemming teruggetrek en slegs bandopnames toegelaat: "I've been photographed to death..." Schell het die dokumentêr noodgedwonge as 'n kollage uitgevoer en die bandopnames met beelde en uittreksels uit haar rolprente gekombineer. Die film eindig met 'n aanhaling van Ferdinand Freiligrath se gedig "Der Liebe Dauer". Die dokumentêr "Marlene" is in 1984 vrygestel en het naas 'n Oscar-nominasie ook 'n aantal Europese filmtoekennings gewen.

Marlene se eerste boek met die titel "ABC meines Lebens" ("Die ABC van my lewe") het reeds in 1963 verskyn. In 1979 het sy haar outobiografie "Nehmt nur mein Leben" ("Neem slegs my lewe") gepubliseer. 'n Effens gewysigde uitgawe van hierdie outobiografie het in 1987 as "Ich bin, Gott sei Dank, Berlinerin" ("Ek is, Godsydank, 'n Berlyner") verskyn.

In 1992 is Marlene Dietrich volgens die amptelike sterftesertifikaat aan hart- en nierversaking oorlede. Haar vriendin en sekretaresse, Norma Bosquet, wat haar gedurende die laaste weke van haar lewe byna daagliks in haar woonstel besoek het, vermoed egter dat Marlene selfmoord gepleeg het deur 'n oordosis slaappille te drink nadat sy twee dae tevore 'n tweede beroerte gehad het.

Ná 'n groot roudiens in Parys is Marlene in Berlyn in die Stedelike Begraafplaas Schöneberg III van Berlyn naby haar moeder se graf en naby haar geboortehuis ter ruste gelê. 'n Groot aantal Berlynse burgers het haar begrafnis bygewoon. In die dae ná haar afsterwe was daar nog net 'n klein aantal mense wat haar as 'n "verraaier" beskou het. Haar geboortestad het besluit om haar met 'n straatnaam te vereer, wat omstredenheid uitgelok het.

In 1997 het die Berlynse administratiewe distrik Tiergarten aan die sentrale plein tussen die nuwe winkelsentrum "Potsdamer Platz Arcaden", die "Grand Hyatt"-hotel en die musiekblyspelteater en kasino die naam "Marlene-Dietrich-Platz" gegee. Die straatbord dra die opskrif "Berliner Weltstar des Films und des Chansons. Einsatz für Freiheit und Demokratie, für Berlin und Deutschland".

Ter geleentheid van haar 100ste verjaardag in 2001 het die deelstaat Berlyn amptelik om verskoning gevra vir die persoonlike aanvalle wat Marlene moes verduur. Op 16 Mei 2002 is die ereburgerskap van die stad Berlyn postuum aan Marlene Dietrich toegeken.

Die "Deutsche Kinemathek – Museum für Film und Fernsehen" in Berlyn se Potsdamer Straße (Sony Center) bewaar tans die nalatenskap van Marlene Dietrich (foto's en ander herinnerings). Die Amerikaanse regisseur J. David Riva, Marlene se kleinseun, het in 2001 die dokumentêre rolprent "Marlene Dietrich – Her own song" vervaardig.

Marlene Dietrich het nie net haar beeld as wêreldster selfbewus opgebou nie, maar was daarnaas ook deur haar buitengewone androgiene uitstraling gekenmerk, waarmee sy 'n onweerstaanbare aantrekkingskrag op sowel vroue asook mans uitgeoefen het. Sy het dikwels in mansklere opgetree – in haar tyd 'n rewolusionêre en gewaagde onderneming. In die 1930's wou die Paryse owerhede haar selfs toegang tot die middestad weier omdat sy mansklere gedra het, maar was nie in staat om hierdie verbod af te dwing nie. Marlene het derhalwe in die periode tussen die twee wêreldoorloë 'n voorbeeld van die vroue- en gay-beweging geword – en daarnaas ook 'n nuwe modestyl vir vroue geskep.











</doc>
<doc id="22228" url="https://af.wikipedia.org/wiki?curid=22228" title="Horatius">
Horatius

Quintus Horatius Flaccus (8 Desember 65 v.C. — 27 November 8 v.C.) was 'n Romeinse digter in die era van keiser Augustus.

Horatius is gebore in Venusia, 'n klein dorpie tussen Apulia en Lucania. Horatius was die seun van 'n vrygestelde slaaf. Sy pa het 'n plaas gehad in Venusia, maar het later verhuis na Rome waar hy 'n middelman was by 'n afslaer. Horatius se vader het baie geld op Horatius se opvoeding gespandeer waar Horatius in Rome sowel as Athene gestudeer het. Nadat Julius Caesar vermoor is, het Horatius by die Romeinse legioene aangesluit onder die generaalskap van Brutus. Hy het by die slag van Philippi geveg en nadat Augustus 'n amnestie uitgereik het, het Horatius na Rome teruggekeer. Horatius word as een van die grootste Romeinse digters beskou.



</doc>
<doc id="22229" url="https://af.wikipedia.org/wiki?curid=22229" title="Pous Sixtus I">
Pous Sixtus I

Sixtus I was die sewende pous van die Rooms-Katolieke Kerk.

Die oudste dokumente spel die naam as ‘’’Xystus’’’. Sixtus was 'n Romein uit die Colonna-familie en sy vader se naam was Pastor. Hy volg Pous Alexander I op en regeer van 115 tot 125 tydens die bewind van keiser Trajanus en later keiser Hadrianus. Hy word opgevolg deur Pous Telesforus. Die naam 'Xystus' beteken 'die beskaafde'.

Volgens die Liber Pontificalis is Sixtus gebore in die Via Lata-distrik en is sy dood gevolg deur 'n sede vacante van 2 maande.

Tydens sy bewind het hy het die volgende drie ordonnansies uitgevaardig:

Pous Sixtus I is heilig verklaar en hy word later as martelaar vereer. Sy feesdag is op 3 April.

Hy is in die Vatikaan begrawe langs die graftombe van Simon Petrus. Daar word gesê dat sy reliek oorgedra is na Alatri in 1132, maar O. Jozzi beweer dat dit nog steeds in die Vatikaan is.

Saamgestel uit die Nederlandse, Engelse en Duitse wiki.


</doc>
<doc id="22233" url="https://af.wikipedia.org/wiki?curid=22233" title="GFC Düren 09">
GFC Düren 09

GFC Düren is 'n sportklub uit Düren in die deelstaat Noord-Rynland-Wesfale in Duitsland, veral bekend vir sy sokkerafdeling. Die klub is in 1909 as "Gürzenicher Fußball Club" gestig en het ook afdelings vir tafeltennis en vlugbal. "Gürzenich" is ’n stadsdeel van Düren en was tot 1972 'n onafhanklike dorp.

Die klub het in 2002 die Oberliga Noord-Ryn gehaal, die sokkerafdeling se grootste prestasie. Die sportklub se beste prestasie was toe die vlugbalafdeling twee spelers vir die 2004 Duitse olimpiese vroue-strandvlugbalspan gelewer het en ook die Duitse strandvlugbalkampioenskap vir dames gewen het in 2005.



</doc>
<doc id="22236" url="https://af.wikipedia.org/wiki?curid=22236" title="Tenzing Norgay">
Tenzing Norgay

Tenzing Norgay (29 Mei 1914 – 9 Mei 1986) was 'n Nepalese Sjerpa-bergklimmer. Hy en Edmund Hillary was op 29 Mei 1953 die eerste mense wat die piek van Berg Everest bereik het. In Julie 2015 is 'n bergreeks van sowat 3 350 meter hoog op die dwergplaneet Pluto voorlopig en informeel "Norgay Montes" genoem ter ere van hom.

Tenzing was afkomstig van 'n arbeidersfamilie in Khumbu, Nepal, wat baie naby aan Berg Everest geleë is. Die Sjerpas het die berg "Chomolungma" genoem, wat beteken "Moeder van die heelal". In die tyd wat Tenzing Everest geklim het, was dit algemeen geglo dat hy ook in dié area gebore is, maar dit het in die 1990's bekend geword dat hy in die omgewing van die Kharta-vallei in Tibet, Oos van Berg Everest, gebore is. Hy het ook 'n gedeelte van sy vroeë lewe hier deurgebring, maar hierdie feite is stilgehou as gevolg van politieke redes.

Sy presiese geboortedatum is nie bekend nie, maar Tenzing glo dat dit laat in Mei was as gevolg van die weertoestande en die oes tydens sy geboorte. Na sy bestyging van Everest op 29 Mei, het hy besluit om sy verjaardag van daardie dag af altyd op daardie datum te vier.

Hy was oorspronklik die naam "Namgyal Wangdi" gegee, maar dié is verander ná advies van die hooflama en stigter van die beroemde Rongbuk-klooster, Ngawang Tenzin Norbu. Sy nuwe naam, "Tenzing Norway", vertaal as "ryk, gelukkige volgeling van geloof". Sy vader, Ghang La Mingma, was 'n jakherder en het in 1949 gesterf. Sy moeder, Dokmo Kinzom, het lank genoeg geleef om te sien hoe haar seun Everest verower het. Tenzing was die 11de van 13 kinders: die meeste van hulle het egter jonk gesterf.

As 'n seun het Tenzing twee keer weggeloop na Katmandoe en op die ouderdom van 19 het hy homself gevestig in die Sjerpa-gemeenskap in Too Song Bhusti in Darjeeling, Indië.

Tenzing het deelgeneem aan drie amptelike Britse pogings om Everest van die noordelike Tibetaanse kant te klim in die 1930's. Die eerste van die drie was in 1935, onder leiding van die Engelsman, Eric Shipton.

Hy het ook deelgeneem aan ander bergklimekspedisies in verskeie dele van die Indiese subkontinent en vir 'n periode in die vroeë 1940's het hy gewoon in wat tans bekend staan as Pakistan. Volgens Tenzing was sy moeilikste bergklimekspedisie ooit op Nanda Devi Oos, waar 'n aantal mense gesterf het.

In 1947 het hy weereens gepoog om Everest tot bo te klim. Dié keer saam met 'n eksentriese Engelsman, Earl Denman en Ange Dawa Sjerpa. Hulle het Tibet onwettiglik binne gegaan om die berg te klim, maar die poging het gefaal toe 'n sterk storm by 6700m die oorhand gekry het. Denman het erken dat hulle verslaan is en al drie het die terug tog veilig voltooi.

In 1952 het hy aan twee Sweedse ekspedisies deelgeneem, beide onder leiding van Raymond Lambert. Dit was die eerste ernstige poging om Berg Everest vanaf die suidelike Nepalese kant te klim. Tenzing en Lambert het tydens dié ekspedisies die rekord hoogte van 8599m bereik.

In 1953 het Tenzing deelgeneem aan 'n ekspedisie onder leiding van John Hunt en was hy en Edmund Hillary die eerste persone om die piek te bereik. Hy is agterna vereer in Indië en Nepal, en selfs aanbid deur sommige mense wat geglo het dat hy die reïnkarnasie van Boeddha of Sjiwa was.

Die Britse regering het ook die George-medalje aan hom toegeken as herkenning van sy moeite tydens die ekspidisie. Die medalje word aan burgers toegeken wat "dade van groot dapperheid" verrig ("acts of great bravery").

Tenzing en Hillary was die eerste mense om die bo-punt van Berg Everest te betree, maar joernaliste het onophoudelik wou weet wie van die twee mans die reg het tot die glorie wat behoort aan die eerste persoon wat die bo-punt bereik het en wie was slegs tweede, die opvolger. Tenzing het die eenheid van 'n span en hul prestasies benadruk. Hy het hom ook nie gesteur aan bewerings dat iemand hom ooit moes help deur hom na bo op te trek nie, maar het wel verklaar dat Hillary die eerste persoon was wat die bo-punt betree het. Hy het gesê dat: ""If it is a shame to be the second man on Mount Everest, then I will have to live with this shame"". ("'As dit 'n skande is om die tweede persoon bo-op Berg Everest te wees, dan sal ek met hierdie skande moet saamlewe.'")

Al die foto's van die bergklimmers op die bo-punt wys slegs vir Tenzing. Hillary was gevra hoekom daar dan geen foto's van hom was nie. Sy antwoord: ""Tenzing did not know how to operate the camera and the Everest top was no place to start teaching him how to use it"" ("Tenzing het nie geweet hoe om met die kamera te werk nie en die bo-punt van Everest was nie die plek om hom te begin leer hoe dit werk nie"). Dit het later bekend geword dat Tenzing wel vertroud was met hoe kameras werk, maar dat Hillary dit nie geweet het nie. Die twee mans het egter vir die res van hul lewens vriende gebly.

Tenzing was drie keer getroud. Sy eerste vrou, Dawa Phuti, het op 'n jong ouderdom in 1944 gesterf. Hulle het saam 'n seun, Nima Dorje, gehad, wat op die ouderdom van vier jaar gesterf het en twee dogters: Pem Pem en Nima. Pem Pem het 'n seun gehad, Tashi Tenzing, wat ook op 'n latere stadium Berg Everest geklim het. Nima het met 'n Filippynse grafiese ontwerper Noli Galang, getrou. Tenzing se tweede vrou was Ang Lahmu, sy eerste vrou se niggie. Hulle het geen kinders gehad nie, maar sy het waargeneem as stiefmoeder vir sy dogters. Sy derde vrou was Dakku; hy het met haar getrou terwyl sy tweede vrou nog geleef het, soos toegelaat word deur Sjerpa-tradisie, en saam het hulle drie seuns gehad: Norby, Jamling en Dhamey. Sy nefies, Nawang Gombu en Topgay, het aan die 1953 Everest-ekspidisie deelgeneem.

Tenzing het later die direkteur van praktiese opleiding by die "Himalayan Mountaineering Institute" geword in Darjeeling. In 1987 het hy die maatskappy "Tenzing Norgay Adventures" gestig; die maatskappy bied ekspedisies deur die Himalaja's aan. Sedert 2003 word die maatskappy deur Tenzing se seun, Jamling Tenzing Norgay, bestuur. Jamling het self die piek van Everest bereik in 1996. Tenzing het in 1986 in Darjeeling gesterf as gevolg van 'n brongiale kondisie.




</doc>
<doc id="22237" url="https://af.wikipedia.org/wiki?curid=22237" title="Rote Insel">
Rote Insel

Die Rote Insel "(Duits: "Rooi Eiland", ook Schöneberger Insel" genoem) is 'n kwartier in die Berlynse stadsdeel Schöneberg wat sedert die administratiewe hervorming van 2001 deel uitmaak van die distrik Tempelhof-Schöneberg. Die Rote Insel vorm self geen administratiewe eenheid nie.

Die kwartier se naam is afgelei van sy ligging tussen die spoorlyne van die Berlynse stadstreinstelsel en die tradisionele linkse politieke oriëntering van sy arbeidersbevolking. Mense het hulle hier in die 1930's en 1940's nog steeds verset teen die Nasionaal-Sosialistiese bewind. In boukundige opsig pronk die kwartier met die Koningin-Luise-Gedagteniskerk van 1912 en die historiese gasometer wat as 'n nywerheidsmonument oor die kwartier toring.

Die geboortehuis van die bekende aktrise en sangeres Marlene Dietrich lê in die Rote Insel se Leberstraße. Alfred Lion, medestigter van die befaamde Amerikaanse jazz-etiket "Blue Note", is eweneens in die kwartier gebore. Ook sy geboortehuis in Gotenstraße 7 staan steeds.

Die kwartier lê teen die suidwestelike rand van die Berlynse middestad binne 'n skerphoekige driehoek, wat deur die spoorlyne van die "Wannseebahn" in die weste, die "Dresdener" en "Anhalter Bahn" in die ooste en die "Ringbahn" in die suide gevorm word. Die driehoek se buitehoeke word deur die treinstasies Schöneberg, Südkreuz en Yorckstraße gevorm.

In die weste grens die voormalige middestad van Schöneberg met die Kaiser-Wilhelm-plein en die Hauptstraße (Hoofstraat) aan die Rote Insel, in die suidooste lê die stadsbuurt Kreuzberg, en in die ooste en suidooste grens die "eiland" aan die woon- en nywerheidsgebiede van die stadsbuurt Tempelhof.

Twee hoofstrate loop in wes-oostelike rigting deur die Rote Insel, die Monumenten- en die Kolonnen-straat, wat tot by die 1980's ook as die buurt se belangrikste winkelstraat gedien het. Die vyf strate suid van Kolonne- en wes van Naumann-straat, wat parallel in noord-suidelike rigting loop, vorm die kerngebied van die buurt: Cherusker-, Goten-, Leber-, Gustav-Müller- en Naumann-straat. Daar is 'n klein aantal dwarsstrate soos Leuthener, Torgauer en Roßbach-straat.

Die strate, wat buite hierdie kerngebied geleë is, is tot by die einde van die Tweede Wêreldoorlog net in 'n beperkte mate by die Rote Insel-buurt gereken. Die statige geboue van Czeminski- (vroeër Siegfried-) of Hohenfriedberg-straat het egter dikwels die klein kantore van militêre of ander staatsinstellings of woonstelle vir militêre personeel gehuisves. Die noordelike deel van die Rote Insel het net oor 'n klein bevolking beskik, wat aansienlik gefluktueer het en nie deur sterk sosiale bande gekenmerk was soos die suidelike deel nie.

Die begraafplaas "Alter St. Matthäus-Kirchhof" in die noordelike buitehoek verduidelik met sy terrein, wat in die rigting van die Spree-vallei saggies afdaal, verduidelik die Rote Insel se geologiese ligging op die Teltow-plato. Die begraafplaas lê as 'n uitloper van die Insel teen die Teltow-helling wat - soos op die kaart uit die jaar 1885 links-aan maklik gesien kan word - in die ooste tot by die heuwel Kreuzberg en die Hasenheide loop. Die spore wat die Insel-driehoek vorm word op die historiese kaart reeds byna volledig getoon. Die gebied van die Rote Insel - wat by die posisie van die voorsetsel "Alt" van "Alt-Schöneberg" geleë is - het destyds nog uit onbeboude persele bestaan.

Die ingewikkelde topografie van die moderne Berlyn versluier die historiese redes waarom die Rote Insel-buurt presies hier ontstaan het. Schöneberg, wat gedurende die 19de eeu vinnig van 'n plattelandse dorpie tot 'n selfstandige stad digby Berlyn gegroei het, verduidelik immers 'n fenomeen wat destyds kenmerkend vir baie Europese stede was.

Vanuit die historiese dorpskern van Schöneberg is omtrent 1900 twee woongebiede ontwikkel wat duidelik van mekaar verskil het: Die pragtige "Bayerische Viertel" ("Beierse Kwartier" - die naam is afgelei van die plaaslike straatname wat na Beierse stede verwys) met sy uitgestrekte ontspanningsgebiede soos die aangrensende Rudolph-Wilde-park in die weste van Schöneberg, en in die ooste die toekomstige arbeiderskwartiere tussen plase, nywerhede en die twee spoorlyne met hulle geraas en lugbesoedeling, wat aan die stoomlokomotiewe te danke was.

In Europa se vroeë nywerheidsstede was die woonkwartiere van die werkersklas byna steeds in die oostelike dele van die stadsgebied geleë - vanweë die oorheersende winde uit westelike rigting, die geraas en grootskaalse lugbesoedeling deur rook - wat na die ooste gewaai is - het hulle hier veral mense gevestig wat geen woonstelle in die "gesonde" en rustige kwartiere van die westelike stadsgebiede kon bekostig nie. Hierdie fenomeen, wat aanvanklik veral in Engelse stede soos Londen, Manchester en Birmingham opgetree het, het dan ook as die "East End"-fenomeen bekend gestaan.

Die kwartier se ligging tussen spoorlyne het sy ontwikkeling sowel in historiese asook sosiologiese opsig bepaal. Toe die grootskaalse boubedrywighede van die periode tussen 1870 en 1890 hier 'n aanvang geneem het, het die spore, wat in die tweede derde van die 19de eeu gebou is, die oprigting van woonkwartiere reeds duidelik belemmer.

Eers in die laat Keisertyd tussen die eeuwisseling en die Eerste Wêreldoorlog is toereikende straat- en brugverbindings met Alt-Schöneberg en Berlyn aangelê. Hierdie ontwikkeling is veral deur die vinnige uitbreiding van die hoofstad Berlyn na die omliggende gebiede en die behoeftes van die Pruisiese weermag in die noordelike en oostelike dele van die Insel bevorder.

Sedert die vroeë 20ste eeu verbind altesaam vier brûe die Insel met die res van die stad: Die Julius-Leber-brug (vroeër Sedan-brug) en Langenscheidt-brug (vroeër Siegfrieds-brug) in die weste en Monumenten- und Kolonnen-brug in die ooste.

Alhoewel die volgende vertelling trekke van 'n moderne mite dra, verklaar dit nogtans hoekom die kwartier die politieke bynaam "rooi" gekry het: 

Van die begin af was die Insel 'n woonkwartier vir armer bevolkingsgroepe. Ná die herroeping van die sogenaamde "Sosialiste-wette" in 1890 het die Sosiaal-Demokratiese Party hier by verkiesings 'n buitengewoon groot persentasie van die uitgebragte stemme op hom verenig - 'n merkwaardige prestasie teen die agtergrond van die destydse Pruisiese drie-klasse-stemreg, wat aan welvarende burgers en belastingbetalers groter stemregte verleen het as aan armer inwoners.

Die Insel-bevolking is swaar deur die na-oorlogse inflasie getref en het gedurende die Weimarse Republiek (1918-1933) veral die linkse partye SPD, USPD en KPD ondersteun, terwyl die offisiere van die spoorweg-regiment vir Duits-Nasionale partye gestem het.

Die plaaslike bevolking was regstreeks betrokke by die regsgesinde Kapp-staatsgreep van 1920 en het 'n groot rol by die gevegte rondom die Schönebergse Raadsaal op Kaiser-Wilhelm-plein gespeel. Die Raadsaal is tydens die Tweede Wêreldoorlog deur 'n bomaanval vernietig, maar 'n gedenktafel herinner vandag nog aan die staatsgreep en die slagoffers wat die jong demokrasie hier kom verdedig het.

In dieselfde jaar is Schöneberg by Berlyn ingelyf. Schöneberg was in vergelyking met die uitgestrekte arbeiderskwartiere van die "Rooi Wedding", Neukölln of Berlyn-Friedrichshain eerder 'n klein welaf buurt met voorstadkarakter. Nogtans het Hitler se SA-troepe die Rote Insel, wat deur aanhangers van linkse partye oorheers was, net swaar gewapend tydens skielike strooptogte aangedurf.

Julius Leber (1891–1945), een van die belangrikste figure in die weerstandsbeweging van 20 Julie 1944, het tydens die oorlog by 'n plaaslike koolhandelaar naby die hoek van Torgauer en Goten-straat gewerk. Hy is op 5 Januarie 1945 deur die NS-bewind tereggestel. Die voormalige Sedan-brug en -straat is tans na hom vernoem.

Sedert die vroeë 1980's is die Rote Insel in politieke opsig 'n bolwerk van groen-alternatiewe en linkse partye. Die Groen Party het hier dikwels duidelik meer as twintig persent van die uitgebragte stemme op hom verenig.

Die reusagtige gasometer (tegnies korrek is dit 'n laedruk-gashouer), wat tussen 1908 en 1910 opgerig is en destyds een van die drie grootstes van sy soort in Europa was, is die mees kenmerkende gebou van die Rote Insel. Dit was oorspronklik 78 meter hoog met 'n deursnee van 61 meter en kon in sy teleskoophouer tot by 160 000 kubieke meter steenkoolgas (ook stadsgas genoem) stoor, wat destyds die belangrikste energiebron vir straatbeligting, verwarming en kookdoeleindes was.

Die Britse "Imperial International Continental Gas Association", wat die gasometer beheer het, is in 1916 onteien - die Duitse owerhede het die gasbedryf tydens die Eerste Wêreldoorlog as strategies belangrik beskou en dus seker gemaak dat die onderneming uitsluitlik deur Duitsers besit is. Die gasometer is in 1993, toe Berlyn na aardgas omgeskakel het, buite bedryf gestel en tot historiese monument verklaar.

Die staalkonstruksie is vandag 'n duidelik sigbare baken wat baie kilometer ver waargeneem kan word. Daar is al beplan om die gasometer tot 'n kulturele sentrum te ontwikkel, maar weens 'n tekort aan fondse is hierdie planne nog nie verwesenlik nie. Einde Mei 2007 het 'n privaat belegger, wat die perseel in Maart van dieselfde jaar gekoop het, sy planne bekend gestel.

Die treinstasie Berlin-Südkreuz is in 1901 onder die oorspronklike naam "Papestraße" geopen. Alhoewel hier belangrike stadstrein-spoorlyne gekruis het, het die stasie baie dekades lank bloot 'n ondergeskikte rol in Berlyn se openbare vervoerstelsel gespeel.

Ná die ontwikkeling van 'n nuwe konsep is die stasie aansienlik vergroot en op 28 Mei 2006 as een van vyf nuwe treinstasies vir sowel stadstreine asook nasionale spoorverbindings, waaronder ook InterCityExpress-hoësnelheidstreine, in bedryf gestel. Die stasie vorm tans die suidoostelike eindpunt van die Rote Insel.

Die belangrikste kerkgeboue in die Rote Insel is die

Dit was algemene praktyk gedurende die Duitse Keisertyd om aan die Evangeliese kerkgemeentes 'n prominente plek vir die oprigting van nuwe kerkgeboue toe te wys, en die Koningin-Luise-Gedagteniskerk het dan ook as 'n vrystaande ronde saalkerk op die Gustav-Müller-plein ontstaan. Die indrukwekkende gebou oorheers met sy koepel nog steeds die plein.

Die Rote Insel se Rooms-Katolieke kerkgemeente het met sy meer as 5 000 gelowiges byna twintig persent van die totale plaaslike bevolking verteenwoordig en bevestig die vermoede dat 'n groot aantal mense uit ander gebiede van Pruise en die Duitse Ryk hulle hier gevestig het. Die gemeente se St. Elisabeth-kerk is nogtans as 'n minder opvallende gebou by 'n ry huise in die noordelike deel van die Kolonnen-straat gevoeg.

Die Insel beskik oor twee klein historiese begraafplase, die "Zwölf-Apostel-" ("Twaalf-Apostels-") en die meer bekende "Alter St. Matthäus"-kerkhof. Hulle hoort albei nie by plaaslike kerkgemeentes, die laasgenoemde selfs nie by 'n Schönebergse gemeente nie: Die gemeente St. Matthäus beskik oor 'n kerkgebou in die suide van die vroeëre distrik Tiergarten, maar sy begraafplaas is aan die Großgörschen-straat geleë. Hier lê die grafte van bekende burgers soos Jacob en Wilhelm Grimm, Rudolf Virchow en Max Bruch.

Gedurende die Tweede Wêreldoorlog het net soos op meer as veertig ander Berlynse begraafplase ook op die Zwölf-Apostel-kerkhof dwangarbeiders uit die Sowjetunie gewerk, wat onder onmenslike omstandighede in 'n kamp aan die Neuköllnse Hermann-straat geïnterneer was.

Toe die bevolking van die Insel teen die begin van die 20ste eeu tot byna 30 000 mense toegeneem het, het die Pruisiese staat en die stad Schöneberg die plaaslike infrastruktuur begin uitbou. Tussen 1892 en 1908 is op 'n perseel aan die Kolonnen-straat vier stedelike skole opgerig. Twee van die geboue het bewaar gebly en huisves tans die Hoërskool Robert Blum (Duits: "Robert-Blum-Oberschule").

. Met erkenning aan Rainer Lewalter (Berlyn).


</doc>
<doc id="22241" url="https://af.wikipedia.org/wiki?curid=22241" title="Crawford, Texas">
Crawford, Texas

Crawford is 'n dorp in die McLennan County-distrik in die Amerikaanse deelstaat Texas. Crawford het 'n oppervlakte van 2,4 km² en 789 inwoners (2005) en lê by die stad Waco.

Die voormalige Amerikaanse president George W. Bush het daar 'n plaas, bekend as "Westelike Withuis", waar hy staatsbesoekers soos die Duitse bondskanselier Angela Merkel ontvang het.


</doc>
<doc id="22246" url="https://af.wikipedia.org/wiki?curid=22246" title="Pous Telesforus">
Pous Telesforus

Telesforus was die agste pous van die Rooms-Katolieke Kerk.

Pous Telesforus (Latyn: Telesphorus) was volgens oorlewering van Griekse afkoms, gebore in Kalabrië. Sy naam beteken “doelgerig ywerig”. Hy volg Pous Sixtus I op in 125 en word opgevolg deur Pous Higinus in 139. Volgens die kerkvader Irenaeus sterf hy (ongeveer in 140) 'n martelaarsdood. Hy is die enigste pous uit die 2de eeu waarvan die martelaarskap betroubaar vasgestel is. Die kerkhistorikus Eusebius van Caesarea plaas die begin van sy pontifikaat in die 12de regeringsjaar van die Romeinse keiser Hadrianus, dit wil sê ca. 128–129, en sy dood in die eerste jaar van keiser Antoninus Pius se bewind (138–139).

Daar is min bekend oor sy pontifikaat. Sy naam word vir die eerste keer genoem in 'n brief van Irenaeus aan Pous Victor I met betrekking tot die viering van Paasfees. Daaruit blyk dat Telesforus een van die Romeinse biskoppe was wat Paasfees altyd op Sondag gevier het. Hy het egter nie sy verbintenisse met die Griekssprekende gemeentes in die ooste van die Romeinse Ryk, wat die gewoonte nie gevolg het nie, verbreek nie.

Volgens die Liber Pontificalis (wat nie altyd betroubaar is nie) word die volgende liturgiese en ander besluite aan hom toegeskryf:

Pous Telesfores is heilig verklaar en sy feesdag is op 5 Januarie in die Rooms-Katolieke Kerk, maar op 22 Februarie in die Grieks-Ortodokse Kerk. Die monnike en nonne van die Karmeliete orde vereer hom as hulle beskermheilige aangesien hy glo op die Karmelberg gewoon het as 'n kluisenaar. Die stad Saint-Télesphore in die suidweste van die Kanadese provinsie Quebec is na hom genoem.



Saamgestel uit die Nederlandse, Engelse en Duitse wiki.


</doc>
<doc id="22249" url="https://af.wikipedia.org/wiki?curid=22249" title="Trinomiale naam">
Trinomiale naam

In biologie is 'n trinomiale naam of trinomen die amptelike naam van 'n subspesie; dit bestaan uit drie name. Die naam van 'n subspesie bestaan uit: 

'n Voorbeeld van 'n trinomiale naam is "Buteo jamaicensis borealis" ('n subspesie van die rooistertvalk).


</doc>
<doc id="22250" url="https://af.wikipedia.org/wiki?curid=22250" title="SpVgg Emsdetten">
SpVgg Emsdetten

SpVgg Emsdetten is 'n sokkerklub uit Emsdetten in die deelstaat Noord-Rynland-Wesfale in Duitsland. Die klub is in 1905 as die gimnastiekklub "Turnverein Jahn Emsdetten" gestig en die sokkerafdeling is eers in 1907 gevestig. Die sokkerafdeling het in 1924 onafhanklik geword en die huidige naam in 1935 aangeneem.

Die klub se grootste prestasie was om die hoofrondte van die DFB-Pokal te haal in 1980, waar daar met 0-6 verloor is teen 1. FC Keulen.



</doc>
<doc id="22256" url="https://af.wikipedia.org/wiki?curid=22256" title="FSV Braunfels">
FSV Braunfels

FSV Braunfels is 'n sokkerklub uit Braunfels in die deelstaat Hessen in Duitsland. Die klub is in 1918 gestig met die huidige naam. Na die Tweede Wêreldoorlog is die klub in 1945 deur die Geallieerdes ontbind en eers weer in 1948 heropgerig.

Die klub se beste prestasie was om 'n paar seisoene in die Oberliga deur te bring.



</doc>
<doc id="22262" url="https://af.wikipedia.org/wiki?curid=22262" title="Rooisee">
Rooisee

Die Rooisee (Arabies: البحر الأحمر, "al-Bahr al-ahmar" of الخليج العربي, "Arabiese Golf"; Hebreeus: 'ים סוף, "Yam Suf"; Tigrinya: ቀይሕ ባሕሪ, "QeyH baHri", Latyn: "Maris Erythraei") is 'n see van die Indiese Oseaan tussen Noordoos-Afrika en die Midde-Ooste. Dit is 1 930 km lank, tot 2 211 m diep en het 'n oppervlakte van sowat 450 000 km². Die Griekse naam is Ἐρυθρὰ θάλασσα, wat "Eritreïese See" beteken en die antieke naam is.

Daar is agt lande aan die Rooisee geleë, naamlik Egipte (oor die Golf van Suez), Israel (die Golf van Eilat), Jordanië (die Golf van Akaba), Saoedi-Arabië, Jemen, Djiboeti (Bab-el-Mandeb), Eritrea en Soedan. Dié see word deur die Golf van Akaba en die Suezkanaal met die Middellandse See en deur die Golf van Aden met die Indiese Oseaan verbind.

Aan die noordekant verdeel die Rooisee in twee om die Sinaiskiereiland; in die weste is die Golf van Suez en in die ooste die Golf van Akaba.

Die Rooisee is een van vier seë wat in Afrikaans en ander tale ná kleure genoem is – die ander is die Geel-, Swart- en Witsee. Die naam van dié see is moontlik afgelei van die seisoenale blomme van die rooi-gekleurde "Trichodesmium erythraeum" naby die wateroppervlak.

Die Rooisee is 'n gewilde toeristebestemming, veral die noordelike kus van Egipte, Israel en Jordanië. Bekende kusstede sluit in Eilat, Hurghada, Sharm el-Sheikh en Suez. In die Rooisee kan mens snorkel en skubaduik.


</doc>
<doc id="22264" url="https://af.wikipedia.org/wiki?curid=22264" title="TuS Hohenecken">
TuS Hohenecken

TuS Hohenecken is 'n sportklub uit Kaiserslautern in die deelstaat Rynland-Palts in Duitsland, veral bekend vir sy sokkerafdeling. "Hohenecken" is 'n stadsdeel van Kaiserslautern en was tot 1969 'n onafhanklike dorp.

Die klub is in 1904 gestig as "Turnverein Hohenecken ". Tussen 1928 en 1932 was die sokkerafdeling onafhanklik as "Fußballverein Hohenecken". Na die Tweede Wêreldoorlog is die klub herstig as "Sportverein Hohenecken" en op 9 Augustus 1952 is die naam verander na "Turn- und Sportvereins 04 Hohenecken".

In April 2007 is die klub weens erge finansiële probleme onder voorlopige administrasie geplaas. Behalwe sokker, het die klub ook afdelings vir gimnastiek, tennis, tafeltennis en kegelbal.



</doc>
<doc id="22266" url="https://af.wikipedia.org/wiki?curid=22266" title="Eiland-Keltiese tale">
Eiland-Keltiese tale

Die Eiland-Keltiese Tale is volgens een vorm van klassifikasie een van die hooftakke van die Keltiese tale. Die ses Keltiese tale van die moderne era is almal Eiland-Keltiese tale en kan verdeel word in:
Die term "Eiland-Kelties" verwys na die oorsprong van die tale in die Britse Eilande teenoor die nou uitgestorwe Vasteland-Keltiese tale wat op die Europese vasteland gepraat is en in Anatolië. Daar bestaan 'n teorie dat die Britoniese en Goideliese tale saam in die eilande ontwikkel het en dat dit 'n gemene voorouer het wat jonger is as enige wat gedeel word met Vasteland-Keltiese tale soos onder andere Keltiberies, Gallies, Galaties en Leponties, wat nou almal reeds lankal uitgestorwe is. Let daarop dat hoewel (Bretons vandag op die Europese vasteland gepraat word dit deur immigrante uit Brittanje na die wete van Frankryk gebring is en nie daar ontstaan het nie.

Voorstanders van die Eiland-Kelties hipotese wys op die gedeelde innovasies van die Eiland-Keltiese tale, insluitend "inflected prepositions", gedeelde gebruik van sekere werkwoord "particles" en Werkwoord-Onderwerp-Voorwerp, woordvolgorde. Hulle stel dat 'n verdeling wat die Britoniese tale en Gallies (P-Kelties) aan een kant plaas, en die Goideliese tale saam met Keltiberies (Q-Kelties) aan die anderkant 'n oppervlakkige verdeling is (i.e. gegrond op 'n feneomeen te wyte aan taalkontak), aangesien die klankverskuiwing (Q na P) onafhanklik in die voorlopers van Gallies en Brithonies kon plaasgevind het. 

Die familieboom van Eiland-Kelties is dus as volg:


</doc>
<doc id="22269" url="https://af.wikipedia.org/wiki?curid=22269" title="Keltiberies">
Keltiberies

Keltiberies (ook bekend as Hispano-Kelties) is 'n uitgestorwe Keltiese taal wat deur die Keltiberiërs in Portugal en sentraal Spanje gepraat is voor en tydens die Romeinse Ryk se besetting van die gebiede. Baie min van die Keltiberiese taal het behoue gebly. Getuienis van die taal se bestaan kan gesien word in sommige voor-Romeinse plekname in die Iberiese skiereiland wat lank genoeg oorleef het om in dokumente opgeneem te word het, in die formules wat in sommige persoonlike eiename gebruik is (wat wenke gee oor die grammatika van die taal), en in inskripsies op brons en lood gedenkplate wat in die Keltiberies skrif geskryf is wat Feniciese en Greikse eienskappe kombineer. Genoeg het behoue gebly om aan te toon dat Feniciese 'n "Q"-Keltiese (soos Goidelies), en nie "P"-Kelties soos Gallies was nie. Aangesien Britonies ook "P"-Kelties is, maar as 'n Eiland Keltiese taal is wat nader verwant is aan Goidelies as aan Gallies, volg dit dat die "P"/"Q" verdeling parafylieties is: die verandering van "k" na "p" het in in Britonies en Gallies plaasgevind op 'n stadium toe dit reeds aparte tale was eerder as wat dit 'n verdeling aandui wat 'n aparte tak in die "stamboom" van die Keltiese tale aandui. 'n Verandering van PIE "k" ("q") na "p" het ook in sommige Italiese tale plaasgevind: vergelyk Oskies "pis, pid" ("wie, wat?") met Latyn "quis, quid". Keltiberies en Gallies word gewoonlik saam gegroepeer as die Vasteland Keltiese tale, maar die groepering is ook parafylieties: geen bewyse dui daarop dat die twee enige gemene innovasie apart van Eiland Kelties deel nie.

Die langste Keltiberiese inskripies wat getuienis oor die taal verskaf is die op drie Botorrita-plate, brons gedenkplate uit Botorrita naby Zaragoza, wat dateer uit die vroeë 1ste eeu v.C..

Keltiberies vertoon 'n ten volle geïnflekteerde betreklike voornaamwoord "ios" wat nie in ander Keltiese dialekte bewaar is nie, en die partikels "kue" "en", "nekue" "nog", "ve" "of". Soos in Wallies is daar 'n "s"-subjunktief, "gabiseti" "hy sal neem" (Oud-Iers "gabid"), "robiseti", "auseti". Vergelyk Umbries "ferest" "hy sal maak".




</doc>
<doc id="22283" url="https://af.wikipedia.org/wiki?curid=22283" title="Leponties">
Leponties

Leponties is 'n uitgestorwe Keltiese taal, die taal van die Lepontii, wat tussen 700 v.C. en 400 v.C. in dele van Gallia Cisalpina gepraat is. Dit word gesien as 'n dialek van die Galliese taal en dus 'n Vasteland-Keltiese taal. Die taal is slegs bekend deur 'n paar inskripsies wat in die alfabet van Lugano geskryf is, een van die vyf hoof variëteite van die Noordelike Italiese alfabette, afgelei van die Etruskiese alfabet. Hierdie inskripsies is gevind in die omgewing om Lugano, insluitend by Lago di Como en Lago Maggiore. Soortgelyke inskripsies is gebruik om die Retiese en Venetiese tale te skryf. Die Germaanse rune-alfabette is waarskynlik ook van 'n skrif wat tot die groep behoort het afgelei.

Leponties is eers deur met die vestiging van Galliese stamme noord van die Po-rivier deur Gallies geassimileer en later deur Latyn nadat die Romeinse Republiek beheer oor Gallia Cisalpina verkry het tydens die laat tweede en eerste eeue voor Christus.

Die groepering van al die inskripsies in 'n enkele Keltiese taal word deur sommige vakkundiges in twyfel getrek wat meen dat sommige, veral van die ouer inskripsies in 'n nie-Keltiese taal verwant aan Liguries is. Volgens die standpunt is Leponties die naam vir die nie-Keltiese taal terwyl die Keltiese taal Cisalpina Gallies genoem behoort te word. Na Lejeune (1971), is die konsensus dat Leponties as 'n Keltiese taal geklassifiseer behoort te word, albeit so divergent soos Keltiberies, en in elkgeval onderskeibaar van Cisalpina Gallies. Eers onlangs het 'n neiging ontstaan om Leponties en Cisalpina Gallies as een en dieselfde taal te identifiseer.

Hoewel die taal vernoem is na die "Lepontii-"stam, wat dele van antieke Rhaetia beste het, spesifiek 'n Alpynse gebied wat tussen moderne Switserland en Italië gestrek het en aan Gallia Cisalpina gegrens het, word die term tans deur baie Keltiese navorsers gebruik om na alle Keltiese dialekte van antieke Italië te verwys. Die gebruik word bevraagteken deur dié wat die "Lepontii" steeds as een van verskeie inheemse Voor-Romeinse stamme van die Alpe, duidelik onderskeibaar van die Galliërs, wat die vlaktes van Noordelike Italië in historiese tye ingeval het.

Die ouer Lepontiese inskripsies dateer terug na voor die 5de eeu v.C., die item uit Castelletto Ticino is tot 6de eeu v.C. gedateer en die van Sesto Calende moontlik uit die 7de eeu v.C. Die mense wat die inskripsies gemaak het word vandag met die Golasecca kultuur geassosieer wat as "Kelties" gesien word. Die uitsterfdatum van Leponties word slegs afgelei deur die gebrek aan latere inskripsies.



</doc>
<doc id="22284" url="https://af.wikipedia.org/wiki?curid=22284" title="Gallia Cisalpina">
Gallia Cisalpina

Gallia Cisalpina (Latyn vir "Gallië duskant die Alpe") of Cisalpynse Gallië was 'n provinsie van die Romeinse Republiek in die grondgebied van moderne Noordelike Italië (insluitend Emilia-Romagna, Friuli-Venezia Giulia, Ligurië, Lombardye, Piëmont, Trentino-Alto Adige/Suid-Tirol en Veneto). Soms is daar ook na die gebied as Gallia Citerior (Herwaarts Gallië), Provincia Ariminum, of Gallia Togata (Toga-draende Gallië, wat dui op die gebied se vroeë Romanisering) verwys. Gallia Transpadana het verwys na die deel van Gallia Cisalpina tussen die Po en die Alpe. Die provinsie is uit Mutina (vandag Modena) regeer, waar magte onder Spartacus in 73 v.C. die legioen van Gaius Cassius Longinus, die provinsiale goewerneur, verslaan het.

Die Rubiconriver het die suidelike grens met die werklike Italië aangedui, en dit was met die kruising van die rivier in 49 v.C. wat Julius Caesar, met sy oorloggeharde legioene na die verowering van Gallië, die Romeinse Republiek in burgeroorlog gedompel het wat uiteindelik gelei het tot die daarstel van die Romeinse Ryk as 'n soort monargistiese militêre diktatuur.

Die provinsie is in Italië opgeneem in ongeveer 43–42 v.C., as deel van Keiser Augustus se "Italisifering" program tydens die Tweede Triumviraat. Die einde van die "provincia" het 'n nuwe administratiewe wet of "lex" vereis waarvan die kontemporêre titel egter onbekend is. Die dele daarvan wat op 'n bronstablet gegraveer is wat in die museum by Parma bewaar word is geheel en al met die regterlike gesag bemoei; die lex stel twee "viri" en vier "viri juri dicundo" aan. Die lex verwys ook na 'n Prefek of Mutina. Vergilius is in "Gallia Cisalpina" gebore en is die beroemdste seun van die provinsie.


</doc>
<doc id="22287" url="https://af.wikipedia.org/wiki?curid=22287" title="Galaties">
Galaties

Galaties is 'n uitgestorwe Keltiese taal wat van die 3de eeu v.C. tot die 4de eeu in Galatia in Klein-Asië (moderne Turkye) gepraat is.

Slegs vlugtige verwysings en kommentaar in klassieke geskrifte en verspreide name op inskripsies het behoue gebly. Altesame tel dit op tot slegs ongeveer 120 woorde, meestal persoonlike name wat met "-riks" eindig (cf. Gallies "-rix/-reix", Oud-Iers "ri", Goties "-reiks", Latyn "rex") "koning", sommige wat met "-marus" eindig, datief "-mari" (cf. Gallies "-maros", Oud-Iers "mor", Wallies "mawr") "groot", en stamname soos "Ambitouti" (Oud-Iers "imm-" "rondom", Oud-Iers "tuath" "stam"), en 'n leksikale item "drunaimeton" "vergaderplek" (cf. Oud-Iers "drui" "druid", Oud-Iers "neimed" "heilige plak"). Galaties is 'n Vasteland-Keltiese taal uit dieselfde tyd en nou verwant aan Gallies.



</doc>
<doc id="22293" url="https://af.wikipedia.org/wiki?curid=22293" title="Pous Higinus">
Pous Higinus

Higinus was die negende pous van die Rooms-Katolieke Kerk.

Pous Higinus is gebore in Athene maar sy geboortedatum is onbekend, hy is oorlede in 142. In 138 volg hy Pous Telesforus op en word in 142 opgevolg deur Pous Pius I. Daar word beweer dat hy 'n filosofiese agtergrond gehad het. Daar word ook beweer dat hy die martelaarsdood gesterf het onder keiser Markus Aurelius, maar daar is geen dokumentêre bewys daarvoor nie.

Tydens sy pontifikaat lewe die gnostici Valentinos, Kerdon en Marcion in Rome. Hy organiseer die kerklike hiërargie, sorg dat alle kerke na heiliges genoem word en stel die gebruik van peetouers in.

Na sy dood is hy in die Vatikaan begrawe naby die graf van Simon Petrus en as heilige vereer. Sy feesdag is op 11 Januarie.


Saamgestel uit die Nederlandse, Engelse en Duitse wiki.


</doc>
<doc id="22295" url="https://af.wikipedia.org/wiki?curid=22295" title="Gallia Aquitania">
Gallia Aquitania

Gallia Aquitania was 'n provinsie van die Romeinse Republiek en die Romeinse Ryk. Die provinsie was geleë in die suidweste van moderne Frankryk tussen die Pireneë en die Garonnerivier wat nou as die Akwitanië (Frans: "Aquitaine") bekendstaan. Keiser Augustus het die gebied tussen die Garonne en die Loirerivier by die provinsie gevoeg. Keltiese Gallië is tussen 58 en 50 v.C. deur Julius Caesar verower en in vier provinsies verdeel: Gallia Aquitania in die Suidweste, Gallia Celtica (of Gallia Lugdunensis) tussen die Loire en die Seine, Gallia Narbonensis in die Suidooste (rofweg waar Provence vandag geleë is) en Gallia Belgica waar die Lae Lande vandag geleë is. Die Romeinse provinsie Hispania Tarraconensis het Gallia Aquitania in die Suide begrens


</doc>
<doc id="22299" url="https://af.wikipedia.org/wiki?curid=22299" title="Britz">
Britz

Britz is 'n stadsbuurt in die Duitse hoofstad Berlyn se administratiewe distrik Neukölln wat bekend staan vir sy uitsaaifasiliteit van "Deutschlandradio" (vroeër "RIAS/Rundfunk im amerikanischen Sektor"), die Hoefyster-woonbuurt, 'n wegwysende behuisingsprojek uit die 1920's, en die sogenaamde Gropiusstadt, 'n uitgestrekte woonbuurt met woonstelblokke wat in 2002 'n aparte stadsbuurt in Neukölln geword het.

Die bevolking van Britz was 41 928 op 30 Junie 2016.

Die eerste historiese verwysing na die destydse dorp "Britzig" dateer uit die jaar 1237, terwyl dit in die "Landbuch" van keiser Karel IV "Briczik" genoem word. Onder sy besitter Otto von Britzke is die dorp tot riddergoed verklaar.

In 1920 is die landelike munisipaliteit Britz met sy 13 475 inwoners by Berlyn se administratiewe distrik Neukölln ingesluit.

'n Belangrike argitektoniese besienswaardigheid in Britz se historiese dorpskern is die veldsteenkerk wat uit 1250 dateer. Nadat die kerk in 1948 deur 'n brand verwoes is, is dit deur die kunstenaar Charles Crodel van glasskilderye voorsien. Die dorpskerk maak net soos die historiese boerdery met sy perde- en ossestal deel uit van die plaaslike riddergoed. Die kasteel Britz met sy tuin het oorspronklik as woning van die Britzke-gesin gedien. Die gebou is in die 15de eeu opgerig, maar later deur 'n brand vernietig. Die huidige herehuis is deur veldmaarskalk Van Erlach opgerig en in 1880 volgens 'n ontwerp van Julius Wrede in die Nuwe Renaissance-styl herbou en van 'n toring voorsien.

Die "Britzer Mühle" is 'n windmeul in die Hollandse styl. Die gebou uit die jaar 1863 is in 1985 ter geleentheid van die Federale Tuinskou volledig gerestoureer en is as 'n historiese monument nog steeds in bedryf.

In die vroeë 20ste eeu het nuwe woonbuurte in Britz ontstaan. Die "Ideal"-woonbuurt dateer uit 1907. Die Hoefyster-woonbuurt het tussen 1925 en 1933 volgens 'n ontwerp van die bekende argitekte Bruno Taut en Martin Wagner as een van die eerste bouprojekte volgens Berlyn se na-oorlogse sosiale behuisingsplan ontstaan. Die naam verwys na die sentrale reeks geboue in die vorm van 'n hoefyster. Die woonbuurt is net soos die markplein van Britz-Suid 'n historiese monument en deur Unesco in Julie 2008 saam met ander Berlynse behuisingskema's uit die 1920's tot wêrelderfenisgebied verklaar.

Die Berlynse Hoefysterbuurt het as voorbeeld vir 'n soortgelyke behuisingsprojek, St Andrews Gardens in Liverpool in die Verenigde Koninkryk, gedien. John Hughes, assistent van die destydse Liverpoolse direkteur van behuising, Lancelot Keay, was tydens 'n besoek, wat hy in 1931 aan Berlyn gebring het, só beïndruk van Bruno Taut en Martin Wagner se ontwerp dat hy 'n D-vormige woonstelblok met vyf verdiepings, wat rondom 'n binnehof ontstaan het, in Liverpool laat oprig het. Die blok is in 1935 voltooi.

Die Britzer Garten, 'n uitgestrekte park, is ter geleentheid van die Federale Tuinskou in 1985 aangelê en was destyds as 'n ontspanningsgebied vir die bevolking in die suidooste van Wes-Berlyn beplan, wat deur die grens met die DDR van die omliggende landelike gebiede afgesny was. Die park het 'n oppervlakte van 90 hektaar en verbind natuur en tuinboukuns (met rose- en rhododendrontuine), "speellandskappe" vir kinders en uitgestrekte grasvelde, argitektuur en kuns (in die Karl-Foerster-pawiljoen), mere en heuwels en blommevelde met mekaar. Die restourant by die Kalender-plein pronk met die - na bewering - grootste sonhorlosie in Europa.

Die "Britzer Museumsbahn", 'n historiese veldtrein met 'n spoorwydte van 600 millimeter, dien as die belangrikste vervoermiddel in die park. Dwarsdeur die jaar word in die park feeste soos die Midsomerfees in Junie, jazz- en klassieke opelug-konserte en vuurwerke aangebied.

Die Amerikaanse militêre administrasie het vir sy nuutgestigte radiostasie RIAS ("Rundfunk im amerikanischen Sektor" / Radiokorporasie in die Amerikaanse sektor) in 1946 'n uitsaai-fasiliteit in Britz opgerig. Aanvanklik is gebruik gemaak van eenvoudige radiomaste, wat in 1948 deur die huidige staalmaste met 'n hoogte van 100 meter vervang is. Hulle is later verhoog tot 160 en 144 meter.

Vanaf 1949 is kortgolf-radioprogramme vanuit Britz uitgesaai. In 1978 is 'n mediumgolf-uitsaai-antenne bygevoeg, wat veral snags die opvangs van RIAS se Duitstalige program in die gebied van die Duitse Demokratiese Republiek (Oos-Duitsland) verbeter het. Die radiogolwe is destyds steil in die ionosfeer uitgesaai, sodat die Oos-Duitse stoorsenders die opvangs van die westelike program nie meer kon belemmer nie.

Die fasiliteite word tans deur "Deutschlandradio" gebruik, Duitsland se nasionale radioprogram.

Geskiedenis en argitektuur

RIAS


</doc>
<doc id="22300" url="https://af.wikipedia.org/wiki?curid=22300" title="SV Bonlanden">
SV Bonlanden

SV Bonlanden is 'n sportklub uit Filderstadt in die deelstaat Baden-Württemberg in Duitsland, veral bekend vir sy sokkerafdeling. "Bonlanden" is 'n stadsdeel van Filderstadt.

Die klub "TV Bonlanden" is op 4 Augustus 1895 gestig en het in 1930 'n sokkerafdeling gevestig. In 1933 het die klub met "FC Pfeil" (gestig in 1921) saamgesmelt onder impuls van die Derde Ryk as "Turngemeinde Bonlanden". Na die Tweede Wêreldoorlog is die klub op 7 September 1945 heropgerig as "Sportverein Bonlanden".

Die klub se beste jaar was 1996: behalwe dat die klub vir die eerste keer promosie na die Oberliga gekry het, het die klub ook vir die eerste keer (en enigste tot dusver) vir die hoofrondte van die DFB-Pokal gekwalifiseer, waar daar in die eerste rondte eers na ekstra tyd met 2-4 teen VfL Bochum verloor is.



</doc>
<doc id="22303" url="https://af.wikipedia.org/wiki?curid=22303" title="Dési Bouterse">
Dési Bouterse

Desiré Delano Bouterse van Suriname (gebore 13 Oktober 1945) is 'n militêre leier, staatshoof en politikus van die Nationale Democratische Partij (NDP).
Bouterse se naam word vereenselwig met die militêre bewind wat Suriname van 1980 tot die begin 1990's beheer het. Op 25 Februarie 1980 het 'n militêre junta onder leiding van Bouterse 'n staatsgreep in Suriname uitgevoer. Hoewel die President in sy pos behou is, was die Voorsitter van die Nasionale Militêre Raad onder Bouterse die de facto heerser totdat hy in 1988 bedank het. Hy was self die President in 1982.

Bouterse was 'n leidende figuur in die burgeroorlog wat na-onafhanklikheidswording in Suriname uitgebars het en word blameer vir die sogenaamde Desember-moorde in 1982. Hy is ook beskuldig van betrokkenheid in dwelmhandel, en 'n Nederlandse hof het hom in absentia skuldig bevind aan onwettige kokaïne handel in Julie 1999. Hy is steeds woonagtig in Suriname en kan nie uitgelewer word aan Nederland nie, vanweë sy status as voormalige staatshoof.

Na die oorgang tot burgerlike regering, wat deur onderskeidelik Ronald Venetiaan, Jules Wijdenbosch en weer Venetiaan gelei is, het Bouterse onsuksesvol probeer om staatshoof te word in die algemene verkiesings.

Hoewel Bouterse in Nederland skuldig bevind is, is hy steeds 'n vrye man in Suriname. Die Surinaamse regering is tans onsuksesvol besig om die Desember moorde en Bouterse se rol daarin te ondersoek. Hy ontken enige betrokkenheid aan die moorde.

By die verkiesings van 2010 is Bouterse verkies tot president van Suriname.


</doc>
<doc id="22306" url="https://af.wikipedia.org/wiki?curid=22306" title="Ronald Venetiaan">
Ronald Venetiaan

Ronald Runaldo Venetiaan (gebore 18 Junie 1936) is 'n wiskundige wat die President van Suriname geword het. Sy eerste termyn as President was van 1991 tot 1996, toe hy teen Jules Wijdenbosch in die algemene verkiesing verloor het. In 2000 het hy weer die Presidentsverkiesing gewen as leier van die Nuwe Front Party. In 2005 is hy herkies tot 'n derde termyn.

Venetiaan is ook digter en skrywer.


</doc>
<doc id="22307" url="https://af.wikipedia.org/wiki?curid=22307" title="Teodoro Obiang Nguema Mbasogo">
Teodoro Obiang Nguema Mbasogo

Teodoro Obiang Nguema Mbasogo (gebore 5 Junie 1942) is sedert 1979 die president van Ekwatoriaal-Guinee.
Obiang, wat verskeie regeringsposte, insluitende die hoof van die berugte Black Beach-tronk, beklee het, het op 3 Augustus 1979 sy oom in 'n bloedige staatsgreep omver gewerp. Die aard van Obiang se regering is nie-demokraties, aangesien opposisie nie toegelaat word nie. Hy word ook beskuldig van korrupsie en magsmisbruik. Ekwatoriaal-Guinee is tans 'n eenpartystaat wat deur die "Democratic Party of Equatorial Guinea" (PDGE) beheer word. Die grondwet verskaf aan Obiang wye magte, insluitend die reg om deur dekrete te regeer.

Soos vorige Afrika diktators, het Obiang ook sekere titels aan homself toegeken. Dit sluit in: "heer van die eielande Bioko, Annobón en Río Muni." Hy verwys ook na homself as "El Jefe" (die baas).

In Maart 2004 het Obiang aangekondig dat 'n staatsgreep teen hom beplan is deur die intelligensiedienste van die VSA, Brittanje en Spanje, gelei deur Mark Thatcher en Simon Mann. Kort daarna is 15 mense in Ekwatoriaal-Guinee gearresteer, asook 'n vliegtuig vol huursoldate in Zimbabwe wat blykbaar na die land op pad was. Hierdie gebeure is in die 2006-Britse film "Coup!" verewig. Die huursoldate wat in Zimbabwe in hegtenis geneem is, insluitend Mann, is tronk toe gestuur. Obiang het aangevoer dat die Weste Severo Moto Nsá as president wou instel.

Die Suid-Afrikaner, Nick du Toit, is as die leier van die huursoldate in Ekwatoriaal-Guinee aangekla en tot 34 jaar tronkstraf gevonnis.

Obiang word geteister deur terminale prostaatkanker en die president wil na bewering hê sy seun, Teodorín Nguema Obiang, moet hom opvolg – iewers in 2007. Dit word deur 'n ander moontlike opvolgingskandidaat teengestaan: Armengol Ondo Nguema.


</doc>
<doc id="22308" url="https://af.wikipedia.org/wiki?curid=22308" title="Niek du Toit">
Niek du Toit

Servaas Nicolaas (Niek) du Toit is 'n voormalige offisier van die Suid-Afrikaanse 32-Bataljon wat skuldig bevind is in Ekwatoriaal-Guinee aan 'n poging om die regering van Teodoro Obiang Nguema Mbasogo in 'n staatsgreep omver te werp. Hy is aangekla dat hy 'n voorspan van 18 huursoldate gelei het in die staatsgreeppoging, terwyl 70 ander per vliegtuig van Zimbabwe sou aansluit. Du Toit is gevonnis tot 34 jaar gevangenisstraf.

Sy rol in die staatsgreep was blykbaar om huursoldate uit te rus met wapens (AK-47's), RGP's en mortiere. Hy moes ook die beheer van Malabo-lughawe oorneem. Hy het besigheidsverbintenisse met Armengol Ondo Nguema, die broer van President Obiang gehad. Du Toit se vrou voer aan dat hy in die tronk gemartel is om bekentenisse af te lê. Die Britse sakemanne Mark Thatcher en Simon Mann word as die beplanners van die staatsgreep beskou.



</doc>
<doc id="22314" url="https://af.wikipedia.org/wiki?curid=22314" title="Germania Inferior">
Germania Inferior

Germania Inferior ("Laer-Germanië") was 'n Romeinse provinsie wes van die Ryn wat dele van die huidige Nederland, die noordweste van Duitsland en die hele België beslaan het. Dit het in die suide aan Germania Superior ("Bo-Germanië") gegrens. Die provinsie is in die jaar 89 n.C. gestig en het vroeër 'n militêre distrik gevorm wat deel uitgemaak het van Gallië. Die hoofstad van Germania Inferior was Colonia Claudia Ara Agrippinensium (die huidige Keulen).

Die Romeinse leër in die provinsie het bekend gestaan as "Exercitus Germaniae Inferioris" (letterlik "Leër van Laer-Germanië", vir inskrifte is dikwels die afkorting "EXGERINF" gebruik) en het tot soveel as vier legioene met bystandstroepe (auxilia) behels.

Die eerste gevegte tussen Romeinse troepe en Galliese of Germaanse stamme in die gebied van die latere provinsie het 55 v.C. tydens Gaius Julius Caesar se Galliese veldtog naby Kessel plaasgevind. 

Met die veldtogte van Drusus is vanaf die jaar 12 v.C. permanent Romeinse troepe in die streek gestasioneer. Die stigting van 'n Germaanse provinsie met militêre kampe was veral nodig om Gallië teen Germaanse aanvalle te beskerm. Drusus kon tydens sy veldtogte steeds weer na die stamgebiede van die Tungriërs en Ubiërs terugtrek wat reeds deur die Romeine beheer is en het sy strategiese posisies met 'n aantal vestings langs die Ryn- en Moeselriviere versterk voordat hy sy Germaanse veldtogte aangepak het. Drusus se militêre offensiewe het tot by die Noordsee en die Lippe- en Main-valleie gestrek, maar hy is weens 'n ongeluk in die jaar 9 v.C. oorlede. Alhoewel sy veldtogte onder meer deur sy broer Tiberius voortgesit is, het die Romeine geen nuwe Germaanse gebiede verower nie. Ná die verpletterende neerlaag van die legaat P. Quinctilius Varus in die slag by Teutoburgerwoud, waartydens drie Romeinse legioene deur die Cherusker Arminius verwoes is, het keiser Augustus veral die linker Rynoewer laat versterk. Sy opvolger Tiberius het besluit om die res van Germanië nie by die Romeinse Ryk in te lyf nie.

Nadat die Romeinse veldtogte oos van die Ryn, waarvan die laaste onder die bevel van Germanicus plaasgevind het, vir goed opgeskort is, is permanente militêre kampe vir die legioene van Laer-Germanië opgerig.

In 69 is Germania Inferior deur die Batawiese opstand geraak, en die Romeinse vesting van Castra Vetera naby die huidige Duitse stad Xanten is deur die opstandelinge verwoes. Germaanse stamme het ook later verskeie kere Romeinse militêre kampe en burgerlike nedersettings in Germania Inferior aangeval. Die provinsie se tweede belangrikste stad Colonia Ulpia Traiana (ook naby die huidige Xanten) is in 275 deur Germane merendeels verwoes, net soos die vesting Castra Vetera II wat sy voorganger vervang het.

Om en by 400 n.C. het die provinsie onder 'n golf Germaanse aanvalle tydens die Volksverhuising geswig.




</doc>
<doc id="22320" url="https://af.wikipedia.org/wiki?curid=22320" title=".rw">
.rw

.rw is die Internettopvlakdomein vir Rwanda.




</doc>
<doc id="22321" url="https://af.wikipedia.org/wiki?curid=22321" title=".ls">
.ls

.ls is die Internettopvlakdomein vir Lesotho.




</doc>
<doc id="22323" url="https://af.wikipedia.org/wiki?curid=22323" title="Pous Pius I">
Pous Pius I

Pius I was die tiende pous van die Rooms-Katolieke Kerk.

Pous Pius I is in Illyrië gebore vermoedelik in die dorp Aquileia in Noord-Italië en oorlede in 157 of 161. Die naam Pius beteken “Die Vrome”. In 140 of 146 volg hy Pous Higinus op en word na sy dood opgevolg deur Pous Anicetus. Sy vader se naam was Rufinus en sy broer Hermas. Hermas was waarskynlik die skrywer van Die Herder van Hermas. Hermas noem homself 'n slaaf, dit versterk die vermoede dat Pius I self 'n vrygelate slaaf was.

Hy word beskou as die oprigter van een van die oudste kerke in Rome, die Santa Pudenziana. Hy het baie met die gnostisisme te kampe gehad.

Pius I sou met 'n swaard vermoor gewees het. Hy word as martelaar en heilige vereer en word in die brevier genoem. Sy feesdag is op 11 Julie.


Saamgestel uit die Nederlandse, Engelse en Duitse wiki.


</doc>
<doc id="22325" url="https://af.wikipedia.org/wiki?curid=22325" title="Germania Superior">
Germania Superior

Germania Superior ("Bo-Germanië") was 'n Romeinse provinsie, wat dele van die huidige Switserland, Frankryk en Suidwes-Duitsland beslaan het. Die provinsie is in die noorde begrens deur Germania Inferior, in die weste deur Gallia Belgica en Gallia Lugdunensis, in die suidweste deur Gallia Narbonensis en in die suidooste deur Raetia. Oos van die provinsie was die vrye Germanië geleë.

Die Romeinse stadhouer se setel was Mogontiacum, die huidige Mainz.

Met die veldtogte onder die heerskappy van Augustus het die Germaanse gebiede wes van die Ryn onder 'n Romeinse militêre bewind gekom. Saam met Germania Inferior het die provinsie onder keiser Domitianus omtrent 85 n.C. 'n burgerlike administrasie gekry. 

Die provinsie is veral met die oog op die militêre beskerming van Gallië gestig, en vanweë sy ligging by die grens van die Romeinse Ryk is hier 'n groot aantal legioene gestasioneer, met hoofkwartiere in Mogontiacum, Argentorate (die huidige Straatsburg) en tydelik ook Vindonissa (Windisch, Aargau), wat almal deur hulptroepe langs die Bo-Germaans-Raetiese Limes aangevul is.

Aanvanklik het Romeinse soldate met hulle beduidende koopkrag in die gebied oorheers, maar met die begin van die vreedsame periode vanaf die laat 1ste tot by die 3de eeu is die provinsie in "civitates" verdeel - groter nedersettings wat as hoofsentra van die verskillende omliggende stamgebiede gedien het.

Aan die linkeroewer van die Ryn behoort hierdie "civitates" soos Noviomagus (Speyer) en Borbetomagus (Worms) tot die oudste stede in Duitsland. In die gebiede, wat regs van die Ryn geleë is, het die Romeinse heerskappy slegs tot by die 3de eeu voortgeduur, en die kontinuïteit van nedersettings soos Nida (Frankfurt-Heddernheim) is al voor die Middeleeue beëindig. Daar is egter 'n aantal belangrike Romeinse nedersettings soos byvoorbeeld Dieburg, Wiesbaden of Ladenburg wat waarskynlik as onbeduidende dorpe steeds in die Middeleeue voortbestaan het.

Naas die groter nedersettings, militêre kampe en landelike dorpe (Latyns: "vici") soos Altiaia (Alzey) en Eisenberg het ook in Germania Superior landgoede ("villae rusticae") ontstaan wat soms deur opvallende luukse gekenmerk was. Die Romeinse opelugmuseum in Hechingen-Stein lewer byvoorbeeld 'n goeie indruk van die landelike lewe van welvarende Romeine.

Die landelike gebiede buite die groot Romeinse nedersettings het hulle oorspronklike Germaanse bevolking bewaar (in die Dekumate-lande was daar 'n gemengde Kelties-Germaanse bevolking).

Die belangrikste "civitates" van Germania Superior was: 


Dit is tans ook nie bekend tot watter "civitas" die hoofstad Mogontiacum (Mainz) behoort het. Daar is spekulasies of die Aresacers in die omgewing ('n deelstam van die Treverers) 'n selfstandige "civitas" gevorm het. Die gebied in die omgewing van Mogontiacum het moontlik ook 'n militêre administrasie gehad en was dus regstreeks ondergeskik aan die stadhouer van Germania Superior. Ons het ook geen kennis oor die administratiewe besonderhede van die mees noordelike gebiede van die provinsie (die streek rondom Confluentes, die huidige Koblenz) nie.

In die laat-antieke tydperk is die provinsie onder die heerskappy van keiser Diocletianus in Germania Prima in die noorde en Maxima Sequanorum in die suide verdeel. Die twee gebiede was aan die diosees Gallië met die keiserlike hoofstad Augusta Treverorum (die huidige Trier) ondergeskik.

In die 5de eeu het as gevolg van die Volksverhuising vir 'n kort periode (407-443) die Germaanse Boergondiërs en Alemanne die gebied oorheers; later - ná die Slag van Tolbiacum (Zülpich) in 496 het die Franke die gebied verower.



</doc>
<doc id="22331" url="https://af.wikipedia.org/wiki?curid=22331" title="Cesare Valletti">
Cesare Valletti

Cesare Valletti (gebore 18 Desember 1922 in Rome - oorlede 13 Mei 2000 in Genua) was 'n Italiaanse operasanger. Hy was een van die groot liriese tenore van die tydperk na die Tweede Wêreldoorlog.

Valletti is as seun van 'n dokter gebore en het onder legendariese tenoor Tito Schipa gestudeer. Hy het sy debuut in Bari gemaak in die rol van Alfredo in La Traviata in 1947. 

Hy het sy repertorium geleidelik opgebou terwyl hy in geringer operahuise in die hele Italië opgetree het. Sy eerste optrede in La Scala in Milaan was in 1950 in die rol van Fenton. In dieselfde jaar is hy ook genooi op in Rossini se Il Turco in Italia teenoor Maria Callas te sing. Vyf jaar later het hy getriomfeer in die rol van Elvino in Bellini se La Sonnambula, ook teenoor Callas, met Leonard Bernstein op die podium. 

In 1953 het hy sy debuut in die VSA gemaak toe hy Werther vir die eerste keer gesing het en in 1958 het hy Engeland oorrompel in 'n uitstaande produksie van La Traviata teenoor Callas in Covent Garden. Don Ottavio, Ernesto, Alfredo, Ferrando, des Grieux, Nemorino, Lindoro en Don Ottavio is as sy beste rolle beskou en hulle het in al die wêreld se voorste operahuise gesing.

Hy was ook 'n gereelde gas op die feeste van Glyndebourne, Aix-en-Provence en Verona. Sy loopbaan by die Metropolitan-operageselskap in New York het tot 1960 geduur nadat hy daar 79 keer verskyn het en nog 35 keer saam met die geselskap op ander plekke. Die einde van sy verbintenis met die Met het gekom toe Rudolph Bing, die bestuurder van die Met, hom uit die rolverdeling van 'n nuwe opvoering van L’Elisir d’Amore gehaal het. Daaropvolgende uitnodigings van die Met om daar op te tree, het hy van die hand gewys. 

Hy het sy loopbaan in 1968 laat vaar, waarna hy hom by sy skoonpa in hulle familie-onderneming aangesluit het. Hy is in die jaar 2000 aan 'n hartaanval oorlede terwyl hy behandeling vir kanker ondergaan het.

Valletti het 'n ligte maar buigsame tenoorstem, eie aan Italiaanse lirisisme, gehad. Sy stem was buitengewoon suiwer, maar nie so soet soos byvoorbeeld dié van Tito Schipa, Ferruccio Tagliavini of Beniamino Gigli nie, maar sy tegniek het dié van ander soortgelyke tenore oortref. Sy verskyning in Bellini se La Sonnambula onder Bernstein word as een van die hoogtepunte in opera beskou. 

'n Keur van sy opnames kan by eMusic afgelaai word, waar daar ook na 30-sekonde-uittreksels geluister kan word. Sy volledige Falstaff van Verdi is ook op twee verskillende etikette uitgereik asook hoogtepunte uit La Betulia liberata van Wolfgang Amadeus Mozart.


</doc>
<doc id="22333" url="https://af.wikipedia.org/wiki?curid=22333" title="Maria Callas">
Maria Callas

Maria Callas (* 2 Desember 1923; † 16 September 1977) was 'n Amerikaanse sopraan met ouers van Griekse afkoms. Sy word as een van die grootste operasangers van die twintigste eeu gereken en was bekend vir haar kragtige stem en vaardigheid as sanger en akteur. Danksy haar verbintenis met die Griekse skeepsmagnaat Aristoteles Onassis was sy ook een van die bekendste glanspersoonlikhede van die jare vyftig en sestig.

Cecelia Sophia Anna Maria Kalogeropolous is in New York Stad gebore, waarheen haar ouers uit Griekeland verhuis het, maar het in 1936 na Griekeland teruggekeer om sang aan die Koninklike Musiekakademie in Athene te studeer onder die befaamde Spaans-gebore sopraan Elvira de Hidalgo (1898 tot 1980). Sy het haar debuut daar in 1939 in Cavalleria Rusticana in die koninklike operahuis gemaak en mettertyd al die vername operahuise soos die Metropolitan-operahuis, Covent Garden en La Scala verower. Haar stem, hoewel nooit "mooi" in die tradisionele sin van die woord nie, het 'n byna ongekende dramatiese uitdrukkingsvermoë gehad en danksy haar veelsydigheid kon sy dramatiese sowel as liriese rolle vertolk.

Sy word ook beskou as een van die grootste singende aktrises van haar era en hierdie talent asook haar merkwaardige stem, wat die regte leiding onder die dirigent Tulio Serafin gekry het, was verantwoordelik vir die herlewing van die vroeë operas van Gioachino Rossini, Gaetano Donizetti en Vincenzo Bellini.

Haar vurige persoonlikheid en herhaalde stemprobleme het egter gelei tot uitgerekte meningsverskille met mede-sangers en die bestuur van talle operahuise. Rudolf Bing het haar by die Metropolitan afgedank, hoewel sy later weer daar aanvaar is.

Ná 'n stormagtige liefdesverhouding met Onassis, het sy vanaf omstreeks 1965 haar geleidelik aan die operawêreld begin onttrek. Haar beste vertonings en opnames het sy reeds in die jare vyftig gelewer. Na haar openbare loopbaan geëindig het, het sy haar na haar woonstel in Parys onttrek, hoewel sy oorreed is om 'n rampspoedige afskeidstoer van 1973 tot 1974 oor die hele wêreld te onderneem. Hoewel die gehore, waarvan baie lede van 'n nuwe geslag was wat nooit die geleentheid gehad het om haar in lewende lywe te sien nie, haar op vertoning na vertoning staande toegejuig het en die applous dikwels net so lank soos die uur lange vertoning geduur het, was dit vir almal duidelik dat dit die tragiese einde van een van die grootste sangloopbane nóg was.

Party van haar vriende en kennisse het later beweer sy het haar wil om te lewe saam met haar stem verloor. Sy het ongelooflike wilskrag gehad, maar na sy haar loopbaan en Onassis kwyt was, was daar vir haar nie veel meer oor om voor te lewe nie. Sy het in haar woonstel gesterf op 16 September 1977.

Maria Callas is selfs dertig jaar ná haar dood steeds een die voorverkoper-operasangers wêreldwyd. Haar opnames word voortdurend heruitgereik en 'n ontsaglike verskeidenheid CD's is in die handel te kry. Sy het ook die status van 'n gay-ikoon verwerf, waarskynlik weens die drama van haar lewe, die hartstog waarmee sy alles aangepak het en die glansrykheid van haar openbare beeld.


</doc>
<doc id="22339" url="https://af.wikipedia.org/wiki?curid=22339" title="Kladow">
Kladow

Kladow [ˈklaːdoː] is die mees suidelike geleë stadsbuurt in die Berlynse administratiewe distrik Spandau.

Kladow word in die noorde deur die stadsbuurt Gatow, in die ooste en suidooste van die Havel-rivier en in die weste en suidweste deur die deelstaat Brandenburg begrens. Hier lê ook Gatow se buurdorpe Sacrow en Groß-Glienicke. Met sowat 14 000 inwoners behoort Kladow tot die Berlynse stadsbuurte wat hulle dorpskarakter bewaar het.

Die eerste historiese verwysing na die dorp as "Clodow" dateer van 1267 en maak van Kladow een van die oudste landelike nedersettings in die distrik Spandau. 'n Groter aantal mense het hulle eers teen die begin van die 19de eeu in die voormalige boeredorp gevestig.

Met die skepping van Groot-Berlyn (Duits: "Groß-Berlin") in 1920 is Kladow by die Duitse hoofstad ingelyf. In die jare 1934 en 1935 het die plaaslike vliegveld ontstaan wat na die Tweede Wêreldoorlog by die noordelike stadsbuurt Gatow ingesluit is. As Gatow-lughawe was dit naas Berlyn-Tempelhof en Berlyn-Tegel een van die drie lughawens in die hoofstad wat gedurende die Berlynse Lugbrug deur geallieerde lugmagte gebruik is.

Kladow is vandag nog steeds 'n dorp in die metropool. 'n Aantal historiese geboue soos die landgoed Neukladow (1800) en die dorpskerk (1818) dateer uit die 17de en 18de eeu. Nogtans is daar ook nuwe woonkwartiere opgerig soos die Finse buurt uit die jare 1959/1960 ("Finnenhaussiedlung", 'n kwartier wat in 'n tipies Finse boustyl uitgevoer is).

Nadat die Gatow-lughawe gedeeltelik weer by Kladow ingesluit is, is die nuutste bouprojek "Landstadt Gatow" aangepak. 'n Nuwe winkelsentrum, die "Cladow-Center", het tot 'n strawwe mededinger vir winkels in die ou dorspskern ontwikkel.

Die Berlynse openbare vervoeronderneming BVG verbind Kladow deur busdienste met die middestede van Spandau, Potsdam en Berlyn. Daar is ook 'n gereelde pontdiens tussen Kladow en die stadsbuurt Wannsee in die suidweste van Berlyn.



</doc>
<doc id="22342" url="https://af.wikipedia.org/wiki?curid=22342" title="SC Fürstenfeldbruck">
SC Fürstenfeldbruck

SC Fürstenfeldbruck is 'n sportklub uit Fürstenfeldbruck in die deelstaat Beiere in Duitsland, veral bekend vir sy sokkerafdeling.

Die klub is in Augustus 1919 gestig en het ook afdelings vir pluimbal en tafeltennis. Fürstenfeldbruck se beste prestasie was om in die 1970’s in die "Amateurliga Beiere" te speel, destyds die derde hoogste vlak.



</doc>
<doc id="22346" url="https://af.wikipedia.org/wiki?curid=22346" title="Schwerin">
Schwerin

Schwerin is die hoofstad van die Duitse deelstaat Mecklenburg-Voorpommere. Met 'n bevolking van 92 138 is dit die kleinste van Duitsland se sestien deelstaathoofstede en na Rostock die tweede grootste stad in Mecklenburg-Voorpommere.

Schwerin lê in 'n meregebied in die weste van die deelstaat Mecklenburg-Voorpommere, aan die suidwestelike oewer van die Schwerinse Meer (Duits: "Schweriner See"). Die stadsgebied word deur uitgestrekte bosgebiede omring en beslaan naas die Schwerinse Meer 'n aantal ander mere soos die Heidensee, Ziegelsee, Medeweger See, Lankower See, Ostorfer See, Fauler See, Neumühler See, Burgsee, Pfaffenteich, Grimkesee en Große Karausche.

Die bewoners noem hulle stad dikwels "die stad van sewe mere en sewe woude", wat tans as 'n misleidende verwysing beskou kan word. Dit gaan terug op 'n tyd toe Schwerin nog 'n baie kleiner gebied beslaan het en slegs van sewe mere en uitgestrekte woude omring was. Met die uitbreiding van die stadsgebied het baie bosgebiede verlore gegaan. 

Nogtans is 18,5 persent van Schwerin se huidige oppervlakte van 130 vierkante kilometer met woude bedek, en 28,9 persent word deur mere beslaan, en dis veral water en woude wat 'n besonderse karakter aan Schwerin gee. Die hoogte bo seevlak wissel van 38 meter vlakby die Schwerinse See tot 86,1 meter in die stadsbuurt Neumühle. Die grootste stede in die omgewing is Lübeck (sowat 54 kilometer noordwes van Schwerin) en Hamburg (94 kilometer wes van Schwerin).

Schwerin word deur 'n gematigde klimaat gekenmerk. Vanweë die gure noordoostelike winde is temperature gedurende lentetyd laer as in Noordwes-Duitsland, maar danksy die invloed van die nabygeleë Oossee (of Baltiese See) ervaar mens hier nie die somerhitte nie en geniet ook warmer temperature in die herfs.

Die gemiddelde jaarlikse temperatuur in Schwerin is 8,4 °C, die verskil tussen die gemiddeldes van die warmste en die koudste maand beloop 17,2 °C. Die gemiddelde jaarlikse neerslag was in die periode tussen 1961 en 1990 621 millimeter.

Die eerste verwysings na Schwerin dateer uit die jare 1012/1018 ("Zuarina") en 1170 ("Zuerin", "Zwerin", afgelei van Polabies "zvěŕ", letterlik "wilde dier" + die agtervoegsel [-in] of "zvěŕin" "wildpark, dieretuin, stoetery"). Schwerin se naam gaan moontlik ook terug op die Slawiese god "Svarog", sodat Swarzyn letterlik "Plek van Svarog" sou beteken.

Die Duitse stad is in 1160 deur die Welfe-hertog Hendrik die Leeu gestig. In 1167 het dit die setel van 'n graafskap onder graaf Gunzelin von Hagen geword en is in 1358, ná die uitsterwe van die huis Gunzelin, aan die hertogdom Mecklenburg oorgedra.

Schwerin was vanaf die 15de eeu die setel van die hertogdom Mecklenburg-Schwerin wat in 1918 ontbind is. In die periode tussen 1763 en 1837 het egter Ludwigslust as die setel van die hertoë gedien.

Ná 1918 het Schwerin as die hoofstad van die Vrystaat Mecklenburg-Schwerin en sedert die einde van die Tweede Wêreldoorlog as die administratiewe sentrum van die deelstaat Mecklenburg gedien (die westelike gedeelte van Pommeren is destyds reeds by Mecklenburg ingesluit). Ná die ontbinding van die deelstate van die Duitse Demokratiese Republiek (DDR) in 1952 het Schwerin as die hoofstad van die distrik Schwerin gefungeer. Met die Duitse hereniging en die herskepping van deelstate in die gebied van die vroeëre DDR in 1990 het Schwerin weer as hoofstad van die nuwe deelstaat Mecklenburg-Voorpommere gedien.

Ná die Duitse hereniging is die historiese stadskern saam met ander stadsbuurte vanaf 1991 omvattend gerestoureer. Daarnaas word ook die woonstelblokke, wat uit die DDR-tydperk dateer, tans opgeknap.


</doc>
<doc id="22349" url="https://af.wikipedia.org/wiki?curid=22349" title="Romeinse Republiek">
Romeinse Republiek

Die Romeinse Republiek (Latyns: "Res Publica Romana") was die fase van die antieke Romeinse beskawing wat gekenmerk is deur 'n republikeinse regeringsvorm. Die republikeinse tydperk het begin met die omverwerping van die Monargie c.509 v.C. en vir meer as 450 jaar bestaan tot met die subversie daarvan deur 'n reeks burgeroorloë, in die Prinsipaat-regeringsvorm en die Keiserlik tydperk. Die presiese gebeurtenis wat die oorgang van die Romeinse Republiek na die Romeinse Ryk aandui is oop vir interpretasie. Historici stel die aanstelling van Julius Caesar as ewigdurende diktator (44 v.C.), die Slag van Actium (2 September 31 v.C.), en die Romeinse Senaat se toestaan van Octavianus se buitengewone magte (16 Januarie 27 v.C.), as kandidate vir die epogmakende gebeurtenis.


</doc>
<doc id="22360" url="https://af.wikipedia.org/wiki?curid=22360" title="Ösling">
Ösling

Die Ösling (Luxemburgs: Éislek) is 'n yl bevolkte landskap en uitloper van die Ardenne-bergreeks in die noorde van die Groothertogdom Luxemburg.

Ösling is die (Hoogduitse) Luxemburgse naam van 'n geologiese formasie, wat ook as Rynlandse Leisteenplato (Duits: "Rheinisches Schiefergebirge") bekend staan en vanuit Frankryk deur België en Luxemburg tot by Duitsland loop.

Die formasie word in Frankryk "Ardennes" genoem, in België "Ardenne" (enkelvoud) of "Aquilaine" en in Duitsland "Eifel". Die terme "Schnee-Eifel" of "Schneifel" verwys in Oos-België en in Duitsland na die hoogste dele van die Eifel-gebergte. Die grensgebied met die Luxemburgse Ösling (Éislek) heet in Duitsland Islek en in die suidelike deel van Oos-België Eeslek.

Die Ösling beslaan met 'n totale oppervlak van 830 vierkante kilometer in die noorde van Luxemburg sowat 'n derde van die Groothertogdom Luxemburg en grens in die suide langs 'n verbeelde lyn, wat van Perl (Frans "Perlé", Luxemburgs "Pärel") in die weste tot by Vianden (Luxemburgs: "Veianen") loop, aan die Gutland (Luxemburgs: "Guttland").

Met 'n gemiddelde hoogte van tussen 400 en 500 meter bo seevlak word die landskap van die Ösling deur 'n plato oorheers, wat in die suide effens afhel, en deur golwende heuwels en diep ingekeepte riviervalleie gekenmerk word. Kneiff en Burgplatz is met 560 meter die hoogste bergspitse in Luxemburg. Die Ösling beskik met die Lac de la Haute-Sûre in die Natuurpark Öewersauer en die Vianden-dam in die Natuurpark Our ook oor twee van die grootste stumere in die groothertogdom.

In die noorde word die Ösling deur 'n uitgestrekte, effens heuwelagtige plato met laer valleie oorheers, terwyl die riviere Uewersauer, Our, Wolz, Klierf (Frans: "Clerve") en Blees riviervalleie met grasbedekte oewers in die suidelike plato met sy landbougebiede gekeep het. Die bosgebiede in die sentrale en suidelike Ösling pronk met eikebome wat sowat 300 jaar gelede geplant is en 'n belangrike rol in die streekekonomie gespeel het. Die bas is deur plaaslike looierye by die vervaardiging van leer gebruik. Die eikebomme oorheers die landskap nou saam met die sparboom-monokulture, wat veral na die Tweede Wêreldoorlog aangeplant is en die oorspronklike beukeboombosse grotendeels vervang het.

Die bewoonde gebiede van die Ösling spog met verruklike plattelandse dorpe, en baie van die Middeleeuse dorpe soos Esch-Sauer, Clerf, Vianden en Wolz beskik oor statige kastele en vestings wat op bergspitse en rotshange opgerig is.

Die Ösling bestaan uit metamorfe gesteentes wat oorspronklik uit die periode van die Onder-Devon dateer. Die gebied was destyds deur 'n uitgestrekte vlak see bedek, waarin in die Ösling-gebied hoofsaaklik afsettings van leem en sand ontstaan en geleidelik verhard het. Die vorming van die huidige landskap het sowat 330 miljoen jaar gelede tydens die Onder-Karbon 'n aanvang geneem toe die Devoniese gesteentes geplooi is. Uit die geplooide gesteentelae se boonste lae is as gevolg van erosie uiteindelik die Rynlandse Leisteenplato gevorm.

Gedurende die Tersiêrtydperk sowat 50 miljoen jaar gelede is die huidige landskap met sy riviere gevorm. Vanweë die geweldige druk en hitte, wat by die vorming van die gebergte ontstaan het, het baie van die Devoniese gesteentes na ander soorte rots verander. In die Ösling het veral leisteen en kwartsiete ontstaan.

Die Ösling se geologiese ondergrond bestaan in die noordweste en in die mees suidelik geleë dele uit gesteentes, wat tydens die Pragium-tydperk van die Devon gevorm is. Daartussen lê gesteentelae uit die Emsium-tydperk. Die oudste gesteentes uit die Onder- en Middel-Pragium bestaan uit kwartsofillades, kwartsagtige sandsteen en sandige kompakte leisteen. Hulle kom net langs die Belgiese grens in die noordwestelike Ösling voor.

Tydens die Opper-Pragium het oorwegend schiefergesteentes met soms leemagtige sandbanke ontstaan. Maklik splitsbare kleilei ('n soort leisteen) kom in die omgewing van Martelange (België) voor en is hier oor 'n lang tydperk ontgin.

Die leisteen van Stolzebuerg (leisteen met goed gestruktureerde lae, kwartsofillades en kwartsagtige sandsteen) en die kwartsofillades van Schuttbuerg, wat daarnaas ook kwartsagtige sandsteen bevat, dateer uit die Onder-Emsium. Die Middel-Emsium word deur die gekleurde leisteen van Clerf gekenmerk. Die jongste gesteente in die Ösling lê in die Wëlzer Kaul wat soos 'n streep vanuit die Belgiese grens naby Harel in noordoostelike rigting dwarsdeur die Ösling tot by die Duitse grens naby Rouderssen strek. Sy kern word deur die leemagtig-sandige, donkerblou Wëlzer leisteen uit die Opper-Emsium gevorm, wat 'n groot hoeveelheid fossiele bevat. Hulle is omrand met 'n dun strepie van die sogenaamde Bärel- of Hasselter kwartsiet – die hardste gesteente in Luxemburg met 'n kwartsgehalte van tussen 95 en 98 persent. Dit is in die plaaslike steengroewe ontgin.

Die gesteentes van die Ösling verweer tot steenagtige en leemagtige grond wat min voedingsstowwe bevat. Veral fosfor en kalk ontbreek in die plaaslike grond. Die landbou in die Ösling het voordeel uit die industrialisering in die suide van die land getrek. Die sogenasamde Thomas-slak, 'n neweproduk van die yster- en staalbedryf se smeltproses, kon weens sy hoë fosfoorgehalte fyngemaal en as kunsmis gebruik word.

Net soos die Gutland word ook die Ösling danksy die invloed van die Atlantiese Oseaan deur 'n gematigde klimaat gekenmerk, alhoewel dit hier al 'n bietjie guur en vogtig begin word. Die gemiddelde jaarlikse temperature is tussen 7 en 8,5 °C. In die Ösling daal die kwik op meer as 100 dae van die jaar benede vriespunt, en sneeuvalle kom hier tot by Maart voor.

Net die gebied van Kiischpelt en die suidelike Our-vallei word deur effens hoër gemiddelde temperature van tussen 8,5 en 9 °C gekenmerk. Tussen Mei en September is die gemiddelde temperature op die hoogplato tussen 13 en 14 °C en tussen 14 en 15 °C in die riviervalleie. Die groeiperiode is met 150 dae waarop die kwik tot meer as 10 °C styg taamlik kort.

Kenmerkend vir die Ösling is ook sy hoë neerslae van jaarliks tussen 850 en 1000 millimeter, waarvan sowat 400 millimeter reënval in die somer. Die noorde en noordweste kry effens meer neerslae.

Tydens die Middeleeue was die Ösling een van Luxemburg se wynbougebiede. In die buitengewoon koue winter van die jaar 1709 is die wingerde egter verniel en die wynbou in hierdie gebied vir goed gestaak.

Die Ösling is tydens die Tweede Wêreldoorlog veral deur die Ardenne-offensief in die koue winter van 1944/1945 met sy swaar sneeuvalle in Desember en Januarie geraak. Die gevegte het baie menselewens geëis en groot skade berokken.


</doc>
<doc id="22363" url="https://af.wikipedia.org/wiki?curid=22363" title="Dalene Matthee">
Dalene Matthee

Dalene Matthee (*13 Oktober 1938, Riversdal – †20 Februarie 2005, Mosselbaai) was ’n internasionaal bekende Afrikaanse skrywer, wie se boeke in verskeie tale vertaal en verfilm is. Sy is veral bekend vir haar reeks bosboeke, wat in en om die Knysnabos afspeel. Die eerste bosverhaal, "Kringe in 'n bos" (1984) was 'n topverkoper en is met die ATKV-Prosaprys vir goeie gewilde prosa bekroon. Dieselfde eer val ook die bosverhale "Fiela se kind" (1985) en "Moerbeibos" (1987) te beurt. Sy skryf ook ander suksesvolle werke, soos "Pieternella van die Kaap", "Susters van Eva", "Brug van die esels", "Toorbos" en die kortverhaalbundel "Die Judasbok".

Dalene Scott is op 13 Oktober 1938 op Riversdal gebore as die middelste van vyf kinders, twee seuns en drie dogters. Haar pa, Danie, was ’n bouer en haar ma, Hester, ’n huisvrou. Sy is ’n veraf maar tog direkte afstammeling van sir Walter Scott. Sy word groot op Riversdal en bring vakansietye deur op Stilbaai, waar die gesin ’n vakansiehuis het.

In 1956 matrikuleer sy aan die Hoërskool Langenhoven op Riversdal. Kort nadat sy uit die skool is, trou sy in 1957 met haar skoolvriend Larius Matthee, ’n bankbestuurder. Hulle vestig hulle na die huwelik in Oudtshoorn, waar hulle oudste dogter, Amanda, en tweede oudste dogter, Toni, gebore word. Aan Van Zyl se Musiekskool op Oudtshoorn ontvang sy musiekopleiding. Hierna gee sy op deurlopend basis klavier-onderrig aan volwassenes en bestudeer metafisiese geskrifte, totdat sy ernstig begin skryf en dit meeste van haar tyd opneem. In 1962 trek hulle Darling toe, waar hulle jongste dogter, Hilary, gebore word. Vanaf 1967 tot 1971 woon hulle op Graaff-Reinet, waar sy by die Holy Cross Convent op Graaff-Reinet verdere musiekopleiding ontvang, waarna sy by Trinity College of Music op Grahamstad ’n diploma behaal. Op Graaff-Reinet is sy op ’n halfdag-basis kurator van die Hester Rupert-kunsmuseum en is sy ook betrokke by Anton Rupert se restourasiespan wat Stretch se hof restoureer. In 1971 word Larius aangestel as bestuurder van Standard Bank op Uniondale in Langkloof. Hier is Annelie Botes een van haar musiekstudente en is sy ook betrokke by die restourasie van die watermeule en die Ou Fort wat uit die Anglo-Boereoorlog dateer.

Larius ondervind gesondheidsprobleme en tree in 1978 af. Na sy aftrede verhuis hulle na Hartenbos naby Mosselbaai, waar Larius in Augustus 2000 oorlede is. In 2003 trek Dalene na Mosselbaai. Sy is op 20 Februarie 2005 in die Bayview Clinic op Mosselbaai aan hartversaking oorlede. Haar as word na haar dood by Krisjan-se-nek in die Knysnabos gestrooi.

Sy was die eerste outeur, en tot dusver die enigste, van wie meer as een miljoen Afrikaanse boeke in Suid-Afrika verkoop is.

Dalene skryf eers kinderverhale vir die radio (waarvan die eerste een reeds in 1960 uitgesaai word), later tydskrifverhale en toe vervolgverhale. Tydens haar verblyf op Darling skryf sy verskeie kinderverhale vir die radioprogram "Siembamba". Haar eerste boek is die kinderverhaal "Die twaalfuurstokkie". Doeksie weet nie wat om te doen nie, want haar boetie het gesê sy moet die eende twaalfuur huis toe bring. Sy weet egter nie hoe sy gaan weet wanneer dit twaalfuur is nie. Toe val daar ’n bruin stokkie uit die boom, wat vir haar vertel dat hy ’n twaalfuurstokkie is en dat hy vir haar sal wys hoe om te weet wanneer dit twaalfuur is.

Hierna waag sy haar hand aan kortverhale en vir omtrent ’n jaar sukkel sy om een deur ’n tydskrif aanvaar te kry. Sy skryf ook dramas, waarin SATV nie belangstel nie. Die dramas verwerk sy later in romans en ontdek so haar werklike sterkpunt. "’n Huis vir Nadia" is eers ’n vervolgverhaal in ’n tydskrif, waarna dit gepubliseer word. Dit vertel van die weggooikind Nadia Hamman, wat deur die welsyn groot gemaak word. In standerd vier word sy en haar broer Kella op verskillende treine gesit, sy na die kinderhuis in die Vrystaat en Kella na ’n plek vir seuns in die Oos-Kaap. Nadia sweer dat sy sal groot word en werk en ’n huis koop sodat sy en haar broer nooit weer met die trein weggestuur kan word nie. Sy bly by die besluit, maar dan vra die persoon rondom wie sy haar lewe gebou het, te veel van haar.

"Petronella van Aarde, burgemeester" is ook eers voor publikasie ’n vervolgverhaal in ’n tydskrif. Almal weet dat Zerk Raubenheimer burgemeester van Kasselspoort gaan word wanneer oom Neels Meyer aftree. Oom Neels sterf egter wanneer Zerk en sy vrou Freda op ’n lang buitelandse reis is en die weduwee Petronella van Aarde word in sy afwesigheid as burgemeester verkies. Dan begin die poppe dans, want Petronella wil dinge regruk en sy gee nie om hoe sy dit doen of op wie se tone sy moet trap om dit reg te kry nie. Wanneer Zerk terugkeer, wil hy natuurlik ook weer probeer om burgemeester te word. Boonop is daar nie veel liefde verlore tussen die Van Aardes en die Raubenheimers nie, want die jong Dennis Raubenheimer het Petronella se dogter Talia voor die kansel gelos vir ’n ander vrou. Talia het nou terug gekom om op Kasselspoort te kom onderwys gee, terwyl Dennis ook weer terug is om sy pa met die prokureurspraktyk te help.

Dalene is bekend vir die deeglike navorsing wat sy doen voor die skryf van haar boeke en sy spandeer op hierdie manier baie tyd in die buiteland, onder andere in Engeland, Nederland en Mauritius.

Dit is egter eers met haar boeke oor die Knysnabos dat sy werklik bekendheid verwerf. Na ’n staptog deur die Knysnabos begin sy worstel met baie vrae oor die geskiedenis van die bos, wat aanleiding gee tot hierdie bosboeke. In hierdie boeke is die bos meer as net agtergrond en word dit ’n hoofkarakter, wat met sy mistiek, geheime, wonders en wette ’n bepalende invloed het op sy inwoners wat as karakters in die verhale optree. Nadat André P. Brink die Afrikaanse manuskrip van "Kringe in ’n bos" gelees het, beveel hy dit by sy Londense agent aan en Dalene Matthee vertaal die roman voor publikasie daarvan reeds in Engels. Sy is met hierdie vertaling oorsee en binne enkele dae word die manuskrip op ’n veiling vir uitgewers teen ’n hoë prys van die hand gesit. Benewens die Engelse regte word ook die Nederlandse, Portugese, Sweedse en Israelse regte verkoop voor publikasie van die boek in Afrikaans. So word die boek oornag ’n internasionale treffer en Dalene Matthee ’n internasionaal bekende figuur. Hierdie is die eerste van die vier boeke in die Knysnabos-reeks. Die verhaal speel af teen die geskiedenis van hoe die boswerkers deur die houthandelaars uitgebuit is om die bos grootliks uit te roei. Die eertydse houtkapper Saul Barnard keer teen die einde van die negentiende eeu weer terug na die bos om die olifant Oupoot wat sy broer se kind doodgemaak het, te jag. Teen die verdere agtergrond van die ontdekking van goud, wat dreig om die bos en die leefwyse van die mense te vernietig, loop hy die kringe op die pad van sy jeug en agter die olifant aan. Die olifant loop volgens sy aard gereeld ’n sirkelpad wat hom op sy eie spoor terugbring sodat hy die jagter van agter af inhaal. Sodoende word die saamlewe van die mens en die natuurkragte boeiend uitgebeeld. Saul ontwikkel in die verhaal vanaf biologiese mens (wat intuïtief by die Bos aansluiting vind en daarbinne oorleef), tot denkende mens (wat ontdek dat stories soos dat die bloubokkie gal in sy brein het nie waar is nie, welke kennis van hom ’n uitgeworpene maak) tot die eindpunt van geestelike mens. Dit is dus ook ’n ontwikkelingsroman. Saul loop in sy lewe verskeie kringe op sy pad na persoonlike bevryding, wat hom eers uit die bos en sy mense se onkunde na die dorp neem en daarvandaan kortliks terug na die bos. Hy gaan terug na die dorp maar besef dat die dorpenaars in hulle bekrompe vooroordeel hom in sy groei sal stuit, waarna hy die groter wêreld aandurf. Eindelik keer hy op sy eie terme terug na die bos. Tekenend van die ryk agtergrond wat in die verhaal ingeweef word, is die feit dat die hele Barnard-gesin Bybelse name het en die gebeure en verwysings gereeld Bybelse beginsels en gebeure oproep, insluitende die feit dat Saul as ’n verlosser beskou kan word. Matthee vertaal self die boek in Engels, ’n rolprent, "Circles in a forest", word deur Regardt van den Bergh van die boek gemaak en dit word ook omskep in ’n verhoogdrama. Die ATKV-prys vir gewilde prosa word in 1985 vir "Kringe in ’n bos" toegeken en hierdie boek is in dieselfde jaar op die kortlys vir die toekenning van die Louis Luyt-prys. Die boek is in sowat veertien tale vertaal, onder andere Nederlands, Engels, Fins, Frans, Hebreeus, Yslands, Italiaans, Noorweegs, Portugees, Spaans en Sweeds. Dit word ook sedert 1986 meermale op hoërskool voorgeskryf.

Die ander drie boeke in die reeks is "Fiela se kind", "Moerbeibos" en "Toorbos". "Fiela se kind" speel ook in ongeveer die laaste kwart van die negentiende eeu af. Die wit houtkapperseun Lukas van Rooyen verdwyn in die Knysnabos en in dieselfde tyd kom ’n wit weggooikind anderkant die berge by die bruinvrou Fiela Komoeti aan, wat hom Benjamin noem en as haar eie kind grootmaak. Hier word hy streng grootgemaak, maar ervaar ook die huislike warmte van egte liefde. Die sensusopnemers ontdek hom daar en die owerheid besluit na sowat nege jaar dat hy die houtkapperseun is en plaas hom by die Van Rooyens in die bos, maar dit is nie waar hy tuis voel nie. Sy sogenaamde vader, armoedig van gees en van materiële dinge, beskou hom slegs as ’n werkesel en sy swak “ma” kan hom nie beskerm of regtig liefde bied nie. Hy ontwikkel ’n spesiale gevoel vir Nina van Rooyen, maar hy onderdruk dit omdat hy tog nie verlief kan raak op sy suster nie. Die vraag oor wie hy dan werklik is, neem beheer oor van sy lewe. Eindelik gee hy hier pad en wend hom na die see, waar hy vanuit hierdie wêreld probeer perspektief kry op sy lewe en identiteit. Dit is veral die magte van buite waaroor die mens nie beheer het nie en wat sy lewe rig en dit op paaie neem wat hy nie wil hê nie, wat in die roman behandel word. Hierdie boek is in Afrikaans verfilm deur Katinka Heyns (’n film waarin Matthee self ’n klein rol vertolk), deur Suzanne van Wijk in ’n verhoogdrama omskep en dit is ook omskep tot die Engelse musiekspel "Fiela’s Child", asook ’n opera waarvoor Carl van Wyk die musiek skryf. "Fiela se kind" ontvang die ATKV-prys vir gewilde prosa in 1986, is in dieselfde jaar op die kortlys vir die toekenning van die Rapportprys en word in 1999 deur biblioteeklesers aangewys as die gewildste Afrikaanse boek van die eeu ("Kringe in ’n bos" was tweede). Die Engelse musiekspel onder leiding van Ian von Memerty ontvang in 1999 twee Vita-toekennings.

"Moerbeibos" vertel van die groepie Italianers wat deur regeringsbemoeiing in 1881 na die Knysnabos toe gekom het, nadat aan hulle vertel is dat die bos uit moerbeibome bestaan. Hulle doelwit was om die sybedryf hier te vestig, maar daar is toe nie ’n enkele moerbeiboom in die bos nie, want moerbeibome groei nie in die potklei nie. Om aan die lewe te bly verrig hulle dan teen hulle aard en aanleg harde arbeid as boswerkers. Die verhaal word vertel uit die perspektief van die bosbewoner, Silas Miggel, wat onwettig woon in die oopte van Gouna se platrand op die kroongrond wat vir immigrante opsygesit is. Hier hou hy sy mooi dogter Mirjam eenkant sodat sy uit die kloue van die mans kan bly. Teen wil en dank raak hy betrokke by die lotgevalle van die immigrante, in die hoop dat hy so permanente verblyfreg sal kry op die platrand waar hy al jare lank woon. Saam met die immigrante gaan hy dan ook ten gronde en word gedwing om sy verblyfplek te verlaat en in die middel van die bos te gaan woon. Die ATKV-prys vir gewilde prosa word in 1988 aan "Moerbeibos" toegeken.

Die laaste bosboek, "Toorbos" handel oor die onsigbare en bonatuurlike in die Knysnabos. Dit vertel van die tyd in die dertigerjare van die twintigste eeu toe die laaste houtkappers uit die bos verwyder is en die bos toegemaak is. Karoliena Kapp is die hooffiguur. Sy is ’n intelligente alleenkind wat in die bos grootword, maar deur die toedoen van haar moeder ’n goeie skoolopleiding kry en leer Engels praat. Sy staan verskeur tussen die wêreld van die dorpsmense en dié van die bos. Sy trou as negentienjarige met die boswerkerskind Johannes Stander, wat hom kon loswikkel uit die armoede en nou ’n winkel in die dorp besit. Kort na die troue gaan sy egter terug bos toe weens die bonatuurlike aantrekkingskrag van die bos. Hier wys Mister Fourncade die bos se geheime aan haar uit en word die pa wat sy nooit geken het nie. ’n Parallel word getrek tussen Karoliena se persoonlike lotgevalle en die lot van die bosmense en die verhaal word geskets teen die historiese agtergrond van die Carnegie-kommissie se ondersoek na die armblanke-probleem.

"Brug van die esels" se titel dui op die Latynse gesegde “pons asinorum”, wat beteken dat jy vir esels ’n brug moet bou om hulle by die waarheid te bring. Die roman ondersoek die lotgevalle van ’n hedendaagse jong eiendomsagent, die predikantsdogter Araminta Rossouw, wie se afwykende gedrag haar met toenemend minder opsies laat. Sy raak afvallig van die godsdiens en die tradisies van haar herkoms en begaan dan ’n seksuele misstap met ’n onderwyser. Later gee sy haar belowende studies aan ’n universiteit prys en word eiendomsagent. Sy sien geen politieke hoop meer vir Suid-Afrika nie en haar ambisie is om die land te verlaat. Dan begin sy met ongeslypte diamante smokkel om sodoende genoeg geld hiervoor bymekaar te kry. Hierdie spel laat haar in ’n krisis beland wat sy met al haar noukeurige voorsorgmaatreëls nie voorsien het nie. Wanneer alles verlore lyk, kom die prokureur Koos Malherbe in haar lewe. Hy het genoeg insig om te weet dat dit ’n mens nie baat om ’n brug bo-oor die waarheid te probeer bou nie. Araminta openbaar die vrese van eietydse blankes in die land oor die politieke toekoms en sy is oortuig dat Afrika nie meer sy wit kinders wil hê nie. Dit word ’n reis van selfontdekking en groter bewustheid van die dinge wat belangrik is in en vir mense en die grond wat hulle bewoon. "Brug van die esels" is in 1993 op die kortlys vir die toekenning van die M-Net-prys en die ATKV-prys en word in dieselfde jaar genomineer vir die Rapportprys.

"Susters van Eva" se titel dui op die spesiale verhouding wat daar tussen vroue bestaan en het dan ook feminisme as deurlopende motief. Die verhaal is gebaseer op die jong vrou Jessie de Waardt van Grootberg-se-Kloof wat haar gebreklike baba vermoor. Die baba word gebore elf maande na die dood van haar man Ses. Voordat sy in hegtenis geneem kan word, vlug sy die berge in, waar sy skuiling soek tussen ’n trop bobbejane. Die natuur en diere se verhouding met die mens speel dan ook ’n groot rol in hierdie roman, met veral die bobbejane se verhoudings en rolle binne die trop wat betekenisvol is. Die vraag is waarom Jessie die moord gepleeg het en wie die vader van die kind is. Deur Jessie en drie ander vroue (haar skoonsusters Cecelia en Louise en die huishulp Sophia) se geskiedenis, gevoelens en optredes te ondersoek, belig die skrywer die denkwyse en aspekte van vrouwees, die geslag van Eva. Die vier vrouekarakters beeld gesamentlik die verskillende aspekte van vroue uit, naamlik die intellektuele, die intuïtiewe, die sensasionele en die gevoelvolle. Hulle optredes kan gesien word as verskillende rolle van die vrou in die samelewing, soos die onafhanklike, die onderdanige, die rebelse, die verleidelike en die praktiese. Die naamgewing is ook besonder relevant. Jessie se naam simboliseer God se genade en rykdom, Cecelia se naam dui op blindheid of swaksiendheid, Sofia beteken wysheid en Ses dui op balans en harmonie. Cecelia is die sterk en rasionele vrou wat as merinoteler daarin geslaag het om bo uit te kom in ’n manswêreld. Louise is getroud met Cecelia se broer Karel en is ’n gevangene van sy politieke ambisie en sy vooropgestelde idee van ’n vrou. Om haar bestaan draaglik te maak omskep sy vir Ses in ’n fantasieminnaar. Sophia, of Souf, werk vir die vroue van die Kloof en weet baie dinge wat niemand anders weet nie. Jessie kom oorspronklik van Cherrystraat in die Kaap en het dinge in die Kloof kom omkrap by haar aankoms en is ook die oorsaak dat die waarheid omtrent die inwoners se lewens nou openbaar word. Die ATKV-prys vir gewilde prosa word in 1996 aan hierdie boek toegeken en Alexa Strachan verwerk die boek vir die verhoog en voer dit op by die Klein Karoo Nasionale Kunstefees.

Vir "Pieternella van die Kaap" doen Dalene vir drie jaar navorsing en sy kry ook hulp van Dan Sleigh hiermee. Dit is die verhaal van Pieternella, dogter van die Deense sjirurgyn Pieter van Meerhoff en sy vrou, die legendariese Eva-Krotoa. Eva-Krotoa was ’n tolk tussen die Nederlanders en die Khoi-Khoi aan die Kaap in die tyd van Jan van Riebeeck en is eindelik op Robbeneiland gevange gehou. Pieternella en haar jonger broer Salomon word in die sorg van voogouers geplaas in die destydse strafkolonie Mauritius. Hier trou sy op veertienjarige leeftyd met Daniel Zaaijman. Met die sluiting van die kolonie op Mauritius dertig jaar later keer sy in 1707 terug na die Kaap, waar sy in 1713 in die pokke-epidemie dood is. In hierdie boek kry die geskiedenis van Pieternella en Eva-Krotoa en die toestande aan die Kaap, op Robbeneiland en op Mauritius in die sewentiende eeu lewe. Dit is veral die verontregting van Pieternella en haar volksgenote wat goed belig word. "Pieternella van die Kaap" is in 2001 op die kortlys vir die M-Net-prys.

Haar laaste boek, wat sy kort voor haar dood voltooi, is "Die uitgespoeldes". Dit behandel die lotgevalle van Moses Swart wat as driejarige seun in 1905 by Rietfontein se baai uitspoel en deur die skaapwagter Koos Swart en sy vrou aangeneem en grootgemaak word. Hy het groter ambisies vir sy lewe as om net skaapwagter te wees en tree eindelik in diens van ’n Engelse lord wat in die omgewing boer. Weldra blyk dit egter dat hy eintlik van Oostenrykse adellike afkoms is. Hierdie boek is in 2006 op die kortlys vir die toekenning van die ATKV-Prosaprys.

Sy publiseer kortverhale in verskeie tydskrifte, insluitende die letterkundige tydskrif "Donga".

Die kortverhaalbundel "Die Judasbok" se titel verwys na die bok wat by die slagpale die ander vee lei en dan by die hek uitspring sodra al die ander slagvee in die hok is en simbolies is van berekende genadeloosheid en sluheid. In die titelverhaal staan die ou bruin vrou Bet teenoor haar seun Karel (die Judasbok) wat wil emigreer en met ’n wit meisie trou. Karel bevraagteken haar standpunt van medemenslikheid en naasteliefde en daag haar uit om na die wit kerk te gaan, waar haar geloof in die regverdigheid van die witmense verpletter word en sy uit die kerk gejaag word.

"Kommissie van ondersoek" vleg die onderlinge verbintenis tussen kerk, politiek en rugby op so ’n vernuftige wyse inmekaar dat dit as voortreflike politieke satire slaag. Hierdie kortverhaalbundel ontvang positiewe kritiek en die eenvoudige maar direkte taalgebruik en bemeestering van die kortverhaalkuns word aangeprys. Die verhale munt uit in die onverwagte slot, waar die gegewe dikwels met ironie beklee word.

"Om ’n man te koop" is ’n versameling van haar kortverhale wat in veral die sestiger- en sewentigerjare in die tydskrifte "Die Huisgenoot" en "Sarie" verskyn het. Van hierdie verhale word ook deur Danie Botha as radiodramas verwerk en uitgesaai, insluitende "Die Woensdag van mev. Retief", "Jy kan nie vir pa nie", "Om ’n man te koop", "Die harde klippe", "’n Mens weet nooit" en "Kranspoort se kragprobleem". In "’n Mens weet nooit" probeer Engela se verlamde ouma, wat in Stilbaai langs die see woon, agterkom waarom Engela na ’n aanvanklike besoek nie wil teruggaan na haar huis in Pretoria toe nie. Ouma verf kerse vir ’n inkomstetjie. Eindelik kom sy agter dat Engela haar eie lewe opoffer om saans die kerse oor te verf sodat dit ordentlik kan lyk en die fabriek die ouma kan betaal. "Kranspoort se kragprobleem" vertel van Kittie Maritz se geslepe plan om Stefaans Steyn, die burgemeester van haar dorp, te uitoorlê om uiteindelik haar sin te kry.

Haar kortverhaal "Die Judasbok" word deur Abraham H. de Vries opgeneem in "Die Afrikaanse kortverhaalboek" en deur Merwe Scholtz in "Vertellers". Ander versamelbundels wat van haar kortverhale opneem sluit in "Kortverhale vir verkenning" en "Vertellers 2".

Vroeg in haar skrywersloopbaan stuur sy ’n kortverhaal aan Katinka Heyns met die voorstel dat ’n rolprent daarvan gemaak word. Heyns verlê die verhaal, maar verkry jare later die filmregte vir "Fiela se kind". In gesprekke kom dit toe aan die lig dat Matthee die “huisvrou van Uniondale” was wat die kortverhaal vir haar gestuur het en so ontstaan die rolprent "Die storie van Klara Viljee". Hierin leef die hoofkarakter in ’n seefronterf op ’n klein vissersdorpie, maar sy het met ’n donkie ’n groot sandduin tussen haar en die see gesleep sodat sy nie die see kan sien nie. Wanneer sy nuwe feite kry rondom ’n deurslaggewende insident uit haar verlede, werk sy weer met ’n donkie die sandduin weg om die see te kan sien. Die hele gemeenskap word daardeur beweeg om weer nuut te kyk na die verlede en met die wegwerk van die sandduin word die valse verlede ook weggewerk en word met die uitsig op die see ook ’n uitsig verkry op die oneindigheid.

Benewens die letterkundige pryse wat aan haar boeke toegeken word, verower sy ook verskeie ander toekennings en eerbewyse. Haar eerste twee bosboeke ("Kringe in ’n bos" en "Fiela se kind") noop die Suider-Afrikaanse Instituut vir Boswese om in 1986 die Bosbouprys vir die bevordering van bosbou aan haar toe te ken. Ook in 1986 vereer Tukkies se Studenteraad haar met ’n eremedalje vir haar uitstaande bydrae tot die mense van Suid-Afrika, haar voorbeeldige Christelike karakter en haar integriteit. Haar geboortedorp Riversdal vereer haar in 1988 met ereburgerskap van die dorp. In 1993 in Zürich ontvang sy die Stab-prys (’n Switserse literatuurprys van die Stiftung für Abendländische Besinnung vir die bevordering van Christelik-Westerse waardes) vir haar “lewenskragtige literêre werk en haar hartstogtelike belangstelling in natuurbeskerming” – sy is die eerste persoon buite Europa wat hierdie prestige toekenning ontvang. In 1994 ontvang sy ereburgerskap van Hartenbos en is die eerste en laaste mens aan wie hierdie eer toegeken word, aangesien Hartenbos later by Mosselbaai ingelyf is. In 2004 ontvang sy haar tweede Suider-Afrikaanse Instituut vir Boswese se Bosbouprys uit erkenning vir haar uitsonderlike diens aan bosbou in Suider-Afrika. Die Nasionale Departement van Kuns en Kultuur ken in 2007 die Suid-Afrikaanse Letterkunde-toekenning vir haar lewensbydrae tot die Suid-Afrikaanse letterkunde postuum aan haar toe. ’n Gedenksteen word in 2008 in die Knysnabos vir haar opgerig by die geelhoutboom (herdoop na Dalene Matthee Big Tree) waar die Kringe in ’n bos-staproete begin. Haar boeke word in ten minste veertien tale vertaal, insluitende Duits, Engels, Fins, Frans, Hebreeus, Italiaans, Nederlands, Noorweegs, Portugees, Spaans, Sweeds en Yslands.

Sy ontvang landwye huldeblyke, met André P Brink wat haar as "een van die werklik beduidende stemme in Afrikaanse letterkunde" beskryf. Volgens die skrywer Chris Barnard: "Dit is 'n reuse verlies vir Afrikaans, vir die storie in Afrikaans... sy het skielik weer die Afrikaanse letterkunde na die leser gebring". Prof Willie Burger: "Ek dink sy het mense weer aan die lees gekry. Wat hulle daai tyd gesê het, is dat haar werk tussen gewilde en hoë letterkunde was". Elsa Joubert: "Sy het dit reggekry dat mense wat nooit Afrikaans lees nie, Afrikaans lees, en dit is 'n wonderlike bydrae".







</doc>
<doc id="22372" url="https://af.wikipedia.org/wiki?curid=22372" title="Elektronvolt">
Elektronvolt

Die elektronvolt (simbool eV) is 'n eenheid van energie. Dit is die hoeveelheid kinetiese energie wat 'n enkele onverbonde elektron verkry as dit deur 'n elektrostatiese potensiaalverskil van een volt in 'n vakuum versnel word. In ander woorde gestel is dit gelyk aan een volt (1 volt = 1 joule per coulomb) vermenigvuldig met die lading van 'n enkele elektron.

'n Elektronvolt is 'n baie klein hoeveelheid energie:

Die elektronvolt as eenheid word deur die SI aanvaar (maar nie aangemoedig nie). Dit word algemeen gebruik in Vastetoestand-, Kern- en partikelfisika, dikwels saam met die voorvoegsels m, k, M, G of T. 

Ionisasie-energieë en ander atoomeienskappe word dikwels aangehaal in terme van elektronvolt, veral in ouer tekste.


</doc>
<doc id="22373" url="https://af.wikipedia.org/wiki?curid=22373" title="Skeertuig">
Skeertuig

'n Skeertuig of kussingtuig is 'n amfibiese voertuig wat ontwerp is om oor enige gladde terrein hetsy land of water te reis op 'n kussing van stadig bewegende laedruk lug wat na die oppervlak onder die tuig geblaas word.

Die eerste skeertuig is deur die Engelse uitvinder Christopher Cockerell in 1952 uitgevind en gepatenteer. Verskeie pogings is voor Cockerell se uitvinding aangewend om voertuie te bou wat gebaseer was op die beginsel om lug vas te keer tussen 'n vinnig bewegende vaartuig en die oppervlak daaronder om die sleurkrag daarop te verminder.

In 1952 het Cockerell gewerk aan die idee van lugsmering op toetsvaartuie te Nerfolk Broads. Hy het toe begin werk aan 'n idee om die lugkussing dieper te maak. Sy aanvanklike eksperimente was heel eenvoudig en het 'n stofsuiermotor en twee silindriese blikke ingesluit waarmee hy sy unieke lugstraalstelsel, die sleutel tot die uitvinding van die skeertuig, gebou het. Hy het daarmee die werking van 'n vaartuig wat op 'n lugkussing waardeur lug onder druk geblaas word bewys. Die lugkussing het dit moontlik gemaak vir die vaartuig om oor sagte modder, water, moerasse en vleilande asook harde grond te beweeg. Hy het 'n werkende model vaartuig ontwerp wat op sy patent gebaseer was. Nadat hy dit aan die owerhede gewys het, is die uitvinding op 'n lys van geheime uitvindings met moontlike militêre toepassings geplaas en is beperkinge geplaas op die verspreiding van inligting daaroor. Die Britse "National Research and Development Corporation" het verder ontwikkeling van sy ontwerp onderneem (Cockerell is 'n duisend pond vir sy regte betaal). Die eerste vaartuig deur hulle ontwikkel is in 1959 geloods en het die Engelse kanaal in 1969 oorgesteek vanaf Frankryk na Engeland om die 50 herdenking van Louis Blériot se vlug oor die Engelse kanaal te herdenk. Cockerrel is tot ridder geslaan vir sy bydrae tot Britse Ingenieurswese in 1969. Die Engelse woord "Hovercraft" is dan ook deur hom verwoord om die uitvinding te beskryf.

Skeertuie het een of meer enjins (sommiges soos die SR-N6, het een enjin waar die oordrag van krag deur 'n ratkas vir die oplig- en aandrywingsfunksies verdeel word). Een enjin dryf die waaier (die stuwer) aan wat daarvoor verantwoordelik is om die vaartuig op te lig deur lug daaronder in te forseer. Die lug moet dan onder die romp ontsnap wat dan veroorsaak dat die vaartuig bo die oppervlak waarop dit staan, dryf. Een of meer bykomstige enjins word dan gebruik om die stukrag te verleen wat die vaartuig in die verlangde rigting aandryf. Sommige skeertuie gebruik 'n stelsel van lugkanale wat die lug vanaf die waaier na die romp en na agter verdeel.
Die Britse vliegtuigvervaardiger, Saunders-Roe het die eerste praktiese personeeldraende skeertuig, die SR-N1 ontwerp. Die vaartuig is in verskeie toetsprogramme gebruik tussen 1959 en 1961, wat die eerse oorsteek van die Engelse Kanaal deur 'n skeertuig ingesluit het. Die SR-N1 was aangedryf deur een suierenjin. By die Farnborough Lugskou in 1960 is daar gedemonstreer hoe die vaartuig 12 seesoldate met hul toerusting kan vervoer, die loods en sy medeloods uitgesluit. Die SR-N1 het nie 'n romp gehad nie. Die byvoeging van 'n buigsame romp is eers later bygevoeg nadat daar gevind is dat dit die dryfhoogte van die vaartuig verhoog het. Die romp was 'n onafhanklike uitvinding wat gemaak is deur 'n offisier van die Britse Vloot, Latimer-Needham, wat sy idee aan Westland ('n moedermaatskappy van Saunders-Roe) verkoop het en het saam met Sir Christopher Cockerell gewerk om die idee verder te ontwikkel. Die eerste passasiersdraende skeertuig wat diens gedoen het was die Vickers VA-3, wat gereeld passiers in 1962 vanaf Moreton, Merseyside na Rhyl aan die noordelike kus van Wallis vervoer het. Dit was aangedryf deur twee skroefaangedrewe gasturbiene vliegtuigenjins.

Gedurende die sestigs het Saunders-Roe verskeie groter ontwerpe ontwikkel wat passasiers kon dra, insluitende die SR-N2, wat diens gedoen het oor die Solent in 1962 en later die SR-N6, wat vir baie jare diens oor die Solent vanaf Southsea na Ryde op Wight-eiland gedoen het. Die diens is op 24 Julie 1965 deur Hovertravel ingestel en het die SR-N6 gebruik en kon slegs 38 passiers vervoer. Twee moderne 98 sitplek AP1-88 skeertuie volg tans dieselfde roete en het met ingang 2004 alreeds meer as 20 miljoen passiers vervoer.

In 1966 is twee vervoerdienste oor die Engelse Kanaal ingestel wat van skeertuie gebruik gemaak het. Hoverlloyd het dienste vanaf Ramsgate-hawe na Calais ingestel en Townsend Ferries het ook 'n diens vanaf Calais na Dover ingestel.

Buiten Saunders-Roe en Vickers (wat in 1966 saamgesmelt het om die British Hovercraft Corporation (BHC) te vorm) is ander kommersiële vaartuie in die Verenigde Koninkryk ontwerp in die 1960's deur Cushioncraft (deel van die Britten-Norman groep) en Hovermarine.

Die wêreld se eerste skeertuig wat motors kon vervoer is in 1968 bekend gestel. Die BHC "Mountbatten" klas (SR-N4) modelle, wat elkeen aangedryf is deur vier Rolls-Royce Proteus gasturbiene enjins. Die vaartuie is gebruik om motors en passasiers oor die Engelse Kanaal te vervoer vanaf Dover, Ramsgate (waar 'n spesiale skeertuighawe gebou is te Pegwell-baai) en Folkstone in Engeland na Calais en Boulogne in Frankryk. Die eerste SR-N4 kon 254 passasiers en 30 motors vervoer met 'n topsnelheid van 83 knope (154 km/h). Die oorsteek van die kanaal het ongeveer 30 minute geduur. Die latere SR-N4 MkIII het 'n dravermoë van 418 passasiers en 60 motors gehad. Die Fransgeboude SEDAM N50 Naviplane met 'n dravermoë van 385 passasiers en 45 motors en waarvan slegs een ooit gebou is, is ook gebruik vir dienste oor die Engelse Kanaal maar is verskeie kere uit diens onttrek vanweë tegniese probleme. Die diens is uiteindelik gestaak in 2000 na 32 jaar as gevolg van kompetisie met tradisionele pendelbote, Katamarans en die ingebruikneming van die Eurotonnel.

In 1998 het die Posdiens van die Verenigde State begin om pos en vrag met 'n Brits geboude Hoverwork AP.1-88 na en vanaf Bethel, Alaska en agt ander klein dorpies langs die Kuskokwim rivier te vervoer. Bethel is ver vanaf die padvervoerstelsel in Alaska en daarom was die skeertuig 'n aantreklike alternatief tot lugvervoer.

Die kommersiële sukses van skeertuie is gekniehalter deur vinnige stygings in brandstofpryse in die laat sestigs en sewentigs as gevolg van die konflikte in die Midde-Ooste. Alternatiewe watervaartuie soos die katamaran gebruik minder brandstof en kan die meeste van die skeertuig se take op water verrig. In Finland word skeertuie nog gereeld gebruik vir seeredding en om hulle eilandgroepe met mekaar in verbinding te hou. Die Skandinawiese lugredery SAS het voorheen 'n AP. 1-88 skeertuig gebruik om passasiers tussen Kopenhagen Lughawe in Denemarke en die SAS Skeertuigterminaal in Malmö, Swede te vervoer.

Die eerste gebruik van skeertuie vir militêre doeleindes was die SR.N1 tot SR.N6 modelle wat deur Saunders-Roe gebou is by Wight-eiland in die Verenigde Koninkryk. Die Britte het heelwat toetse gedoen op die gebruik van skeertuie in militêre toepassings. Teenswoordig word die Griffon 2000TDX aktief deur die Royal Marines gebruik. Die vaartuig is ook onlangs in Irak ontplooi.

Die V.S.A. het skeertuie op 'n proefbasis tydens die Viëtnam-oorlog in die Mekong Delta ontplooi vir patrollie-doeleindes. Die ondervinding wat hulle daar opgedoen het is gebruik in die ontwikkeling van die Bell SK-10, wat die basis gevorm het vir die LCAC wat tans deur die V.S.A. ontplooi word. Die voormalige Sowjet-Unie was een van die eerste moondhede wat 'n skeertuig gebruik het as 'n geleide missielkorvet.

Die Finse Vloot het 'n eksperimentele missiel-aanvalstuig ontwikkel, die Tuuli-klas skeertuig in die laat 1990's. Die prototipe van die "Tuuli-klas" is in 2000 in bedryf gestel. Dit het belofte getoon as 'n vinnige aanvalstuig maar vanweë geldelike redes en veranderinge in die vloot se doktrine is die skeertuig uit diens onttrek.

Die Griekse Vloot het vier Russiese Zubr/Pomornik vaartuie aangeskaf. Hierdie vaartuie is die wêreld se grootste militêre skeertuiggebaseerde landingsvaartuie.

'n Groot voordeel van lugkussingvaartuie is dat dit swaar vragte oor moeilike terreine, soos moerasse, kan vervoer, 'n voordeel wat aanvanklik oor die hoof gesien is in die haas om hoësnelheidsvaartuie te ontwikkel. Die tegnologie is toe eers in die 1970's gebruik om modulêre vragskuite oor sagte herwonne land te sleep.

Mackace (Mackley Air Cushion Equipment) het 'n aantal sulke vragdraers ontwikkel soos die "Sea Pearl" met 'n dravermoë van 250 ton wat in Aboe Dhabi gebruik is en die twee 160 ton dravermoë "Yukon Princesses" wat vragmotors oor die Yukonrivier vervoer het vir gebruik in die bou van 'n pyplyn. Sulke lugkussingvragdraers word tans steeds gebruik. In 2006 het Hovertrans 'n sloep met 'n dravermoë van 330 ton met 'n boor daarop in die moerasse van Soeriname geloods.

Die soort lugkussingvragdraer se tegnologie verskil ietwat van die hoëspoedskeertuie, wat tradisioneel gebou is deur van vliegtuigtegnologie gebruik te maak. Die lae spoed van vragdraers maak dit makliker om 'n lugkussing in stand te hou oor golwe wat 'n baie gladde rit meebring. Beeldmateriaal van sulke vragdraers kan by Hovertrans se webwerf besigtig word.



</doc>
<doc id="22376" url="https://af.wikipedia.org/wiki?curid=22376" title="VSK Osterholz-Scharmbeck">
VSK Osterholz-Scharmbeck

VSK Osterholz-Scharmbeck is 'n sportklub uit Osterholz-Scharmbeck in die deelstaat Neder-Sakse in Duitsland, veral bekend vir sy sokkerafdeling. 

Die klub het ontstaan deur 'n reeks samesmeltings tussen "Scharmbecker-Osterholzer Turnverein/Scharmbecker Turnerbund von 1848", "Turnverein „Gut Heil“ Osterholz" , "Pyramidenclub Osterholz „Frisch auf“", "Arbeiter-Turn- und Sportverein Osterholz-Scharmbeck" en die sokkerklub "Fußballverein Preußen 09". Voor die samesmelting met Preußen 09 het die klub nie sokker aangebied nie. In die 1930’s was die klub bekend as "Sportverein Preußen 09 Osterholz-Scharmbeck" en dis later herdoop na "Spielvereinigung Osterholz-Scharmbeck, vormals Preußen 09". Na die Tweede Wêreldoorlog is die klub deur die Geallieerdes ontbind, maar dis weer in Februarie 1946 herstig as "Verein für Sport und Körperpflege Osterholz-Scharmbeck", die huidige naam. 

Die klub speel sedert 2006 in die Oberliga Noord. Behalwe sokker, bied die klub ook heelwat ander sportsoorte, insluitend die binneshuise sportsoort prelbal.



</doc>
<doc id="22389" url="https://af.wikipedia.org/wiki?curid=22389" title="Ardenne">
Ardenne

Die Ardenne (Frans Ardennes, afgelei van Kelties "Arduenna" "hoogland, plato" of "Ar Duen" "die swart (streek)") is gebied in Suidoos-België, Noord-Luxemburg en Noord-Frankryk. Dit is 'n landskap en bergreeks wat deel uitmaak van die Rynlandse Leisteenplato en hoofsaaklik in die suidooste van België geleë is, alhoewel uitlopers van die gebergte tot by Luxemburg en Frankryk (département Ardennes) strek. In die Eerste en Tweede Wêreldoorlog het verskeie veldslae, waaronder die Ardenneoffensief, hier plaasgevind.

Die Ardenne is 'n uitgestrekte, beboste bergreeks wat tussen die Moesel- en Maas-riviere deur 'n ruwe berglandskap gekenmerk word, maar langs die oewers van die Sambre-rivier geleidelik begin afhel tot by die Vlaamse Vlakte. In die ooste hoort die bergreekse Ösling en Hoë Vene nog by die Ardenne en sluit die Eifel by die Ardenne aan. Die hoogste bergpieke in die Ardenne is die Baraque de Fraiture in die noorde van die Belgiese provinsie Luxemburg op 'n hoogte van 652 meter bo seevlak, en in die ooste van die Belgiese provinsie Luik die Signal van Botrange op 'n hoogte van 694 meter bo seevlak en die Baraque Michel (674 meter).

Die Ardenne se gemiddelde hoogte bo seevlak is sowat 550 meter, terwyl die hoogste bergspitse nie hoër as 650 meter verrys. 'n Aantal riviervalleie is soos ravyne tot by 200 meter diep in die hoogplato ingekeep:


Die Sûre- en Our-riviere mond in die Moesel uit.

Die hoogplato word in die algemeen deur 'n barre landskap oorheers wat merendeels uit heideveld bestaan. Hierdie heideveld word of deur uitgestrekte moerasgebiede gekenmerk of deur slegte weivelde, wat net deur 'n spesiale metode en ná 'n tydperk van sowat vyftien tot twintig jaar tot akkergrond omskep kan word. Die valleie pronk egter met groen weivelde en vrugbare grond.

Die natuurlike rykdom van die bergreeks bestaan uit die bosgebiede met oorwegend eike- en beukebome, wat dikwels met else, berke, es- en ander bome vermeng is. Mynprodukte, wat plaaslik ontgin word, sluit yster, lood (naby Longwilly), antimoon (naby Gösdorf), koper (naby Stolzenburg), mangaan (naby Bihain), leem en veral steenkool in. Die ryk steenkoolafsettings strek van die noorde van Luik tot by Valenciennes en is die basis van België se metaal- en ander nywerhede.

Die eerste permanente nedersettings dateer uit die 5de eeu v.C. - die periode waarin die Kelte hulle stamgebiede in Europa aansienlik uitgebrei het. Die Ardenne was een van die min plekke in Europa waar die Kelte nie met 'n bestaande plaaslike bevolking vermeng het nie. Die bevolkingsgroei in die gebied was egter baie stadig aangesien die klimaat van die streek duidelik kouer is as dié van aangrensende streke, die riviere (met die uitsondering van die Moesel en die Meuse) nie bevaarbaar is nie, die landskap se reliëf vervoer uiters moeilik maak, die grond minder geskik vir akkerbou is en omdat die

Die eerste historiese verwysings na die Ardenne kom in Gaius Julius Caesar se werk oor die Galliese oorlog, "De bello gallico", voor. Volgens Caesar het die destydse Ardennewoud (Latyns: "Arduenna silva") oor 'n lengte van 500 Romeinse myl (sowat 700 kilometer) onder meer deur die stamgebiede van die Treverers geloop en van die Rynoewer tot by die tuislande van die Nerviërs en Remi gestrek. Ook die Griekse aardrykskundige Strabo het in sy hoofwerk na die Ardennewoud verwys.

Die Ardennewoud was aan Diana gewy, die Romeinse godin van die woud en die jag, wat ook self die bynaam Arduenna gekry het. 'n Aantal oorblyfsels van die Romeinse Diana-kultus – meestal in die vorm van altare, standbeelde en inskrifte – kan nog steeds besigtig word.


</doc>
<doc id="22392" url="https://af.wikipedia.org/wiki?curid=22392" title="SK Yeşilyurt Berlyn">
SK Yeşilyurt Berlyn

SK Yeşilyurt Berlyn is 'n sokkerklub uit die Moabit-distrik van Berlyn, die hoofstad van Duitsland. 

Die huidige klub is in 2007 gestig as opvolger vir "SV Yeşilyurt Berlyn" wat in 1973 gestig is deur 'n groep etniese Turke. 

Die klub se grootste prestasie was om die Verbandspokal Berlyn in 2001 te wen (ook bekend as die "Paul Rusch"-beker), wat die klub toegang gegee het tot die hoofrondte van die DFB-Pokal. Hier is die klub in die eerste rondte met 2-4 deur SC Freiburg uitgeskakel. Die klub se tradisionele Berlynse teenstander (voor die ontbinding) was Türkiyemspor Berlyn.

In 2007 is die klub bankrot verklaar en uit alle kompetisies geskors. 'n Groot groep lede het by Berlin AK 07 aangesluit, maar die twee klubs kon nie saamsmelt nie as gevolg van Berlin AK 07 wat self ook finansiële probleme ondervind het. Na die klub se ontbinding het die heroprigting onder die huidige naam onmiddellik gevolg, maar die klub moes weer onder begin in die Berlynse Kreisliga C op die 11de vlak van die Duitse sokkerstruktuur.



</doc>
<doc id="22395" url="https://af.wikipedia.org/wiki?curid=22395" title="Pous Anicetus">
Pous Anicetus

Anicetus was die elfde pous van die Rooms-Katolieke Kerk.

Pous Anicetus is gebore in Sirië in die dorp Emesa, iewers tussen 92 en 100 en oorlede in 153 of 168. In 150 of 157 volg hy Pous Pius I op en word na sy dood opgevolg deur Pous Soter. Die naam Anicetus beteken “onoorwonne”.

Hy begin as eerste kettery aan bande te lê, deur ongewenste strominge (soos die gnostisisme en montanisme) te verbied. Hy verbied ook priesters om lang hare te dra om hulle te onderskei van gnostici. Met Polikarpus ('n dissipel van Johannes die Evangelis) debatteer hy oor die viering van die Paasfees. Polikarpus en sy kerk in Smirna vier Paasfees op 14 Nisan ('n Joodse maand) wat ooreenkom met die kruisdood van Jesus van Nasaret, terwyl die res van die Kerk dit op die volgende Sondag gevier het ter herdenking aan die opstanding. Die vroeë Christelike historikus Hegesippus het die pous geraadpleeg, iets wat dikwels gesien word as 'n bewys vir die magsbasis van die Rooms-Katolieke Kerk in sy tyd.

Anicetus is 'n martelaar en word as heilige vereer. Moontlike sterfdatums is 16, 17 of 20 April. Sy feesdag is op 20 April.


Saamgestel uit die Nederlandse, Engelse en Duitse wiki.


</doc>
<doc id="22406" url="https://af.wikipedia.org/wiki?curid=22406" title="Salvador Dalí">
Salvador Dalí

Salvador Domingo Felipe Jacinto Dalí i Domènech (11 Mei 1904 – 23 Januarie 1989), algemeen bekend as Salvador Dalí, was 'n Spaanse kunstenaar en een van die belangrikste skilders van die 20ste eeu. Hy was 'n bekwame tekenaar en die bekendste vir die opmerklike, bisarre en beeldskone beelde in sy surrealistiese werk. Sy vakkundigheid rakende sy skilderwerk word dikwels toegeskryf aan die invloed van die meesters uit die Renaissance-tydperk. Een van sy bekendste werke, "Die volharding van herinnering" ("La persistencia de la memoria"), is in 1931 voltooi. Sy kunssinnige repertorium het ook rolprente, beeldhouwerk en fotografie ingesluit. Hy het saam met Walt Disney gewerk aan die Oscar-benoemde kort animasierolprent "Destino", wat postuum in 2003 uitgereik is. Alhoewel hy in Katalonië, Spanje gebore is, het Dalí op sy Arabiese afkoms aangedring en beweer dat sy voorouers afkomstig was van die More wat Spanje in 711 binnegeval het. Volgens Dalí is sy liefde vir "alles wat verguld en oormatig is, [sy] passie vir luuksheid en [sy] liefde vir Oosterse drag" te danke aan sy Arabiese afkoms.

Dalí was bekend vir sy vreemde lewe en gedrag, en ook vir sy lang krulsnor. Die opvatting word wyd gehuldig dat sy oor 'n ryk verbeelding beskik het en hy het 'n voorliefde daarvoor gehad om ongewone dinge te doen om aandag te trek. Hierdie voorliefde het egter liefhebbers van sy kuns net soveel as sy kritici vererg, aangesien sy eksentrieke gedrag soms meer openbare aandag as sy kunswerk getrek het. Hierdie doelbewuste soeke na bekendheid en berugtheid het daartoe gelei dat hy wyd bekend was en mense vanuit alle sfere van die samelewing sy werk gekoop het.

Dalí is gebore op 11 Mei 1904, 08:47 v.m. (MGT) in die dorp Figueres, in die Empordà-streek naby die Franse grens in Katalonië, Spanje. Dalí se ouer broer, ook genaamd Salvador (*12 Oktober 1901), het nege maande tevore op 1 Augustus 1903 aan gastro-enteritis gesterf. Sy vader, Salvador Dalí i Cusí, was 'n middelklas-advokaat en notaris. Salvador Dalí i Cusí is op 29 Desember 1900 met Dalí se moeder Felipa Domenech getroud in Barcelona in die "Nuestra Senora de la Merced" kerk. Op vyfjarige ouderdom het Dalí se ouers hom na sy broer se graf geneem en aan hom vertel dat hy die reïnkarnasie van sy broer was, iets wat Dalí mettertyd begin glo het. Van sy broer het Dalí gesê: "...[ons] het op mekaar gelyk soos twee druppels water, maar ons het verskillende weerkaatsings gehad" en "hy was tien teen een 'n eerste weergawe van myself, maar te veel in die absolute voorgestel".

Dalí het ook 'n suster gehad, Ana Maria, wat drie jaar ouer as hy was. Sy het in 1949 'n boek gepubliseer met die titel "Salvador Dali, Visto Por Su Hermana" ("Salvador Dalí, soos gesien deur sy suster). Dalí se jeugvriende het die toekomstige sokkerspelers Emilio Sagi Liñan en Josep Samitier ingesluit: tydens vakansies by die Katalaanse oord Cadaqués, het die drie gereeld saam sokker gespeel.

Dalí het as kind 'n tekenskool bygewoon. In 1916 het hy ook moderne skilderkuns ontdek tydens 'n somervakansie by Cadaqués saam met die familie van Ramon Pichot, 'n plaaslike skilder wat gereelde uitstappies na Parys onderneem het. In die volgende jaar, 1917, het Dalí se pa 'n uitstalling van sy houtskooltekeninge by hul familiehuis gereël. Sy eerste openbare uitstalling was in die Munisipale Teater in Figueres in 1919.

Dalí se moeder het in 1921 aan borskanker gesterf. Volgens Dalí was sy moeder se dood "die grootste terugslag wat ek in my lewe ervaar het. Ek het haar aanbid . . . ek kon myself nie versoen met die verlies van 'n wese op wie ek staatgemaak het om die onvermydelike vlekke op my siel onsigbaar te maak nie". Na haar dood het Dalí se pa met sy oorlede vrou se suster getrou (Dalí se tante dus). Dalí het nie wrokgevoelens jeens dié huwelik gekoester nie, aangesien hy 'n groot liefde en respek vir sy tante gehad het.

Dalí het in 1922 na die "Residencia de estudiantes" ("studentewoning") in Madrid verhuis en daar aan die San Fernando-skool vir skone kunste gestudeer. Met 'n slanke figuur en 'n lengte van 1,72 meter is Dalí as eksentriek beskou met sy lang hare en die dra van 'n jas, sykouse en kniebroeke wat 'n eeu terug in die mode was. Dit was egter sy skilderye, waarin hy met kubisme geëksperimenteer het, wat sy medestudente se aandag die meeste getrek het. In hierdie vroeë kubistiese werke blyk dit egter dat hy die beweging nie heeltemal verstaan het nie. Die teorie word ondersteun deurdat sy enigste inligting rakende die kubistiese beweging afkomstig was van 'n paar artikels uit tydskrifte en 'n katalogus wat aan hom gegee is deur Pichot. Daar was ook geen ander kubistiese skilders in Madrid in hierdie tyd nie.

Dalí het ook met Dada geëksperimenteer en sou vir die res van sy lewe daardeur beïnvloed word. By die San Fernando-skool vir Skone Kunste het hy 'n noue vriendskap met die filmmaker Luis Buñuel en die digter Federico García Lorca aangeknoop. Daar word ook geglo dat daar moontlik 'n romantiese verhouding tussen Dalí en Lorca ontstaan het.

Dalí is in 1926 geskors van die akademie, kort voor sy eindeksamens, na hy verklaar het dat geen lid van die fakulteit bekwaam genoeg is om hom te eksamineer nie. Uit die foutlose, realistiese "Mandjie met brood" (1926), blyk dit dat Dalí egter teen die tyd reeds sy verfvaardighede bemeester het. Hy het in dieselfde jaar sy eerste besoek aan Parys gebring, waar hy Pablo Picasso ontmoet het. Dalí het Picasso aanbid en was self ook reeds gunstig aan Picasso beskryf deur Joan Miró. Namate Dalí sy eie styl ontwikkel het, is 'n aantal van sy werke die daaropvolgende paar jaar sterk deur Picasso en Miró beïnvloed.
Sommige aspekte van Dalí se werk wat hom sy hele lewe sou by bly was reeds merkbaar in die 1920's. Dalí het enige en alle invloede van alle kunsstyle wat hy kon vind, verorber en dan werke geproduseer wat strek van akademies klassieke werke tot die werke wat as avant-garde beskryf is, somtyds in verskillende werke en somtyds gekombineerd. Uitstallings van sy werke in Barcelona het baie aandag getrek en 'n mengsel van lof en verwarde debatte van die kritici.

Dalí het 'n flambojante snor gekweek, wat deel van sy ikoniese beeld sou word: 'n invloed van die snor van die sewentiende-eeuse Spaanse meesterskilder Diego Velázquez.

Dalí het in 1929 saam met die surrealistiese filmregisseur Luis Buñuel gewerk aan die kort film, "Un chien andalou" ("'n Andalusiese hond"). Hy was hoofsaaklik verantwoordelik om Buñuel te help skryf aan die draaiboek. Dalí sou later beweer dat hy meer betrokke was by die verfilming, maar dié bewering word nie ondersteun deur ander destydse vertellings omtrent die projek nie. Hy het ook in daardie jaar sy muse, inspirasie en toekomstige vrou, Gala, ontmoet. Gala is gebore as Helena Dmitrievna Deluvina Diakonova, 'n Russiese immigrant wat elf jaar ouer as Dalí was. Met hul ontmoeting was sy egter reeds getroud met die surrealistiese digter Paul Éluard. Dalí het ook in 1929 belangrike professionele uitstallings gehad en het homself amptelik by die surrealistiese groep kunstenaars in die Montparnasse-kwartier in Parys aangesluit (alhoewel sy werk reeds swaar deur surrealisme beïnvloed was vir die afgelope twee jaar). Die surrealiste was opgewonde oor wat Dalí die "paranoïese-kritiese metode" genoem het: om toegang tot die onderbewussyn te verkry vir beter kunssinnige kreatiwiteit.

In 1931 het Dalí een van sy bekendste werke geskep, "La persistencia de la memoria" of "Die volharding van herinnering". Die werk is bekend vir sy surrealistiese beelde van sagte, verwelkte sakhorlosies. Die algemene interpretasie van die werk is dat die sakhorlosies die nosie dat tyd rigied en deterministies is, afkraak. Hierdie denkwyse word ook ondersteun deur ander beelde in die skildery, soos 'n wyd-uitgebreide landskap en die miere en vlieg wat die ander horlosies verorber.

Dalí en Gala, wat sedert 1929 saamgewoon het, trou in 1934 tydens 'n burgerlike seremonie (hulle sou in 1958 tydens 'n Katolieke seremonie hertrou).

Dalí het ook in die tydperk 'n vriend van die geskiedkundige en wetenskaplike Alexandre Deulofeu geword.

In 1936 het Dalí deelgeneem aan die "London International Surrealist Exhibition". Sy lesing, getiteld "Fantomes paranoiaques authentiques", was gelewer met Dalí geklee in 'n duikpak. Na Francisco Franco aan bewind gekom het in die nasleep van die Spaanse Burgeroorlog, was Dalí een van die min Spaanse intellektuele wat die nuwe regering ondersteun het. Wat politiek betref, het dit het hom oneens gemaak met sy hoofsaaklik Marxistiese mede-surrealistiese skilders en het dit gelei tot sy uiteindelike amptelike skorsing uit hierdie groep. Dalí se reaksie? "Le surréalisme, c'est moi": "ek is (die) surrealisme". André Breton het vervolgens die anagram "avida dollars" (van "Salvador Dalí") geskep wat min of meer vertaal na "gretig vir dollars". Breton het hierdie term gebruik om na Dalí te verwys ná sy skorsing; die res van die groep het van Dalí slegs in die verlede tyd gepraat, asof hy dood is. Die surrealistiese beweging en die verskeie lede wat daaraan behoort het (soos Ted Joans), het volgehou met uiters brutale polemiek teen Dalí tot en met sy dood en selfs daarna. Met die ingang van die Tweede Wêreldoorlog in Europa in 1940, het Dalí en Gala na die Verenigde State verhuis, waar hulle vir agt jaar gewoon het. In Amerika het Dalí teruggekeer na die beoefening van 'n Katolieke geloof. In 1942 het hy sy outobiografie, "The Secret Life of Salvador Dalí", gepubliseer.

Met die ingang van 1949 het Dalí na sy geliefde Katalonië teruggekeer en die res van sy lewe daar spandeer. Dat hy in Spanje gewoon het terwyl Franco aan bewind was, het kritiek uitgelok van progressiewes en baie ander kunstenaars. Op grond hiervan is dit moontlik dat sommige van die algemene verwerping van Dalí se latere werke as gevolg van politiek was, eerder dan die eintlike meriete van die werke self. In 1959 het André Breton 'n uitstalling georganiseer, getiteld "Homage to Surrealism" ("Huldebetuiging aan surrealisme"), ter viering van die 40-jarige herdenking van surrealisme. Die uitstalling het werke deur Salvador Dalí, Joan Miró, Enrique Tábara en Eugenio Granell ingesluit. Met die "International Surrealism Exhibition" ("Internasionale surrealisme-uitstalling") in New York in 1960, het Breton driftig geveg teen die insluiting van Dalí se "Sistine Madonna".

Later in sy loopbaan het Dalí hom nie beperk tot skilder nie, maar geëksperimenteer met talle ongewone of nuwe media en prosesse: hy het bulletistiese werke gemaak, 'n proses waartydens ink op 'n blanko doek geskiet word, en was onder die eerste kunstenaars wat holografie in kuns gebruik het. Verskeie van sy werke sluit optiese illusies in. In sy latere jare het jonger kunstenaars soos Andy Warhol beweer dat Dalí 'n belangrike invloed op popkuns uitgeoefen het. Dalí het ook ywerig belanggestel in die natuurwetenskappe en wiskunde. Dit word in verskeie van sy skilderye verbeeld, vernaamlik in die 1950's toe hy sy onderwerpe geskilder het bestaande uit renosterhorings, wat op gewyde geometrie dui (aangesien die renoster se horing volgens 'n logaritmiese spiraal groei) en kuisheid (aangesien Dalí die renoster met die Maagd Maria verbind het). Dalí was ook gefassineer deur DNS en die hiperkubus, 'n 4-dimensionele kubus wat in die skildery "Kruisiging (Corpus Hypercubus)" voorkom.

Die werke wat Dalí na die Tweede Wêreldoorlog geskep het, het die kentekens van tegniese vaardigheid en 'n belangstelling in optiese illusies getoon. Dalí se Katolieke geloof het steeds sterker geword en hy was tot so 'n mate geïnspireer deur die skok van Hirosjima, dat hy na hierdie periode as "Kernmistiek" verwys het. In skilderye soos "Die Madonna van Port-Lligat" (eerste weergawe) van 1949 en "Corpus Hypercubus" van 1954 het Dalí probeer om Christelike ikonografie te vermeng met beelde van disintegrerende materiaal wat deur kernfisika geïnspireer was. Die tydperk het dan ook die noemenswaardige werke "Die stasie van Pergignan", 1965, en "Hallusinogeniese Stiervegter", 1968–1970 ingesluit.

In 1960 het Dalí begin aan die Dalí-teater en Museum in sy geboortestad, Figueres: dit was sy grootste enkele projek en die hooffokus van sy energie in 1974. Hy het steeds tot in die mid-1980's aangehou om veranderings en toevoegings aan die museum aan te bring. Hy het egter wel tyd gevind om die Chupa Chups-kenteken in 1969 te ontwerp en 'n groot metaalstandbeeld vir die operahuis Teatro Real in Madrid ontwerp. In dieselfde jaar was hy ook verantwoordelik vir die advertensie-aspek van die 1969-"Eurovision Song Contest".

In 1982 het Koning Juan Carlos I van Spanje aan Dalí die titel "Markies van Pubol" toegeken. (Die koning het Dalí op sy doodsbed besoek, waar Dalí sy dank betuig het deur die koning die tekening "Kop van Europa" te gee. Dit was dan ook Dalí se laaste tekening voor sy dood.)

Gala het op 10 Junie 1982 gesterf. Na haar dood het Dalí self die wil om te lewe verloor. Hy het probeer selfmoord pleeg deur homself te dehidreer, moontlik in die hoop om in 'n skyndood te verval (hy het gelees dat daar sommige mikro-organismes was wat dit kon doen). Hy het verhuis van Figueres na die kasteel in Púbol: dié kasteel het hy oorspronklik vir Gala gekoop en dit was ook daar waar sy gesterf het. In 1984 het Dalí se slaapkamer aan die brand geslaan, terwyl hy daar in was, maar die omstandighede waaronder dit plaasgevind het is onduidelik: moontlik was dit nog 'n selfmoordpoging deur Dalí of slegs as gevolg van die roekeloosheid van sy personeel. Hoe dit ook al sy, Dalí was gered en het teruggekeer na Figueres. Daar het 'n groep van sy vriende, begunstigers en mede-kunstenaars na hom omgesien, terwyl hy sy laaste jare in gemak in sy teatermuseum gewoon het.
Daar is aantygings gemaak dat Dalí se voogde hom geforseer het om blanko skilderdoeke te onderteken, wat dan later (selfs na sy dood) beskilder kon word en as oorspronklike Dalí-skilderye verkoop kon word. As gevolg hiervan is kunshandelaars behoedsaam wanneer hul gekonfronteer word deur latere werke wat aan Dalí toegeken word. Dalí oorly op 89-jarige ouderdom aan 'n hartverlamming in Figueres op 23 Januarie 1989. Hy is in die grafkelder van die Dalí Teater en Museum begrawe.

Dalí het uitgebreide gebruik gemaak van simboliek in sy werk. Die kenmerkende sagte horlosies wat vir die eerste keer in "Die volharding van herinnering" het Einstein se teorie dat tyd relatief is voorgestel. Die idee vir horlosies wat op die manier simbolies dien het by Dalí opgekom toe hy besig was om op 'n warm dag in Augustus na 'n loperige stukkie Camembert-kaas te staar.

Olifantbeelde kom ook telkens in Dalí se werk voor en verskyn vir die eerste keer in sy 1944-werk "Droom veroorsaak deur die vlug van 'n by om 'n granaat 'n sekonde voor ontwaking" (Spaans: "Sueño Causado por el Vuelo de una Abeja en Torno a una Granada un Segundo antés de Despertar"). Die olifante, geïnspireer deur Gian Lorenzo Bernini se beeldbasis in Rome waarin 'n olifant 'n antieke obelisk dra, word uitgebeeld "met lang, veel-ledige, byna onsigbare bene van begeerte" tesame met obeliske op hulle rûe. Saam met hulle tingerige bene skep die belemmerings, met hulle falliese ondertone, 'n gevoel van skimrealiteit. "Die olifant is 'n verdraaiing in ruimte," verduidelik een analis, "die spykerbene kontrasteer die idee van gewigloosheid met struktuur." Volgens Dalí het hy beelde geskilder wat "[hom] van die genot wil laat sterf, [hy] is besig om met 'n absolute natuurlikheid te skep, sonder die geringste estetiese sorg, [hy] maak dinge wat [hom] inspireer met 'n diepgaande emosie en [hy] probeer om dit eerlik te skilder.

Die eier is 'n ander algemene Dalí-agtige beeld. Hy verbind die eier met die voorgeboortelike en intra-uteriene (dit wat binne die uterus is) om dus hoop en liefde te simboliseer; dit kom voor in "Die Groot Masturbeerder" en "Metamorfose van Narsissus". Verskeie diere kom ook deurgaans in sy werk voor: miere dui op die dood, verval en ontsettende seksuele begeerte; die slak word verbind met die menslike hoof (hy het 'n slak op 'n fiets gesien buite Freud se huis toe hy hom vir die eerste keer ontmoet het) en sprinkane is 'n simbool van vermorsing en vrees.

Dalí was 'n veelsydige kunstenaar wat hom nie tot skilder beperk het in sy kunsondernemings nie. Sommige van sy meer gewilde kunswerke is beeldhouwerke en ander voorwerpe, en hy is ook bekend vir sy bydraes tot ondermeer die teater, mode en fotografie.

Twee van die gewildste voorwerpe van die surrealistiese beweging was die "Kreeftelefoon" en die "Mae West-lippebank", wat onderskeidelik in 1936 en 1937 deur Dalí voltooi is. Beide die werke is in opdrag van die Skotse kunsbegunstiger Edward James deur Dalí gemaak; James, 'n eksentrieke karakter wat 'n groot Engelse landgoed geërf het toe hy vyf was, was een van die vernaamste ondersteuners van die surrealiste in die 1930's. Volgens die galerybyskrif in die Tate-galery het "krewe en telefone sterk seksuele konnotasies vir [Dalí]" gehad en het hy "'n noue analogie tussen kos en seks getrek". Die telefoon was funksioneel en James het vier daarvan by Dalí gekoop om die telefone in sy oordhuis te vervang. Een word nou in die Tate-galery uitgestal; die tweede in die Duitse Telefoonmuseum in Frankfurt; die derde behoort aan die Edward James-stigting en die vierde is in die Nasionale Galery van Australië.
Die hout en satyn "Mae West-Lippebank" is gevorm volgens die lippe van die aktrise Mae West, wie Dalí oënskynlik bekoorlik gevind het. West was tevore die onderwerp van Dalí se 1935 skildery "Die gesig van Mae West". Die "Mae West-lippebank" word tans gehuisves in die Brighton and Hove Museum in Engeland.

In die jare 1941 en 1970 was Dalí ook verantwoordelik vir die skep van 'n ensemble van juwele, altesaam 39. Die juwele wat hy geskep het is ingewikkeld en baie bevat selfs bewegende dele. Die beroemdste juweel wat deur Dalí geskep is, is "Die Koninklike Hart". Die besondere juweel is uit goud gemaak en is versier met ses-en-veertig robyne, twee-en-veertig diamante en vier smaragde. Die merkwaardige kunswerk word uitgelig deur die feit dat die juweel op so manier geskep is dat die middelpunt "klop", amper soos 'n regte hart. Dalí self het hom as volg uitgespreek: "sonder 'n gehoor, sonder die teenwoordigheid van toeskouers, sou die juwele nie die funksie vervul het waarvoor hulle tot stand gebring is nie. Die toeskouer is dan die finale kunstenaar." (Dali, 1959.) Die Dali—Joies ("Die Juwele van Dalí")-versameling kan gesien word by die Dali-teatermuseum in Figueres, Spanje, waar dit permanent uitgestal word.
Dalí word in die teaterwêreld onthou vir die vervaardiging van die toneeldekor vir García Lorca se 1927 romantiese toneelstuk, "Mariana Pineda". Vir "Bacchanale" (1939), 'n ballet wat gebaseer is en getoonset is volgens Richard Wagner se opera Tannhäuser (1845), het Dalí die verhoogontwerp en die libretto verskaf. "Bacchanale" was gevolg deur dekorontwerp vir "Labyrinth" in 1941 en "The Three-Cornered Hat" in 1949.

Dalí het hom ook in filmvervaardiging begewe. In dié opsig is sy vernaamste werk die groot rol wat hy gespeel het in die produksie van "Un Chien Andalou", 'n 17-minute Franse kunsfilm wat hy saam met Luis Buñuel geskryf het en wat onthou word vir die grafiese openingstoneel waar die sny van 'n menslike oogbal met 'n lemmetjie gesimuleer word. Dalí het weer met Luis Buñuel saamgewerk op die 1930 film, "L'Âge d'Or". Hy het verder 'n aantal draaiboeke geskryf waarvan nie veel verder as die ideestadium gevorder het nie. Die bekendste van sy filmprojekte is waarskynlik die droomtoneel in Alfred Hitchcock se "Spellbound", wat diep psigoanalitiese temas ondersoek het. Hy het ook aan 'n Disney-strokiesfilmproduksie "Destino" gewerk wat in 2003 deur Baker Bloodworth en Roy Disney voltooi is. Dit bevat droomagtige beelde van vreemde figure wat rond vlieg en loop. Dalí het slegs een ander film in sy lewe voltooi: "Impressions of Upper Mongolia" (1975), waarin hy as verteller opgetree het in 'n verhaal oor 'n tog om hallusinogene sampioene te vind. Die beelde was gegrond op mikroskopiese urinesuurvlekke op die koper band van 'n balpuntpen waarop Dalí verskeie weke lank geürineer.

Dalí het ook 'n repertoire in die mode- en fotografie-industrieë opgebou. In die modewêreld is sy samewerking met die Italiaanse modeontwerper Elsa Schiaparelli baie bekend. Dalí is deur Schiaparelli gehuur om 'n wit rok met 'n kreefpatroon te skep. Ander ontwerpe wat Dalí vir haar gemaak het sluit 'n skoenvormige hoed en 'n pienk gordel met lippe as gespe in. Hy was ook betrokke by die skep van tekstielontwerpe en parfuumbottels. In 1950 het Dalí 'n spesiale "kostuum vir die jaar 2045" geskep. Fotograwe met wie hy saamgewerk het sluit Man Ray, Brassaï, Cecil Beaton en Philippe Halsman in.

Saam met Man Ray en Brassaï het Dalí die natuur gefotografeer, terwyl hy met ander fotograwe 'n verskeidenheid obskure onderwerpe afgeneem het, insluitende die "Dalí Atomica"-reeks (1948) saam met Halsmandie. Die reeks was geïnspireer deur sy skildery "Leda Atomica" en in een foto word 'n skilder se esel, drie katte, 'n emmer water en Dalí self wat in die lug sweef uitgebeeld."

In terme van die wetenskap was Dalí gefassineer met die paradigmaskuif wat gepaard gegaan het met die geboorte van kwantummeganika in die twintigste eeu. Geïnspireer deur Werner Heisenberg se Onsekerheidsbeginsel, het hy in 1958 sy "Anti-Materie Manifesto" geskryf: "in die Surrealistiese periode wou ek die ikonografie van die interne wêreld en die wêreld van die fantastiese van my vader Freud skep. Vandag het die eksterne wêreld en dié van fisika die een van die sielkunde oortref. My vader vandag is Dr. Heisenberg."

Dalí se erkenning van die nuwe wetenskap was opgesom in "Die disintegrasie van die volharding van herinnering" ("La desintegración de la persistencia de la memoria"), wat in 1954 verskyn het. Die skildery was 'n terugblik op die eertydse "Die volharding van herinnering", maar dié keer was die oorspronklike beelde as versplinter en gedisintegreer uitgebeeld.

Dalí het ook met argitektuur geëksperimenteer en van sy prestasies in hierdie gebied sluit sy huis, Port Lligat, naby Cadaqués, in, asook die "Droom van Venus": 'n surrealistiese paviljoen by die 1939 "Wêreld se tentoonstelling" (""World's Fair"") in New York, wat self ook 'n aantal ongewone standbeelde en ander beeldhouwerke bevat het. Sy letterkundige werke sluit "The Secret Life of Salvador Dalí" (1942), "Diary of a Genius" (1952–1963), en "Oui: The Paranoid-Critical Revolution " (1927–1933) in. Die kunstenaar het ook in die wêreld van grafiese kuns gewerk en het baie etse en litograwe geskep. Alhoewel sy vroeë werke in die drukkerswêreld die gelyke is van sy hooggeagste skilderye (met betrekking tot kwaliteit), het Dalí die regte tot die beelde verkoop en was hy nie self betrokke by die drukproses nie. Daar was ook 'n groot aantal vervalste beelde wat in die tagtigerjare hul verskyning gemaak het en die mark vir Dalí se gedrukte werke verwar het.

Salvaldor Dalí se politiek het 'n belangrike rol gespeel in sy ontwaking as 'n kunstenaar. Hy was met tye uitgebeeld as 'n ondersteuner van fascisme. André Breton, spesifiek, het na hom verwys as "Avida Dollars" ('n anagram) en het gepoog om afstand te plaas tussen Dalí se naam en die "egte" surrealistiese kunstenaars. Die werklikheid is egter meer kompleks, maar dit is onwaarskynlik dat Dalí anti-semieties was, aangesien hy 'n vriendelike kennis van die bekende Joodse argitek en ontwerper, Paul László was. In sy skrywes maak hy sy bewondering vir Siegmund Freud (wat hy ontmoet het) bekend, asook Albert Einstein, wat beide Jode was. In sy kritiese resensie van Dalí se outobiografie ("Secret Life"), het George Orwell geskryf dat "Mens behoort in gedagte te kan hou dat Dalí tegelykertyd 'n goeie tekenaar was, asook 'n walglike menslike wese".

In sy jeug het Dalí vir 'n tydperk beide anargisme en kommunisme aangehang. Sy skrywes bevat relase en verskeie staaltjies oor hoe hy radikale politiese verklarings gemaak het, meer om sy gehoor te skok as omdat hy self daarin geglo het. Hierdie gedrag was in ooreenstemming met Dalí se trouheid aan die Dada-beweging. Soos hy ouer geword het, het sy politiese sienings verander, veral soos die Surrealitiese beweging 'n gedaanteverwisseling ondergaan het onder die leiding van die Trotsky-aanhanger, Andre Breton. Daar word beweer dat Breton Dalí ingeroep het om sy politiese sienings te bevraagteken. In sy 1970 boek, "Dalí deur Dalí", verklaar Dalí homself 'n anargis en 'n monargis.

Terwyl hy in 1942 in New York was, veroordeel hy sy surrealistiese kollega, die filmmaker Luis Buñuel, as 'n ateïs, wat veroorsaak dat Buñuel ontslaan word uit sy pos by die Museum van Moderne Kuns (Engels: "Museum of Modern Art") en vervolgens deur die Amerikaanse filmbedryf geswartlys word.

Met die uitbreek van die Spaanse Burgeroorlog het Dalí voor die gevegte gevlug en geweier om hom by enige van die groepe te skaar. Na die Tweede Wêreldoorlog het George Orwell Dalí gekritiseer omdat hy "soos 'n rot weghol sodra Frankryk in gevaar is", nadat Dalí vir jare daar voorspoed gehad het: "Wanneer die Europese Oorlog nader kom, het hy slegs een bemoeienis: hoe om 'n plek te vind wat goeie kookkuns het en van waar hy vinnig op die vlug kan slaan as gevaar te naby kom." Na sy terugkeer na Katalonië na die Tweede Wêreldoorlog het Dalí nader aan die Franco regime geraak. Sommige van Dalí se stellings het die Franco regime ondersteun en hy het Franco geluk gewens vir sy aksies wat gemik was daarop om "Spanje skoon te maak van destruktiewe magte". Dalí het telegramme aan Franco gestuur waarin hy hom geprys het vir die ondertekening van doodsvonnise vir politieke gevangenis." Dalí het selfs 'n portret van Franco se kleindogter geskilder. Dit is onmoontlik om te bepaal of sy lof aan Franco ernstig of wispulturig van aard was; hy het ook eenkeer 'n telegram gestuur waarin hy die "Conducător", Roemeense Kommuniste leier Nicolae Ceauşescu, geprys het vir sy aanneming van 'n septer as deel van sy regalia. Die Roemeense dagblad, "Scînteia", het dit gepubliseer sonder om die spottende aspek daarvan te vermoed. Dalí se eksentrisiteite is deur die Franco-regime verdra aangesien nie baie wêreldberoemde kunstenaars op daardie stadium in Spanje sou woon nie. Een van Dalí se min moontlik openlike ongehoorsaamhede was sy voortdurende lof vir Federico García Lorca; selfs in die tydperk toe Lorca se werk verban is.

Dalí is ook gekenmerk deur uiterste gulsigheid, 'n eienskap wat daartoe gelei het dat Breton hom die bynaam "Avida Dollars" ('n anagram) gegee het.

Dalí was 'n kleurvolle en indrukwekkende figuur in sy alomteenwoordige lang mantel, kierie, neusoptrekkerige gesigsuitdrukking en opwaarts gedraaide gewasde snor, beroemd daarvoor dat hy gesê het dat "elke oggend wanneer ek ontwaak, ondervind ek 'n geweldige vreugde: dié van Salvador Dalí wees.". Die vermaaklikheidspersoonlikheid, Cher, en haar man, Sonny Bono, het toe hulle jonk was na 'n partytjie by Dalí se weelderige woning in New York se Plaza Hotel gekom waar hulle oorbluf was toe Cher op 'n seksuele vibrator met 'n vreemde vorm wat in 'n gemakstoel gelaat is plaasgeneem het. Wanneer Dalí sy handtekening aan aanhangers uitgedeel het, het hy altyd hulle penne gehou. Toe hy Mike Wallace op die "Sixty Minutes"-televisieprogram 'n onderhoud met hom gevoer het, het Dalí die hele tyd na homself in die derde persoon verwys, en 'n verdwaasde Mr. Wallace, sonder om doekies om te draai, vertel dat "Dalí is immortal and will not die" ("Dalí is onsterflik en sal nie dood gaan nie"). Tydens 'n ander televisievertoning, op die Tonight Show, het Dalí 'n leërrenoster saam gebring en geweier om op enige iets ander te sit.




</doc>
<doc id="22408" url="https://af.wikipedia.org/wiki?curid=22408" title="Pous Soter">
Pous Soter

Soter was die twaalfde pous van die Rooms-Katolieke Kerk.

Pous Soter(us) is gebore in die dorp Fondi in Campanië, maar sy geboortedatum is onbekend. In 162 of 168 volg hy Pous Anicetus op en word in 170 of 177 na sy dood opgevolg deur Pous Eleuterus. Die naam ‘Soter’ beteken redder, verlosser of heiland.

Pous Soter staan bekend as die ‘pous van die liefdadigheid’. Hy het met die montaniste te kampe gehad tydens sy bewind. Hy het beslis dat 'n huwelik slegs geldig is as dit deur 'n priester ingeseën is. Hy sit Pous Anicetus se beleid voort met die jaarlikse viering van die Paasfees in Rome.

Pous Soter is gemartel tydens die christenvervolging onder Markus Aurelius en word as heilige vereer, sy feesdag is op 22 April. Hy is begrawe in die Callixtus katakombe in Rome.


Saamgestel uit die Nederlandse, Engelse en Duitse wiki.


</doc>
<doc id="22409" url="https://af.wikipedia.org/wiki?curid=22409" title="Theuns Botha">
Theuns Botha

Theuns Botha is 'n Suid-Afrikaanse politikus en die leier van die Demokratiese Alliansie in die Wes-Kaap. 
Sy politieke loopbaan het in 1995 begin as raadsman van die destydse Riversdal Munisipaliteit. In 2000 word hy die burgemeester van Langeberg, wat bestaan uit Riversdal, Stilbaai, Heidelberg en Albertinia. Botha was in 2002 verkies tot provinsiale leier van die Wes-Kaap en in April 2004 word hy verkies as lid van die Wes-Kaapse wetgewende gesag. 



</doc>
<doc id="22411" url="https://af.wikipedia.org/wiki?curid=22411" title="Johanna Stoffels">
Johanna Stoffels

Johanna Stoffels is die sedert 29 Mei 2007 die burgemeester van die munisipaliteit Saldanhabaai, ná sy die tussenverkiesing op Hopefield op 23 Mei 2007 as onafhanklike kandidaat met 1 285 stemme teenoor die ANC-kandidaat se 985 gewen het.

Sy was voorheen burgemeester van Hopefield en van Saldanhabaai, asook die speaker van die munisipale raad. Sy het vroeg in 2007 uit die ANC bedank uit protes teen wat sy beskou het as verdeeldheid in die Wes-Kaapse party.


</doc>
<doc id="22413" url="https://af.wikipedia.org/wiki?curid=22413" title="Patty Duncan">
Patty Duncan

Patty Duncan was 'n lid van die provinsiale wetgewer van die Wes-Kaap vir die Demokratiese Alliansie, nadat sy na afloop van die nasionale en provinsiale verkiesing van 2004 haar setel in die munisipale raad van Saldanhabaai ontruim het om die posisie in te neem. Na afloop van die verkiesing in 2009 het sy haar plek in die nasionale parlement ingeneem. Sy is ook kiesafdelingvoorsitter van Saldanhabaai. Duncan en haar gesin woon op Langebaan.


</doc>
<doc id="22415" url="https://af.wikipedia.org/wiki?curid=22415" title="Melindi Charle">
Melindi Charle

Melindi Charle is 'n sanger van die Weskus van Suid-Afrika. Sy het vroeër as die "Marilyn Monroe van Suid-Afrika" bekend gestaan, maar het haar beeld verander ná die vrystelling van haar album "Einde Van die Reënboog" toe sy haar op Langebaan en toe Jacobsbaai aan die Weskus gevestig het.



</doc>
<doc id="22417" url="https://af.wikipedia.org/wiki?curid=22417" title="Marius Fransman">
Marius Fransman

Marius Fransman is 'n Suid-Afrikaanse politikus en die Wes-Kaap se Minister van Vervoer en Openbare Werke. Hy was 'n lid van die African National Congress (ANC) tot en met November 2016 toe hy vir vyf jaar uit die party geskors is nadat die party se tugkomitee hom skuldig bevind het aan wangedrag. Voor die verkiesing van 2004, was hy Minister van Maatskaplike Ontwikkeling en Armoedeverligting. Sedert 2004 tot Julie 2005 was hy Minister van Plaaslike Regering en Behuising.

Hy verskyn op 14 Augustus 2019 in die Kimberley-landdroshof in die Noord-Kaap op 'n aanklagte van seksuele aanranding.


</doc>
<doc id="22420" url="https://af.wikipedia.org/wiki?curid=22420" title="Cameron Dugmore">
Cameron Dugmore

Cameron Dugmore was tot 2009 die Wes-Kaap se minister van onderwys. Hy is lid van die African National Congress.


</doc>
<doc id="22422" url="https://af.wikipedia.org/wiki?curid=22422" title="Inus Bester">
Inus Bester

Inus Bester is op 5 Desember 2000 tot die munisipale raad van Saldanhabaai verkies as verteenwoordiger van 'n plaaslike belastingbetalers-organisasie, SAFPA (SA Political Alliance). Vanuit die staanspoor was hy baie effektief deur die aanspreek en oplos van probleme en die aanspreek van kontroversiële sake wat vir die publiek belangrik was. Dit het sy gewildheid onder die publiek dramaties laat toeneem, en in 2002 nader die DA hom en onafhanklike raadslid Richard Majola om met die DA 'n samewerkingsooreenkoms te sluit.

Die gevolg was dat die ANC uit die kussings gelig is met Bester as burgemeester, Majola as onderburgemeester en Jan Cillié van die DA as speaker. (Majola het in 2007 by die DA aangesluit en is tans die Speaker van die DA-beheerde provinsiale regering in die Wes-Kaap). 

Die ANC het egter later weer beheer geneem toe twee DA-raadslede, byname Phillip Duiker en Morgan Moodaley, tydens die oorlooptydperk die DA verlaat het.

In 2006 is Bester wéér tot die raad herkies met sy steun wat verdriedubbel het.
Ná die oorlooptydperk in 2007 het die ANC/Independent Democrats (ID)-koalisie weer beheer oor die raad verkry, maar op Vrydag 8 Augustus 2008 het die opposisie-koalisie, bestaande uit die DA, ID, ACDP, Inus Bester en onafhanklike Johanna Stoffels weereens beheer van die ANC oorgeneem met Stoffels as Uitvoerende Burgemeester en Bester as Uitvoerende Onderburgemeester.

DA-raadslid Jannie Uys sê in die Coastal News van Augustus 2007: “Councillor Inus Bester is our Go Getter and should you have any problems, he is the one to contact!”
Gerhard Grobler, uitgewer van die Olifantsrivier Herald skryf op 20 September 2007: “Nou ons weet die organisasie het 'n bewese rekord van veg vir die regte van die belastingbetaler. Raadslid Inus Bester is 'n getuigskrif hiervoor.”

Dít sê die Weslander van 16 Oktober 2008: “Irrespective of where one stands politically, one can only admire the guts of Councillor Inus Bester who is standing up for the rights of the ratepayers and does not appear to worry whose toes he stands on in the process – friend or enemy. 'If it is not right, then it is not right – end of the story’ seems to be his philosophy.”

Met 11 ANC-gesinde raadslede aan die een kant en 11 DA/ID/Onafhanklike-raadslede aan die ander kant, word Bester as 23ste lid van die raad en sogenaamde "kingmaker" in 2009 verkies tot Speaker van die raad. Hierdie tyd word algemeen beskou as die mees bestendige tyd in die politieke geskiedenis van Saldanhabaai omdat Bester 100% onafhanklik opgetree het en géén koukusvergadering van énige party bygewoon het nie. Die speaker-kantoor was op sy aandrang selfs verwyderd van die ander raadslede. Wat ook opvallend was, was dat raadslede van al die politieke partye vir Bester in die kantoor besoek het om sake met hom te bespreek. Vroeër het ANC's nie die DA-speaker gespreek nie en die DA's ook nie die ANC-speaker nie.

Wanneer die twee opponerende groeperinge tydens raadsvergaderings verskil het, het Bester die sake terugverwys vir onderhandeling tussen hulle, wat telkens uitgeloop het op 'n kompromie - en almal was tevrede. Raadskomitees het Bester saamgestel volgens raadslede se belangstelling en nie polities nie. Die gevolg was dat komitees nog nooit voorheen so goed funksioneer het nie, en géén komitee deur een enkele politieke party oorheers is nie. 

Selde was dit ook vir Bester nodig om sy beslissende stem gedurende raadsvergaderings te gebruik, maar wanneer dit van hom verwag is, het hy nie politieke besluite geneem nie, maar die kwessie ondersteun wat in belang van die gemeenskap, belastingbetalers én munisipaliteit was.

Bester sal onthou word as iemand wat sterk gestaan het op goeie dienslewering, maar veral spaarsamige en omsigtige gebruik van munisipale fondse.

Bester het in 2011 uit die aktiewe politiek getree en is die eretitel van Raadsheer gedurende Mei 2011 deur die Raad aan hom toegeken vir voortreflike diens. 


</doc>
<doc id="22424" url="https://af.wikipedia.org/wiki?curid=22424" title="Sammy Claassen">
Sammy Claassen

Sammy Claassen is die burgemeester van die Bergrivier-munisipaliteit en is lid van die Onafhanklike Demokrate. Hy woon op Velddrif aan die Kaapse Weskus.

Hy was ook voorheen 'n aktiewe lid van die African National Congress (ANC) en die ANC-jeugliga. Sonder 'n politieke tuiste, stig hy die Khoisan Defiance Campaign. Hy dien as raadslid in die Bergrivier-munisipaliteit.


</doc>
<doc id="22427" url="https://af.wikipedia.org/wiki?curid=22427" title="FSV Budissa Bautzen">
FSV Budissa Bautzen

Budissa Bautzen is 'n sokkerklub uit Bautzen in die deelstaat Sakse in Duitsland.

Die klub is op 24 Mei 1904 gestig as "Sportverein Budissa Bautzen". Die klub is in 1907 herdoop na "Sportverein Budissa 04" en het in 1913 die kampioen van die "Gau Oberlausitz" geword. Na die Tweede Wêreldoorlog is die klub deur die Geallieerdes ontbind en in 1946 heropgerig as "Sparte Süd". In 1950 het die klub met "Sparte West" saamgesmelt om "BSG Motor Bautzen" te vorm.

Bautzen het voor die hereniging van Duitsland nooit hoër as die DDR-Liga (tweede vlak) gevorder nie en het meestal op die derde of vierde vlak meegeding. Na die Duitse hereniging in 1990 het die klub sy tradisionele (huidige) naam teruggeneem.



</doc>
<doc id="22430" url="https://af.wikipedia.org/wiki?curid=22430" title="Edward Steichen">
Edward Steichen

Edward John Steichen (eintlik: Eduard Jean, * 27 Maart 1879 in Bivange, Groothertogdom Luxemburg; † 25 Maart 1973 in West Redding, Connecticut, Verenigde State) was een van die beduidendste fotograwe van die 20ste eeu en word soms ook die "patriarg van die fotografie" genoem.

Steichen se gesin het in 1881 na die Verenigde State geëmigreer en hulle eers in Michigan en later in die stad Milwaukee gevestig. Steichen se vader was aanvanklik in 'n kopermyn werksaam. Sy moeder het Steichen se belangstelling in kuns van kinsbeen af bevorder. Met vyftien jaar het Steichen 'n litografiese opleiding by die American Fine Art Company gekry en hy het in 1895 het sy eerste foto's geneem. Daarnaas het hy in die volgende twintig jaar ook geskilder. Tussen 1894 en 1898 was hy onder Richard Lorenz en Robert Schade by die "Milwaukee Art Students League" werksaam.

Die bekende fotograaf Alfred Stieglitz het sy talent onmiddellik raakgesien en hom met die koop van drie beelde aangemoedig om 'n professionele loopbaan as fotograaf te begin. Steichen het 'n lid van die Photo-Secession en een van die belangrikste verteenwoordigers van die pictorialisme geword. Saam met Stieglitz het Steichen in 1905 in New York sy eie kunsgalery, "The Photo-Secession Gallery" of "291" volgens sy straatadres 291 Fifth Avenue, geopen.

Gedurende die Eerste Wêreldoorlog het Steichen hom afgewend van die pictorialistiese styl en hom op die oorlogsfotografie toegespits. Later was hy vir die modetydskrifte "Vanity Fair" en "Vogue" werksaam, het bekendes gefotografeer, was tydens die Tweede Wêreldoorlog die bestuurder van die Amerikaanse Vloot se fotografiese afdeling en in die tydperk tussen 1947 en 1962 die direkteur van die New Yorkse "Museum of Modern Art (MoMA)" se fotografiese afdeling.

Steichen se mees bekende fotografiese werke sluit foto's van Brooklyn-brug, die Flatiron-gebou en Rodin se Balzac in, asook portrette van J.P. Morgan, Greta Garbo, Marlene Dietrich, Eugene O'Neill, Gloria Swanson en ander bekendes van die 20ste eeu in.

Die fototentoonstelling "The Family of Man", wat hy teen die begin van die vyftigerjare vir die MoMA saamgestel het, word as Edward Steichen se magnum opus beskou. Ná die oorlogservarings sou die tentoonstelling met sy sowat 500 foto's deur die krag van liefde en medemenslikheid tot 'n beter wêreld bydra en haat, geweld en verwoesting help oorkom. Dit was 'n fenomenale sukses, alhoewel sommige kritici soos byvoorbeeld Roland Barthes Steichen se inspanning as naïef en leuenagtig afgemaak het. "The Family of Man" kan sedert 1994 as 'n permanente tentoonstelling in die kasteel van die Luxemburgse dorp Clervaux besigtig word. Die tentoonstelling word deur Unesco in die register van die wêreld se dokumente-erfenis gelys.

Op 14 Februarie 2006 is een van drie bestaande vergrotings van Edward Steichen se foto "The Pond-Moonlight" (1904) op 'n veiling van Sotheby's in New York teen VSA-$ 2,928 miljoen verkoop - destyds die hoogste prys wat ooit vir 'n foto betaal is.




</doc>
<doc id="22439" url="https://af.wikipedia.org/wiki?curid=22439" title="Pous Eleuterus">
Pous Eleuterus

Eleuterus was die dertiende pous van die Rooms-Katolieke Kerk.

Pous Eleuterus is gebore in Nicopolis in Epirus (Griekeland) en oorlede op 24 Mei 185 of 193. In 171 of 177 volg hy Pous Soter op en word na sy dood opgevolg deur Pous Victor I. Hy is pous tydens die keiserlike bewind van Markus Aurelius en Commodus. Sy tydgenoot Hegesippus skryf dat hy 'n diaken was in die gemeente van Rome tydens Pous Anicetus en Pous Soter. Die naam Eleuterus beteken ‘bevryder’.

Die Liber Pontificalis beweer dat hy 'n briefwisseling gevoer het met 'n Britse koning Lucius van Brittanje, wat homself wou bekeer tot die Christendom. Daar is egter min bewys vir die stelling (Lees meer in Engels).

Gedurende sy pontifikaat probeer hy vergeefs om eenheid in die Kerk te bewerkstellig, maar moet uiteindelik die gnostici soos die montaniste, die marcioniste en die valentiniste uit die Kerk verban.

Die Montaniste het hulle oorsprong in Klein-Asië en verbrei na Rome en Gallië in die tweede helfte van die 2de eeu, rond die bewind van Eleuterus. Die besondere aard van die kettery het dit moeilik gemaak vir die Christene om standpunt daarteen in te neem. Gedurende die geweldadige vervolgings in Lyon in 177 het plaaslike aanhangers uit die gevangenis oor die nuwe beweging aan die gemeentes in Klein-Asië en Frigië en ook aan Pous Eleuterus geskryf. Die boodskapper was ouderling Irenaeus later biskop van Lyon. Eusebius beweer dat die Christene in Lyon, hoewel gekant teen die Montaniste, geduld bepleit het om kerkeenheid te bewaar.

Presies wanneer die Rooms-Katolieke Kerk sterk standpunt teen die Montaniste ingeneem het, is nie bekend nie. Tertullianus beweer dat 'n biskop van Rome 'n paar versoenende briewe aan die Montaniste geskryf het, maar dat die briewe later teruggetrek is.

In Rome het die Gnostici en die Montaniste aangehou om teen die Rooms-Katolieke Kerk te preek. Pous Eleuterus het toe (waarskynlik) 'n dekreet uitgevaardig waarin staan dat geen soort voedsel vir Christene onaanvaarbaar is.

Dit is moontlik dat Eleuterus 'n martelaar was. Hy word as heilige in die Rooms-Katolieke Kerk vereer. Sy feesdag is op 26 Mei. Hy is oorspronklik begrawe in Vatikaanstad naby Petrus. Later is liggaam oorgebring na die kerk San Giovanni della Pigna naby die Panteon. In 1591 is sy stoflike oorskot opnuut verskuif na die kerk Santa Susanna op versoek van Camilla Peretti, die suster van Pous Sixtus V.


Saamgestel uit die , , en wiki's.


</doc>
<doc id="22443" url="https://af.wikipedia.org/wiki?curid=22443" title="Heiligendamm">
Heiligendamm

Heiligendamm, 'n strandoord in die Mecklenburgse Baai van die Oossee, is 'n stadsbuurt van Bad Doberan, 'n stad in die Duitse deelstaat Mecklenburg-Voorpommere.

Heiligendamm is die oudste strandoord in Duitsland en word vanweë sy spierwit huise langs die strand ook die "Wit Stad aan die See" genoem. Dit het danksy die spitsberaad van die G8-state, wat hier in Junie 2007 plaasgevind het, internasionale bekendheid verwerf.

Die naam van Heiligendamm is afgelei van 'n groot steenhoop - die oorblyfsel van 'n morene uit die Ystydperk, wat later deur die see blootgelê is. Volgens 'n ou legende is die stene na aanleiding van die gebede van Sistersiënser-monnike deur die Oossee opgehoop.

Die eerste baaier, wat die dorp tot 'n strandoord laat uitbou het, was groothertog Frederik Frans I van Mecklenburg in 1793. Hy is deur sy arts aangeraai om 'n sanatorium aan die see te laat oprig. Die dorp is nog sowat tagtig jaar lank deur die vorstehuis beheer, en 'n gedenksteen herinner vandag aan die stigter van Heiligendamm.

Die argitekte Johann Christoph Heinrich von Seydewitz, Carl Theodor Severin en Georg Adolph Demmler het in die tydperk tussen 1793 en 1870 die strandoord in die klassisistiese boustyl ontwerp, wat sedert sy stigting as die pragtigste in Duitsland beskou word.


</doc>
<doc id="22445" url="https://af.wikipedia.org/wiki?curid=22445" title="Mecklenburg-Voorpommere">
Mecklenburg-Voorpommere

Mecklenburg-Voorpommere ([ˈmeːklənbʊrk], Duits: "Mecklenburg-Vorpommern", Nederduits: "Mäkelborg-Vörpommern" ['mɛːkl̩bɔɾx fœæ̯'pɔmmæn]) is 'n deelstaat in die noordooste van Duitsland. Die hoofstad is Schwerin en die grootste stad is Rostock. Die deelstaat is gevorm deur die samesmelting van die historiese land Mecklenburg met Voorpommere, die Duitse deel van die historiese land Pommere wat in 1945 gedeeltelik aan Pole afgestaan is.

Mecklenburg-Voorpommere word in die noorde deur die Oossee begrens, in die weste deur die deelstate Sleeswyk-Holstein en Nedersakse, in die suide deur die deelstaat Brandenburg en in die ooste deur die Poolse woiwodskap Wes-Pommere.

Dikwels word die afkorting MV, soms ook MPV, gebruik om na die deelstaat te verwys. In die Duitse omgangstaal – en hier veral in ander deelstate – word soms die akroniem Meck-Pomm [ˌmɛkˈpɔm] vir Mecklenburg-Voorpommere gebruik.

Die woord "Mecklenburg" word soos [meːklənbuɐç] uitgespreek. Die „e“ word vanweë die sogenaamde Noord-Duitse verlengingsteken "c" lang uitgespreek, die "g" word sag uitgespreek. Die moderne Hoogduitse taal gebruik dikwels 'n variant waarin die "e" kort en die "g" soos die Afrikaanse "gh" uitgespreek word.

Die Nederduitse taal gebruik eerder "Mäkelborg".

Die oudste historiese dokument, waarin die naam Mecklenburg (destyds "Mikelenburg") gebruik is, dateer uit die jaar 995. In die Oud-Saksiese taal het "mikil" "groot" beteken, en in die 10de en 11de eeu is na die vesting van Mecklenburg as die Mikilinborg of "groot burg" verwys. Gedurende die Middeleeue het die naam verander na die Nederduitse "Mekelenborch" en later uiteindelik na "Meklenburg" en "Mecklenburg".
Die naam Voorpommere is eers in die 16de en 17de eeu ingeburger en het na die gebiede van die Hertogdom Pommere verwys wat wes van die Oderrivier geleë was. Die naam Pommere het sy oorsprong in die Slawiese "po morje" ("by die see"). Hierdie polities-geografiese term is net so oud soos die naam Mecklenburg en is aanvanklik onder meer deur die Pole gebruik. Gedurende die Middeleeue het die term na die gebiede verwys wat deur die Poolse Griffioene-dinastie oorheers is.

Die naam Mecklenburg-Voorpommere het met die vereniging van die Vrystaat Mecklenburg met die gebiede van die Pruisiese provinsie Pommere wes van die Oder-Neiße-grenslyn gebruiklik geword. Hierdie vereniging is in Julie 1945 op bevel van die Militêre Sowjet-Administrasie in Duitsland deurgevoer. Aanvanklik het mense na die nuwe administratiewe gebied ook verwys as "Mecklenburg-Pommere" en soms net "Mecklenburg". Die laasgenoemde naam is deur die Sowjet-administrasie vanaf 1947 verpligtend gemaak.

As gevolg van die Duitse hereniging en die herskepping van deelstate op die gebied van die voormalige Duitse Demokratiese Republiek (DDR) is die Oos-Duitse noordelike distrikte Rostock, Schwerin en Neubrandenburg op 3 Oktober 1990 onder die naam "Mecklenburg-Voorpommere" verenig.

In geografiese opsig maak Mecklenburg-Voorpommere deel uit van Noord-Duitsland. Die deelstaat is in Julie 1945 gevorm en het die voormalige Vrystaat Mecklenburg en die westelike deel van Pommere beslaan. Ná die Duitse hereniging in 1990 is die deelstaat opnuut gevorm uit drie voormalige administratiewe distrikte van die Duitse Demokratiese Republiek – Rostock, Schwerin en Neubrandenburg.

Mecklenburg beslaan sowat twee derdes van die huidige deelstaat. Ander gebiede, wat by die deelstaat ingesluit is, is die weste van die vroeëre Pruisiese provinsie Pommere (Voorpommere), wat ná die Tweede Wêreldoorlog Duits gebly het, en klein dele van die geweste Prignitz en Uckermark, wat voorheen by Brandenburg behoort het. Die buitenste kuslyn loop oor 'n lengte van sowat 350 kilometer.

Die grootste eilande is Rügen, Usedom, Poel en Hiddensee. Die belangrikste skiereiland is Fischland-Darß-Zingst.

Mecklenburg-Voorpommeren se kuslyn is met 'n totale lengte van sowat 1 700 kilometer die langste van alle Duitse deelstate. Die grootste gedeelte hiervan beslaan die kuslyn van Voorpommeren met sy talle strandmere (Duits: "Bodden" en "Haff").

Die landskap van Mecklenburg-Voorpommere maak deel uit van die Noord-Duitse Vlakte en is veral gedurende die Weichseliaanse Ystydperk (Pleistoseen) gevorm. Die belangrikste landskapsvorme vanuit die noordooste in suidwestelike rigting is die Noordoostelike Vlakte (wat min of meer gelykstaan aan die vasteland van Voorpommere), die gebied wat aan die Mecklenburgse Mereplato aangrens (met dele van Voorpommere en die noordweste van Mecklenburg), die Baltiese Landrug (Duits: "Baltischer Landrücken") met die Mereplato (wat van die noordweste van Mecklenburg tot by die suidooste strek), die Suidwestelike Voorland van die Mereplato ('n gebied suidwes van die hoofstad Schwerin) en 'n klein gedeelte van die Elbe-vallei.
Die Mecklenburgse Mereplato (Duits: "Mecklenburgische Seenplatte") behels die grootste mere van die deelstaat soos die Müritz, die Schwerinse Meer (Duits: "Schweriner See") en die Plause Meer (Duits: "Plauer See"). Daar is altesaam 2 028 mere met 'n totale oppervlakte van 738 vierkante kilometer.

Mecklenburg-Voorpommere word deur vlaktes en heuwelland oorheers. Die hoogste bergspitse is die Helpter Berge (179 meter), die Ruhner Berge (176,6 meter), die Piekberg op Rügen (161 meter) en die Brohmer Berge (153 meter).

Danksy die deelstaat se drie nasionale parke, sewe natuurparke, een globale Unesco-geopark, twee biosfeerreservate en talle natuur-, voël- en landskapreservate word byna 35 persent van Mecklenburg-Voorpommere se oppervlakte beskerm. Dat groot dele van die deelstaat se natuurlike landskappe bewaar gebly het, is juis aan die voormalige Duitse Demokratiese Republiek se beleid te danke om staatsjaggebiede en grenssones tot spergebiede te verklaar, maar ook aan die bestaan van Sowjet-Russiese militêre oefenterreine wat almal ontoeganklik vir die gewone bevolking was. Die Oos-Duitse owerheid het egter ook begin om natuurlike landskappe vroegtydig te beskerm.

Mecklenburg-Voorpommere se kuslyn word deur die progressiewe verlaging van die kuslyn en die styging van die seespieël bedreig. Die laasgenoemde proses sal volgens die voorspelling van geowetenskaplikes in die volgende dekades nog versnel.

Die Oossee se spieël het sedert 1850 met 'n gemiddeld van een millimeter per jaar gestyg. In die volgende eeu word volgens sommige klimaatmodelle 'n verdere styging van tussen 25 en 30 sentimeter voorspel. Mecklenburg-Voorpommere se steil kuste en laagliggende kusgebiede krimp tans met 'n gemiddeld van 35 sentimeter per jaar, en dié proses sal moontlik nog versnel mits die kus nie deur geskikte maatreëls beskerm word nie. Veral die laagliggende kusgebiede in die noorde van die eiland Usedom, Fischland-Darß-Zingst, Hiddensee asook rivierlope naby die kuslyn word tans bedreig.

Die suidelike Oosseekuslyne word egter nie net deur die proses van aardverwarming bedreig nie – sogenaamde isostatiese kompensasiebewegings speel eweneens 'n beslissende rol by hierdie ontwikkeling. Toe dik lae van gletserys in Skandinawië ná die einde van die laaste kouetydperk begin smelt het, het die landmassa daar begin styg. Hierdie styging is in die aardkors deur die daling van omliggende gebiede gekompenseer – en dié natuurlike proses duur langs die Duitse Oossee-kuslyn steeds voort.

Die bevolking van Mecklenburg-Voorpommere bestaan uit inheemse Mecklenburgers en Pommerane, asook 'n kleiner aantal Brandenburgers. Ná die Tweede Wêreldoorlog het baie mense, wat uit die oostelike gebiede van Duitsland verdryf is, hulle in die deelstaat gevestig. Daar is net 'n klein minderheid buitelanders (38 900 in Desember 2009), veral Viëtnamese en immigrante uit die Russiese Federasie, Kasakstan en Oekraïne.

Mecklenburg-Voorpommere is die mees yl bevolkte deelstaat van Duitsland. Daar is net een stad met meer as 100 000 inwoners, die Hansestad Rostock met 'n bevolking van 206 011. Die belangrikste ander stede is die Hansestede Stralsund (58 041 inwoners) en Greifswald (57 286 inwoners), die hoofstad Schwerin (96 800 inwoners) en Neubrandenburg (63 602 inwoners). Alle ander stede, waaronder die Hansestad Wismar en Güstrow, het minder as 50 000 inwoners.

18,4 persent van die bevolking is Lutherane en 3,4 persent Rooms-Katolieke. Die oorgrote meerderheid van die bevolking (sowat 78,2 persent) is ongebonde. Twee Evangelies-Lutherse landskerke het hulle setels in Mecklenburg-Voorpommere – die "Pommersche Evangelische Kirche" (met sy biskopsetel in Greifswald) en die "Evangelisch-Lutherische Landeskirche" van Mecklenburg (met sy biskopsetel in Schwerin). In die Rooms-Katolieke Kerk maak Voorpommere deel uit van die bisdom Berlyn, terwyl Mecklenburg by die aartsbisdom Hamburg behoort.

Die deelstaat Mecklenburg-Voorpommere is in 1945 ná die Tweede Wêreldoorlog in die Sowjet-besettingsgebied van Duitsland uit die voormalige land Mecklenburg en Voorpommere, die westelike dele van die voormalige Pruisiese administratiewe distrik Stettyn van die provinsie Pommeren en die Amt Neuhaus, wat vroeër deel uitgemaak het van Hannover, gevorm. Vanaf 1947 is die deelstaat met 'n oppervlakte van 22 893 vierkante kilometer net Mecklenburg genoem.

Met die administratiewe hervorming in die Duitse Demokratiese Republiek is die deelstaat in 1952 ontbind en in drie administratiewe distrikte verdeel: Neubrandenburg in die suidooste, Rostock langs die kus en Schwerin in die suidweste. Die suidwestelike hoek van Voorpommere is by die distrik Frankfurt (Oder) ingesluit, die twee ekslawes Rossow en Schönberg by die distrik Potsdam.

Die deelstaat Mecklenburg-Voorpommere is in 1990 ter geleentheid van die Duitse hereniging herstig en beslaan die voormalige DDR-distrikte Neubrandenburg, Rostock en Schwerin.

Tans is die toerisme die belangrikste bron van inkomste. Ander belangrike sektore is nywerhede (veral die maritieme nywerhede en voedselverwerking), mediese dienste en landbou.

Die belangrikste maritieme nywerhede en ondernemings is die rederye "Deutsche Seereederei" in Rostock, "Scandlines" en "Weiße Flotte" in Stralsund. Daar is ook 'n aantal skeepswerwe langs die kus soos byvoorbeeld die "Volkswerft" in Stralsund, "Aker MTW" in Wismar, "Aker-Werft" in Rostock, "Peene-Werft" in Wolgast en die "Hanse Yachts AG" in Greifswald. In 2004 het die maritieme sektor 28 000 werksgeleenthede gebied.

Die toerisme in Mecklenburg-Voorpommere het danksy die strande van die Oossee en die natuurskoon van die Mecklenburgse Mereplato tot die belangrikste sektor van die plaaslike ekonomie ontwikkel. Die gewildste bestemmings is die skiereilande en eilande soos Rügen, Usedom, Fischland-Darß-Zingst en Hiddensee, en strandoorde soos Heiligendamm, Graal-Müritz en Kühlungsborn, die Mereplato met sy 2 000 mere, Mecklenburg-Voorpommere se vier nasionale parke en honderde van natuurbewaringsgebiede. Daarnaas lok ook die tradisionele Hansestede soos Rostock, Stralsund, Wismar en Greifswald talle besoekers.

Die toerisme in die deelstaat lewer 8,5 persent van die plaaslike bruto geografiese produk op – die hoogste persentasie in Duitsland (die gemiddelde van alle Duitse deelstate is 3,8 persent). Die toerismesektor behels sowat 130 000 werksgeleenthede en die totale omset beloop €5,1 miljard per jaar. Mecklenburg-Voorpommere beskik onder meer oor 250 kastele en herehuise, tien vyfster- en 150 viersterhotelle, talle kampeerplekke en 'n aantal gewilde kulturele en musiekfeeste. In 2011 het 6,8 miljoen toeriste 'n besoek aan die deelstaat gebring. Mecklenburg-Voorpommere is tans die gewildste reisbestemming in Duitsland vir sowel somer- asook gesinsvakansies.

Die stede Rostock en Greifswald met hulle geskiedkundige universiteite, wat reeds in die 15de eeu gestig is, het tot die sentrum van die plaaslike biotegnolgie- en mediese tegnologie-sektor ontwikkel.

Tans word die deelstaat nog deur die tweede hoogste werkloosheidsyfer in Duitsland gepla, en die land se koopkragindeks was in net 73,5 teenoor Duitsland se 108,4 en 'n gemiddelde van 100 in die 25 destydse lidstate van die Europese Unie.

Die plaaslike kookkuns weerspieël die wisselvallige geskiedenis van die streek. Tot in die 20ste eeu was die oorgrote meerderheid van die bevolking arm boere, en die lyfeienskap (of gedwonge landarbeid) is eers in die loop van die 19de eeu afgeskaf. Mecklenburg is derhalwe soms 'n land van "kastele en beskeie plaashuise" genoem.

Die tradisionele kookkuns word dus veral deur eenvoudige geregte gekenmerk waarvan die meeste bestanddele plaaslik geoes of gevis is soos Mecklenburg se "Klütersupp", 'n melksop met meelballetjies en kaneel; "Fliederbeersuppe" ('n soet vlierbessesop met griesballetjies); "Birnen, Bohnen und Speck" ('n bredie van pere, bone en spek); "Tüften un Plum" (aartappelsop met pruime en spek); karringmelkaartappels en Pommerse karringmelksop met spek en uie. "Rote Grütze" en swartbroodpoeding is gewilde nageregte.

Aangesien groot dele van die gebied oor 'n lang tydperk onder Sweedse heerskappy gestaan het – die eiland Rügen was byvoorbeeld in die periode tussen 1648 en 1815 'n Sweedse besitting – toon die Mecklenburgse kookkuns ook Skandinawiese invloede. Seemanne het eksostiese kos en speserye saamgebring wat in Hansestede soos Stralsund, Wismar en Rostock 'n vaste bestanddeel van die dieet van welgestelde reders en ander burgers geword het.
Vis het steeds 'n belangrike rolgespeel, en ou historiese dokumente verwys na die ryk visgronde van die see en mere langs die kus. Intussen het vis ook hier skaars geword, alhoewel kabeljou, haring, makriel, skol en snoek nog steeds volop is en orals in die visserhawens vars verkoop word. Gerookte paling (Nederduits: "Rökeraal") is 'n plaaslike spesialiteit wat veral in die lente en somer bedien word. Horingvisse met hul kenmerkende grasgroen grate word vanaf laat Mei tot in Junie aangebied.

Aartappels, wat in die Nederduitse streektaal as "Tüften" bekend staan, word in 'n groot verskeidenheid geregte gebruik en was vroeër, nadat hulle vanaf die 18de eeu op bevel van die Pruisiese koning verbou is, 'n belangrike stapelvoedsel. Groen- of boerekool word in Mecklenburg-Voorpommere, net soos elders in Noord-Duitsland, tradisioneel in die herfs- en wintermaande geniet en dikwels met rosyntjies verfyn.

Soetsuur disse is eweneens gewild. Droëvrugte soos rosyntjies en pruime word gebruik om vark- en gansvleis te verfyn. Die uitgestrekte bosgebiede lewer wildvleis en verskeie soorte sampioene op. Die geel raapvelde van die lente verwys na die gewildste soort plaaslike plantolie, raapolie. Duindoring ("Hippophae rhamnoides"), 'n belangrike bron van vitamine C, word in die Mecklenburgse sandduine geoes en tot konfyt, lekkergoed, mosterd, sap, likeur, vrugtewyn of tee verwerk.

'n Groot aantal byeboerderye vervaardig heuning in Mecklenburg-Voorpommere, waaronder plaaslike spesialiteite soos phacelia-, robinia-, linde-, koringblom- en vrugtebloeiselheuning. "Bärenfang" is 'n gewilde heuninglikeur wat net soos heuningwyn hier vervaardig word. Wyn is sowat agt eeue lank tot in die middel van die 19de eeu in Mecklenburg verbou, en sedert 1999 word pogings onderneem om van die gebied weer 'n wynboustreek te maak.



</doc>
<doc id="22448" url="https://af.wikipedia.org/wiki?curid=22448" title="SV 19 Straelen">
SV 19 Straelen

SV 19 Straelen is 'n sportklub uit Straelen in die deelstaat Noord-Rynland-Wesfale in Duitsland, veral bekend vir sy sokkerafdeling.

Die klub se grootste prestasie was om die hoofrondte van die DFB-Pokal te haal in 1998 (verloor 4-7 teen Fortuna Düsseldorf).

Benewens sokker, bied die klub ook atletiek, pluimbal, basketbal, handbal, karate, swem, judo, gimnastiek en vlugbal.



</doc>
<doc id="22453" url="https://af.wikipedia.org/wiki?curid=22453" title="Seether">
Seether

Seether is 'n Suid-Afrikaanse post-grunge groep. In 1999 ontstaan Saron Gas as 'n drietal – bestaande uit Shaun Morgan Welgemoed (kitaar en sang), Dale Stewart (baskitaar en sang) en David Cohoe (dromme en sang) - in die Pretoria/Johannesburg-gebied. In 2000 teken Saron Gas 'n kontrak met Musketeer Records in Suid-Afrika en in 2002, nadat hulle 'n kontrak met Wind-Up Records LLC in New York, Amerika teken, verander die groep hul naam na Seether met die debuut van hul album "Disclaimer".

Saron Gas ontstaan in 1999 in Pretoria as 'n drietal uit die oorskot van 'n vyftal groep met Shaun Morgan Welgemoed, Clinton Young en Dave Cohoe. Later verlaat Clinton Young die groep. Shaun en Dave nooi 'n kennis van Shaun (Dale Stewart) om Clinton se rol as baskitaarspeler oor te neem. Met 'n nuwe lid tref Saron Gas TuksFm met 'n krag met hul eerste weergawe van "69 Tea". Die groep se optredes begin al hoe meer toeskouers lok namate "69 Tea" gewilder word.

Saron Gas speel gereeld by bekende Pretoriase en Johannesburgse nagklubs soos die ou Nile Crocodile (Pretoria), Roxie's Rhythm Bar (Melville), ens. en bou stadig maar seker 'n lojale luistergroep op. Hulle neem ook deel aan die RP Studios Emerging Sounds kompetisie met kritieke sukses.

Ten spyte van dié sukses aan die begin van hul loopbaan sukkel Saron Gas om 'n kontrak te sluit met enige Suid-Afrikaanse platemaatskappy – vanweë verskeie probleme vanaf die maatskappye se kant met die groep se musiek. In een voorval vind Saron Gas hulself in 'n bekende Suid-Afrikaanse platemaatskappy se hoofkantoor in 'n vergadering met die uitvoerende hoof, wat sit en krieket kyk eerder as om aandag te gee aan die drietal se demo-musiek.

In 2000 kry Saron Gas dit reg om uiteindelik 'n platekontrak te teken. Die maatskappy, Musketeer Records, finansier Saron Gas om hul debuutalbum op te neem. Die groep spandeer drie maande by die Farm Studios in Johannesburg om dié taak te verrig. Later in dieselfde jaar stel Musketeer Records Saron Gas se debuutalbum, "Fragile" vry by 'n funksie in die Hard Rock Café in Johannesburg, met gaste uit die musiekindustrie, pers en lede van die publiek as toeskouers. Dié album maak van Saron Gas een van Suid-Afrika se bekendste rock-groepe saam met groepe soos Pestroy. Enkellied-plate soos 'n nuwe weergawe van "69 Tea", "Fine Again" en "Empty" klim tot op die hoogste 10 van TuksFM se lyste en die Top 40-lys van 5fm. Saron Gas toer op die Suid-Afrikaanse klubtoneel vir meer as 'n jaar om hul debuutalbum te steun en tree op by groot makieties soos Woodstock, Splashy Fen en word verkies om deel te neem aan die Winston State Of The Nation Concert in Wembley.

In 2001 probeer Saron Gas uitbrei na oorsese markte en stuur kopieë van hul debuutalbum die hele wêreld vol na elke platemaatskappy moontlik. Die uitvoerende hoof van Sony BMG in Duitsland lig die groep in dat hy belangstel in hul musiek, maar ongelukkig nie 'n kontrak met hulle mag sluit nie weens Duitse wetgewing wat hul plaaslikke musiekindustrie beskerm. Hy stuur hul album na Wind-Up Records LLC in New York, Amerika, waar Dianna Meltzer hul talent en musiek hoog aanslaan. Saron Gas se bestuurder, Frontline Entertainment Management (Ingrid Rolling en Shannon Esra), organiseer vir die drietal 'n bekendstellingsoptrede in New York. Wind-up Records sluit onmiddellik na die optrede 'n sewe-CD-kontrak met die drietal.

In daardie selfde jaar speel Saron Gas hul laaste optrede in Suid-Afrika en verhuis na New York om te werk aan hul debuutalbum in daardie mark. Wind-Up vra dat die drietal hul naam verander vanweë die feit dat Saron Gas 'n homofoon van die dodelike chemiese wapen Sarin-gas is. Die groep besluit op die naam Seether, ook die naam van 'n Veruca Salt lied. Dave Cohoe verlaat die groep en keer terug na Suid-Afrika skaars nadat die groep hul naam verander het. Josh Freese, 'n bekende sessie-musikant, staan Seether by met die opname van hul album.

Onmiddellik na die voltooiing van die opnames voer die groep hul optredes vir 'n kort ruk uit met die hulp van 'n mede Suid-Afrikaner, Nic Argyros (16Stitch), totdat hulle 'n permante lid kan vind. Die nuwe dromspeler, Nick Oshiro, word aangestel in dieselfde jaar en Seether begin toer as 'n viertal met 'n ekstra kitaarspeler, Nick Annis. Ongelukkig stel Wind-Up nie die album vir 'n hele ruk vry nie, wat daartoe lei dat Seether die Ozzfest vir 2001 as 'n geheel onbekende, maar nie ongewenste groep aandurf en goeie ondersteuning werf onder die toer se vele toeskouers.

In 2002 word Seether se album "Disclaimer" vrygestel. Ook stel Wind-Up drie enkellied-plate vry: "Fine Again", "Driven Under" en "Gasoline", maar slegs "Fine Again" behaal enige sukses op die Amerikaanse musieklyste. Die oorblywende enkellied-plate is minder suksesvol op algemene radiostasies in Amerika. Ironies is die suksesvolste lied van die album, getiteld "Broken", nie as 'n enkellied vrygestel nie.

Nadat "Disclaimer" vrygestel word, toer Seether deur Amerika met geen ruskans tussen hul toere nie, in die hoop om bekend te word onder die Amerikaanse publiek. Nick Annis word deur Seether afgedank as toerspeler en hulle stel Pat Callahan (oud-Sloth-lid) aan as 'n permanente groeplid. Veel later word Nick Oshiro afgedank uit Seether vanweë probleme wat die groep met hom ondervind (Oshiro word later deel van Static-X). Kevin Soffera word in sy plek aangestel, en sodoende vind Seether weer hul liefde vir musiek, wat Oshiro glo verhinder het. Ná die voltooiing van vele agtereenvolgende en uitputtende toere om "Disclaimer" te ondersteun, wil Seether terugkeer na die ateljee om te werk aan hul opvolg vir "Disclaimer". Wind-Up besluit egter om Seether eerder te gebruik om die multi-Grammy-wennende groep Evanescence te ondersteun in hul wêreldtoer vir "Fallen", hul debuutalbum. Dié besluit stel Seether se ateljeeplanne met amper 'n hele jaar uit.

Op dié wêreldtoer werk Seether aan hul ballade "Broken" en verander dit vanaf 'n akoestise ballade na 'n elektriese ballade m.b.v. Amy Lee van Evanescence. Die veranderde weergawe van "Broken" word positief deur die publiek ondersteun by optredes, en dit lei daartoe dat Seether dit opneem. Dié lied se sukses laat Wind-Up Records besluit om Seether se planne vir 'n opvolgalbum weereens uit te stel. "Disclaimer II", 'n alternatiewe weergawe van "Disclaimer" met hermengde oorspronklike liedere en agt ekstra liedere word deur Wind-Up vrygestel in 2004. Seether word dus geforseer om aan te hou toer om dié album te ondersteun, iets waarmee Shaun Welgemoed ontevrede is. Hy beskryf die hele "Disclaimer II" insident as "'n dubbelsydige swaard" en "'n geval waar die platemaatskappy iets vir die groep wou hê wat die groep nie wou hê nie." Kevin Soffera verlaat Seether op goeie terme, omdat hy by sy vrou en pasgebore kind wil wees. Seether stel John Humphreys van The Nixons-faam aan as hul dromspeler en voltooi die toer vir "Disclaimer II".

In 2005 stel Seether hul opvolg album "Karma and Effect" vry. Dié album het 'n voller en meer volwasse klank danksy die feit dat al vier lede bygedra het tot die skryfwerk van die album se liede (waar Shaun Welgemoed die meeste van Fragile en Disclaimer se materiaal geskryf het). Die album se oorspronklike titel sou "Catering to Cowards" wees, maar Wind-Up Records het hulle forseer om 'n ander naam te kies, uit vrese dat so 'n titel kontroversie en ontevredenheid sou uitlok.

Die album bevat ook geen krashede soos "Fragile" of beide "Disclaimers" nie, iets wat Seether se aanhangers as nog 'n besluit van Wind-Up bestempel het, alhoewel Shaun Welgemoed dit later uitklaar as 'n eksperiment van sy kant af. Hy het vroeër 'n onderhoud met Corey Taylor van SlipKnot gevoer, wat in die pers negatiewe kommentaar gekry het oor sy groep se "uitermatige" krasheid in hul musiek, en besluit het om iets te probeer om dit te verminder en/of te vermy. Shaun het gevoel dat hy iets soortgelyks moet probeer met die volgende album.

Seether neem in 2006 deel aan die jaarlikse Winterfresh SnoCore toer as hoofgroep saam met HaleStorm, Flyleaf en Shinedown as ondersteunde groepe. Op dié toer neem Lzzy Hale Amy Lee se plek in op "Broken". Op dié toer word Shaun Welgemoed kwaai siek, maar hy weier om op te hou toer. Seether besluit om hul toer te verander om Shaun se siekte te akkommodeer, en speel akoestiese weergawes van hul bekende treffers.

Een van dié akoestiese optredes vind op 22 Februarie 2006 plaas in die Grape Street Pub in Philadelphia (terloops is die oorspronklikke Grape Street Pub in Grape Street, PA dieselfde plek waar hulle Pat Callahan ontmoet het), en Seether besluit om dit te laat opneem. Dié optrede word vrygestel as 'n CD/DVD pakket getiteld One Cold Night, en beeld Seether se intense, musikale skryfwerk uit in 'n intieme omgewing, iets wat min mense die voorreg gehad het om deel van te wees. Ook op dié DVD is 'n versameling van musiekvideo's, ekstras, en 'n onderhoud.

In laat 2006 keer Seether terug na Suid-Afrika om deel te neem aan die Coca-Cola Massive Mix konserte, met Metallica as hoofgroep. Dit is die eerste keer dat Seether vir Metallica open en die eerste keer dat Shaun en Dale die groep sien speel het. Duisende toeskouers daag op vir beide die Kaapse en Pretoriase bene van die toer. Seether neem terselftertyd deel aan 'n nasionale toer van Suid-Afrika en speel in 'n paar van hul ou gunstelingklubs van hul dae as Saron Gas.

Op 16 Junie 2006 maak Seether op hul webtuiste bekend dat Patrick Callahan besluit het om die groep te verlaat, vir onverklaarde redes aan die publiek. Shaun Welgemoed bespreek die saak later in 'n onderhoud met Fasterlouder.com: ""Um… ek voel 'n klein bietjie verlig… eintlik baie. Hy was die ou in die groep gewees wat altyd ons pessimis was, en hy was die negatiewe energie met ons skryfwerk gewees. Ek persoonlik het geen geesteswroegings hieroor nie, wat snaaks is vir een of ander rede want hy was my vriend gewees vir vier jare. Maar toe hy gewaai het – dit het soort van saam met hom gewaai.""

In Augustus 2006 boek Shaun Morgan homself uit eie keuse in by 'n onbekende rehabilitasie-sentrum vir dwelmverslawing aan verskeie middels waarteen Shaun heftig voorheen baklei het om sy verslawings self te beëindig, maar uiteindelik die goeie besluit gemaak het om hulp te soek. Dit forseer Seether om hul toer saam met Staind en Three Days Grace te kanselleer. Shaun is tans uit rehabilitasie uit. Evanescence se treffer-lied "Call Me When You're Sober" is geskryf vanuit Amy Lee se perspektief oor die hele saak, iets wat Shaun bitter ontevrede gemaak het omdat sy dit later aan die hele wye wêreld publiek bekend gemaak het waaroor die lied gaan.

Seether het in 2007 as 'n drietal aan 'n nuwe, onbekende album gewerk, wat geskeduleer was om in Augustus 2007 vrygestel te word (volgens hul MySpace tuiste). Welgemoed bieg dat die nuwe album 'n meer uitgebreide gevoel sou hê as die voriges. Dit was destyds onbekend of die nuwe album enige krashede sou bevat, maar kommentaar deur Welgemoed op die groep se "One Cold Night" DVD bieg dat hul aanhangers enigiets kan verwag met die volgende album.

Luidens 'n boodskap wat deur Shaun op die groep se boodskapbord geplaas is, het Seether Howard Benson gehuur om die volgende album te vervaardig.

'n Kort opname van 'n oefensessie van die volgende enkellied wat vrygestel gaan word, ""Like Suicide"", is beskikbaar op hul MySpace blog.

Seether het materiaal bygevoeg vir die fliek "The Punisher," en van hul liedere word ook gevind op die klankbane vir die films "Freddy vs. Jason" en "Daredevil". Die lied "Out Of My Way" (oorspronklik bedoel vir Kurt Angle en gebaseer op sy temalied) was die temalied vir World Wrestling Entertainment (WWE) Superster Zach Gowen. "Broken" is op 'n DVD vir die oorlede Eddie Guerrero geplaas, sowel as hul musiekvideo vir "Gasoline". Hul lied "Sold Me" was die temalied vir WWE se "Bad Blood" betaal-per-skou wedstryd in Junie 2004, terwyl "Remedy" die temalied vir die 2005 "WWE SummerSlam" was. In 2005 stel Seether 'n video vir die lied "Truth" vry, wat ook rofstoei tussen 'n paar karakters uitbeeld. Hul lied "Fine Again" is ook op die Nintendo GameCube videospel, 1080° Avalanche en op Madden NFL 2003 te vinde.





</doc>
<doc id="22454" url="https://af.wikipedia.org/wiki?curid=22454" title="Pous Victor I">
Pous Victor I

Victor I was die veertiende pous van die Rooms-Katolieke Kerk.

Pous Victor I is waarskynlik in Afrika gebore van Berberafkoms, maar Hieronimus van Stridon beweer dat hy 'n Romein was. Hy word getel as een van die drie pouse uit Afrika. Hy is in Rome oorlede in 197 of 201. In 186 of 189 volg hy Pous Eleuterus op en word na sy dood opgevolg deur Pous Zefirinus. Die naam Victor beteken ‘oorwinnaar’.

Tydens sy bewind word die biskop van Rome erken as die belangrikste mag in die Rooms-Katolieke Kerk. Hy verander ook die amptelike taal van die kerk van klassieke Grieks na Latyn. Die gebruik van Latyn in die erediens word egter nie algemeen voor die tweede helfte van die 4de eeu nie.

Die uniforme viering van Paasfees op die Sondag na die lydensweek is deur hom afgedwing. Hy maak 'n einde aan die gebruik van die Christene in Klein-Asië om Paasfees op 14 Nisan ('n maand in die Joodse kalender) te vier. Pous Pius I was tolerant ten opsigte van die gebruik.

Hy staan bekend as intolerant ten opsigte van andersdenkendes en het 'n hele paar biskoppe soos Polikratus van Efese en Theodotus van Bisantium geëkskommunikeer (die sakramente ontsê) ondanks die feit dat die Christene nog volop vervolg is. Die gnostisisme is ook hard aangepak.

Victor I word as heilige deur die Rooms-Katolieke Kerk vereer. Sy feesdag is op 28 Julie.



Saamgestel uit die , , en wiki’s.


</doc>
<doc id="22455" url="https://af.wikipedia.org/wiki?curid=22455" title="Yperiet (skildery)">
Yperiet (skildery)

Yperiet is 'n skildery van die Vlaamse skilder Jan Theuninck, gemaak in 2004.

Die skildery beskryf die verskrikkinge van die chemiese oorlog en die duisende slagoffers
as gevolg hiervan.

Die werk is geskilder met akriel op doek en is 70 cm hoog en 100 cm breed.



</doc>
<doc id="22456" url="https://af.wikipedia.org/wiki?curid=22456" title="Yperiet">
Yperiet

Yperiet, of mosterdgas, is 'n chemiese wapen, vir die eerste keer gebruik deur die Duitsers in die Eerste Wêreldoorlog.


</doc>
<doc id="22468" url="https://af.wikipedia.org/wiki?curid=22468" title="Maltahöhe">
Maltahöhe

Maltahöhe is 'n dorp in die suide van Namibië. Maltahöhe lê 110 km wes van Mariental in die streek Hardap en het 'n geskatte bevolking van 2 338 in 2007 gehad. Die dorp is aan die teerpad C 19 geleë.

Maltahöhe het sy naam van die Duitser, Henning von Burgsdorff, gekry. Hy was bevelvoerder van 'n garnisoen van die Duitse koloniale administrasie en het die dorp die naam van sy vrou, Malta, gegee. "Höhe" beteken "hoogte" in Duits. Die Duwisib-kasteel lê 72 km suidwestelik van Maltahöhe.



</doc>
<doc id="22471" url="https://af.wikipedia.org/wiki?curid=22471" title="SV Lippstadt 08">
SV Lippstadt 08

SV Lippstadt 08 is 'n sportklub uit Lippstadt in die deelstaat Noord-Rynland-Wesfale in Duitsland, veral bekend vir sy sokkerafdeling.

Die huidige klub het in 1997 ontstaan uit die samesmelting van "Borussia Lippstadt" en "Lippstädter SV Teutonia", wat beide in 1908 gestig is. "Teutonia" het in 1921 met "SV Westfalia Lippstadt" saamgesmelt en het tussen 1931 en 1933 in die top-Wesfaalse liga gespeel (eerste vlak).

Tydens die Tweede Wêreldoorlog het die twee klubs tydelik saam met "Luftwaffe Sportverein Lipperbruchbaumas" gespeel as 'n gekombineerde oorlogspan, "KSG Lippstadt". Hierdie span het die Gauliga Wesfale (Groep 3) gehaal (eerste vlak), maar het nooit 'n ligawedstryd in die Gauliga gespeel nie, aangesien die oorlog dit onmoontlik gemaak het. Na die oorlog is beide "Borussia" en "Teutonia" heropgerig en in 1957 het die twee spanne eerste en tweede geëindig in die Landesliga Wesfale (III).

Die klub se tuisveld, "Stadion am Waldschlößchen", was voor die samesmelting die tuisveld van "Lippstädter SV Teutonia".



</doc>
<doc id="22473" url="https://af.wikipedia.org/wiki?curid=22473" title="Duwisib-kasteel">
Duwisib-kasteel

Die Duwisib-kasteel is aan die rand van die Namibwoestyn, 72 km suidwestelik van Maltahöhe in die streek Hardap geleë. Dit is een van Namibië se nasionale gedenkwaardighede en 'n baie gewilde besienswaardigheid in dié streek. 

Die kasteel, wat met sy versterkings en torings op 'n middeleeuse bouwerk lyk, was die verwesenliking van 'n droom wat die Saksiese artillerie-offisier Hansheinrich von Wolf en sy Amerikaanse eggenote ná hul huwelik en vestiging in die destydse Suidwes-Afrika gekoester het.

Von Wolf, wat op 11 September 1872 in Dresden in 'n adellike familie gebore is (sommige bronne beweer hy was van Baltiese-Duitse afkoms, maar daar is geen dokumente wat hierdie bewering sou kon steun nie), het later in sy vader se voetspore gevolg (Ernst von Wolf het as generaal-majoor in die Koninklike Saksiese Leër gedien) en 'n militêre loopbaan begin. In Königsbrück naby sy geboortestad het hy in die keiserlike leër gedien. 

Toe die inheemse Herero-bevolking in Duits-Suidwes-Afrika in Januarie 1904 in opstand teen die koloniale bewindhebbers gekom en ook die Namas een jaar later by die oorlog teen die Duitsers betrokke geraak het, het setlaars en koloniale troepe 'n ernstige bedreiging in die gesig gestaar nadat Duitse magte in die vroeë fase van die konflik vernederende neerlae gely het. In die Duitse Ryk het jong mans as vrywilligers wapens opgeneem om in die kolonie teen die opstandelinge te veg, en so het ook von Wolff laat in 1904 in Swakopmund aangekom om by die Duitse "Schutztruppe" aan te sluit.

Nadat die opstand bloedig neergeslaan is, het von Wolf op vakansie in sy geboorteland gegaan en daar kennis gemaak met Jayta Humphreys (1881-1963), die Amerikaanse konsul se welvarende stiefdogter. Op 8 April 1907 het die paar in Dresden getrou. Die von Wolfs het nog in dieselfde jaar na Suidwes-Afrika teruggekeer, met die voorneme om hulle daar permanent te vestig en 'n perdestoetery te bedryf. Hiervoor het von Wolf die Duwisib-plaas van aanvanklik 20 000 hektaar gekoop. In 1910 het hy sy boerdery aansienlik vergroot deur 'n verdere 35 000 hektaar grond te koop. Teelperde is uit Engeland en Australië ingevoer.

Behalwe vir 5 000 hektaar se grond, wat hy uit 'n privaat persoon se hand gekoop het, het hy die grootste deel van sy grond van die staat oorgeneem. Sy aansoek om sy grondbesit tot 150 000 hektaar te vergroot is egter deur die keiserlike koloniale administrasie geweier. Daar is aangevoer dat hy nie in staat sou wees om só 'n groot plaas doeltreffend te bestuur nie. Nogtans het die von Wolfs, wat deur inheemses met die adellike titels "Baron" en "Baroness" aangespreek is, sukses behaal as telers van volbloedperde nadat die Schutztruppe en die koloniale polisie-eenhede gretige kopers van sy perde geword het.

Reeds in 1908 het von Wolf aan die bekende argitek Wilhelm Sander (1860-1930) die opdrag gegee om vir hom 'n kasteelagtige herehuis volgens historiese voorbeelde op te rig. Sander, 'n boorling van Berlyn wat hom in 1901 in Suidwes-Afrika gevestig het, was al by 'n reeks ander bekende bouwerke in die kolonie betrokke, waaronder die Schwerin-, Sander- en Heinitz-kasteel asook die "Tintenpalast", 'n administratiewe kantoorgebou in Windhoek. 

Die projek was veral vanweë die afgeleë ligging van die plaas - sowat 300 km oos van die kus en 400 km suid van Windhoek - en die gebrek aan voldoende infrastruktuur in die omgewing 'n besondere uitdaging. Tydens die boubedrywighede het die von Wolfs saam met 'n bestuurder, 'n leerjonge uit Dresden, 'n perdewagter en 'n Herero-bediende in 'n eenvoudige hut en in tente op die bouterrein gewoon om toesig oor die bouwerk te hou. Hulle het binnekort goed by hul nuwe lewe aan die rand van die woestyn aangepas.

Terwyl die rooi sandsteen vir die kasteel uit plaaslike groewe verkry kon word, moes alle ander boumateriale ingevoer word. So is byvoorbeeld yster, hout, sement en lampe per skip vanuit Hamburg na Lüderitz vervoer en van daar met ossewaens en 'n span van 24 osse deur die Namibwoestyn na die bouterrein geneem. Ook van die ambagsmanne, wat vir die bouprojek benodig is, het van oorsee gekom. So is messelaars uit Italië en timmermans uit Swede en Ierland aangestel. Die von Wolfs het ook steeds meer personeel vir hul eie huishouding benodig en hiervoor Herero's in diens geneem. Nogtans het hulle baie van die werk self verrig. So het Hansheinrich self die palmbome in die binnehof geplant.

Laat in 1908 het die von Wolfs na Duitsland gereis om die meubilering vir hul kasteel te bestel. Sommige meubels uit 'n Duitse kasteel is by 'n veiling verkry, ander is ingevoer, waaronder massiewe eikehoutkaste uit Duitsland en bamboestafels uit Turkye. Toe hulle teen die middel van 1909 na die kolonie teruggekeer het, was hul kasteel ná 'n kort boutyd van twee jaar reeds voltooi. Die bouwerk is teen die middel van 1909 ingewy met 'n groot fees wat deur baie bekende Suidwes-Afrikaanse persoonlikhede bygewoon is.

In 1914 het von Wolf saam met sy vrou per skip na Groot-Brittanje gereis om 'n volbloedhings vir sy stoetery te koop. Op see het nuus oor die uitbreek van die Eerste Wêreldoorlog die egpaar bereik. Hul Duitse skip het vervolgens van koers verander en 'n Brasiliaanse hawe, Rio de Janeiro, aangedoen. Vanweë sy vroeëre militêre loopbaan in die Duitse leër is Hansheinrich von Wolf tydelik geïnterneer, maar danksy die egpaar se goeie betrekkinge (Jayta von Wolf het haar Amerikaanse burgerskap behou) is hy kort daarna vrygelaat. Die von Wolfs het daarna na New York vertrek en daar aan boord van 'n skip, wat onder neutrale Nederlandse vlag gevaar het, na Rotterdam gereis.

Ná hul aankoms in die Duitse Keiserryk het von Wolf as vrywilliger by die Duitse leër aangesluit. Op 4 September 1916 het hy in Frankryk in die Slag van die Sommerivier gesneuwel. Jayta von Wolf het nooit meer na Suidwes-Afrika teruggekeer nie en aanvanklik in München (waar haar stiefvader intussen as konsul-generaal aangestel is) en aan die Beierse Tegernmeer gebly voordat sy haar in die laat 1930's in Zürich, Switserland gevestig het. Sy het kennis gemaak met Erich Schlemmer, die konsul-generaal van Siam, en later met hom getrou.

Nadat die von Wolfs uit Suidwes-Afrika vertrek het, het hul hegte vriend, Max Graf von Lüttichau, die volmag gekry om die plaas te bestuur. Kort ná die oorlog is Duwisib egter bankrot verklaar. Ook het daar nog tydens die oorlog plunderinge in die kasteel plaasgevind. Die nuwe Suid-Afrikaanse mandaatregering was nie bereid om hiervoor skadevergoeding te betaal nie. Aangesien Jayta von Wolf geen aanspraak meer op die kasteel en grond gemaak het nie, is dit vir 7 500 pond sterling aan 'n Sweedse gesin, die Murrmanns, verkoop. Die nuwe eienaar is kort ná sy vestiging in Suidwes-Afrika oorlede, terwyl sy enigste seun, wat in die Suid-Afrikaanse Lugmag gedien het, in die Tweede Wêreldoorlog gesneuwel het. So is die kasteel kort ná die oorlog vir 25 000 pond sterling aan 'n onderneming, Duwisib Pty Ltd, verkoop. Die omliggende grond is later opgedeel en eweneens verkoop. 

Jayta von Wolf het in 1946 na die Verenigde State teruggekeer en saam met haar ouers in Summit in die deelstaat New Jersey gebly. Die herehuis en stoetery het in die volgende jare geleidelik in verval geraak. Daar word aangeneem dat von Wolf se perde 'n beslissende rol in die geskiedenis van Namibië se woestynperde gespeel het.

Die kasteel, wat nog meermale van eienaar gewissel het, is sedert 1979 in staatsbesit en in 1991 omvattend opgeknap. Sy bestuur is in 2000 oorgedra aan die staatsonderneming Namibia Wildlife Resorts (NWR). Ná 'n tweede renovasie in 2014 is die kasteel as museum toeganklik vir die publiek, maar bied met sy eie gastekamers en dié in die nabygeleë plaashuis asook op die kampeerplek ook toeristeverblyf.



</doc>
<doc id="22477" url="https://af.wikipedia.org/wiki?curid=22477" title="Hardap">
Hardap

Hardap is een van die 14 streke van Namibië. Die streek se naam is van die Hardap-dam afgelei. Hardap se hoofdorp is Mariental en die grootste dorp is Rehoboth. In die ooste is Hardap deels in die Kalahari-woestyn geleë en in die weste in die Namibwoestyn. In die weste grens dit aan die Atlantiese Oseaan, in die suide aan ǀǀKaras, in die ooste aan Suid-Afrika en Botswana, en in die noorde aan Erongo, Khomas en Omaheke.

Die goewerneur van Hardap streek is Esme Sophia Isaack, opvolger van Katrina Hanse-Himarwa in 2015. In die 2004 presidensiële verkiesing ondersteun die streek Hifikepunye Pohamba van SWAPO met 'n meerderheid van die stemme (52%).

In die streeksverkiesings van 2015 het Swapo sewe van die agt kiesafdelings gewen, met slegs Rehoboth Stedelike Weste wat die opposisie op 'n klein manier gewen het.

Hardap het 55 skole met 21,886 leerlinge. Die streek het goeie infrastruktuur met goed ontwikkelde padnetwerke.

Volgens die 2001 Bevolkings- en Behuisingsensus het Hardap 'n bevolking van 68,249 (33.665 vroue en 34.579 mans of 103 mans vir elke 100 vroulike persone) met 'n jaarlikse groei van 0,3%. Die vrugbaarheidsyfer was 3,6 kinders per vrou. 46% woon in stedelike gebiede, terwyl 54% in landelike gebiede woon, en met 'n oppervlakte van 109,651km was die bevolkingsdigtheid 0,6 persone per km. 13% van die bevolking was onder 5 jaar oud, 23% tussen 5 en 14 jaar, 55% tussen 15 en 59 jaar en 8% 60 jaar en ouer. Die bevolking is verdeel in 15,039 huishoudings, met 'n gemiddelde grootte van 4,4 persone. 34% van huishoudings het 'n vroulike hoof van die huis gehad, terwyl 66% 'n man gehad het. Vir diegene van 15 jaar en ouer was 54% nooit getroud nie, 30% getroud met sertifikaat, 1% tradisioneel getroud, 9% getroud met mekaar, 2% geskei en 4% was weduwees.

Die algemeenste tale was Afrikaans (44% van huishoudings) en Nama/Damaras (44%). Vir diegene wat 15 jaar en ouer was, was die geletterdheidsyfer 83%. Byna die helfte van die bevolking is van gekleurde en wit Namibiese groepe. In die onderwys was 84% van die meisies en 83% van die seuns tussen die ouderdomme van 6-15 by die skool, en van diegene ouer as 15, het 73% skool verlaat, 9% was tans op skool en 13% het nog nooit bygewoon nie.

In 2001 was die indiensnemingskoers vir die arbeidsmag (64% van die 15+) 66% in diens en 34% werkloos. Vir diegene 15 + jaar oud en nie in die arbeidsmag (29%), 29% was studente, 37% tuismakers en 33% afgetree, te oud, ens. Volgens die 2012-arbeidsmag-opname het werkloosheid in die Hardap-streek op 28,8% gestaan.

Onder huishoudings het 95% veilige water, 34% geen toiletgeriewe, 51% elektrisiteit vir beligting, 77% toegang tot radio en 20% hout of houtskool vir kook. In terme van huishoudelike hoofbronne van inkomste het 9% van boerdery afkomstig, 61% van lone en salarisse, 7% kontantgeld, 5% van besigheid of nie-boerdery en 15% van pensioen.

Vir elke 1000 lewende geboortes was daar 62 vroulike kindersterftes en 64 manlikes. Die lewensverwagting by geboorte was 53 jaar vir vroue en 51 vir mans. Onder kinders jonger as 15, het 4% 'n ma verloor, 6% 'n pa, en 1% is deur albei ouers gelaat. 6% van die totale bevolking het 'n gestremdheid, waarvan 19% dowes was, 47% blind, 7% het 'n spraakongeskiktheid, 10% handongeskiktheid, 28% beengestremdheid en 6% geestesongeskiktheid.


</doc>
<doc id="22483" url="https://af.wikipedia.org/wiki?curid=22483" title="Hentiesbaai">
Hentiesbaai

Hentiesbaai is 'n klein strandoord wat in die distrik Erongo lê aan die C34-pad aan die Atlantiese Oseaan. Die dorp is sowat 70 km noord van Swakopmund geleë. Hentiesbaai het 'n geskatte bevolking van 3 300 in 2010 gehad.

Kaap Kruis lê 70 km noord van die dorp.




</doc>
<doc id="22484" url="https://af.wikipedia.org/wiki?curid=22484" title="OSC Vellmar">
OSC Vellmar

OSC Vellmar is 'n sportklub uit Vellmar in die deelstaat Hessen in Duitsland, veral bekend vir sy sokkerafdeling.

Die klub is in 1892 gestig as "ÄTV Obervellmar". In 1933 is die klub deur die Nazi’s gedwing om met "ATSV Obervellmar" saam te smelt om "TuS Obervellmar" te vorm, aangesien beide klubs as werkersverenigings as ideologies onwelkom beskou is.

Die klub is in 1976 herdoop na die huidige naam.

Benewens sokker het die klub ook afdelings vir gewigoptel, inline-hokkie, budo, handbal, taekwondo, dans, tafeltennis, gimnastiek en wintersport.



</doc>
<doc id="22486" url="https://af.wikipedia.org/wiki?curid=22486" title="Die volharding van herinnering">
Die volharding van herinnering

La persistencia de la memoria (1931) of Die volharding van herinnering (ook bekend onder die Engelse titel, "The Persistance of Memory") is moontlik een van die bekendste skilderye deur die kunstenaar Salvador Dalí. Die skildery is bekend vir sy beelde van sagte, verwelkte sakhorlosies.

Die Museum of Modern Art (MoMA, "Museum van moderne kuns") in New York besit die skildery sedert 1934. Dit word tans egter vertoon by die Tate Modern in Londen, vanaf 1 Junie tot 9 September 2007, as deel van 'n uitstalling getiteld ""Dalì and Film"". Daarna sal dit reis na die Los Angeles County Museum of Art (14 Oktober 2007 - 6 Januarie 2008) en die Salvador Dalì Museum, in St. Petersburg, Florida (1 Februarie - 1 Junie 2008). Dit sal terugkeer na sy tuiste by die Museum of Modern Art in Junie 2008 as deel van die uitstalling ""Dalí and Film"" wat strek van 29 Junie tot 15 September 2008.

Die skildery is 'n olieverfskildery op doek, met 'n grootte van 24 × 33cm. Hierdie bekende surrealistiese werk het die beeld van 'n sagte, verwelkte sakhorlosies geïntroduseer, 'n tema wat Dalí sou herhaal in Die uiteenvalling van die volharding van herinnering (1952-1954). Daar is drie sulke horlosies te sien in hierdie skildery: een is oor die kant van 'n groot bruin blok in die linker-onderkantste hoek gedrapeer en het 'n vlieg op. 'n Tweede hang oor 'n enkele tak wat spruit uit 'n skynbaar dooie boomstam wat op dié bruin blok staan. In die middel van die skildery is daar 'n vervormde gesig (waarskynlik die kunstenaar self s'n) wat op 'n sofa lyk, die derde horlosie is oor die rugkant van hierdie "sofa" gedrapeer. Dalí het self na hierdie horlosies as die "camembert van tyd" verwys.

Naas die drie verlepte sakhorlosies is daar ook 'n helderder sakhorlosie wat op die bruin blok lê en 'n realistiese vorm besit. Dié sakhorlosie is donkerder in kleur en wemel van miere. Saam met die surrealistiese sakhorlosies suggereer dit dat tyd minder absoluut is as wat mens dink. Die miere simboliseer dan ook verganklikheid en vervolgens word tyd as verganklik uitgebeeld.

In die verte is daar 'n oseaan sigbaar met goue kranse aan die regterkant wat die kusgebied in Katalonië, Dalí se tuisland, voorstel.



</doc>
<doc id="22493" url="https://af.wikipedia.org/wiki?curid=22493" title="Griekwa-Afrikaans">
Griekwa-Afrikaans

Griekwa-Afrikaans is 'n subvariëteit of dialek ('n taalvariant) van die Oranjerivier-Afrikaanse geolek wat saam met ene Adam, 'n vrygestelde slaaf, op die plek wat later Griekwastad genoem is, aangekom het. Lank het die geolek goed bewaar gebly omdat die kontak na buite beperk was, maar saam met die moderne media soos televisie het die afsterf begin. In Hans du Plessis se bundel "Gewete van Glas" het hy Griekwa-psalms opgeteken. Du Plessis was ook die skrywer van die eerste drama in Griekwa-Afrikaans, "Broerse". Hier volg die eerste vier versreëls van 'n psalm:

<poem style="font-style: italic; margin-left: 1em">Ek slat my twee oge op:
my kyk vang die verste kop
waarvan sal my hulp nou kom?
My hulp is vannie Jirre, van Hom.</poem>



</doc>
<doc id="22494" url="https://af.wikipedia.org/wiki?curid=22494" title="Homoniem">
Homoniem

Homonieme is woorde wat dieselfde spelling het en ook dieselfde klink, maar waarvan die betekenisse verskil. Die verskil in betekenis kan net afgelei word as daar na die konteks waarin dit gebruik word, gekyk word.




</doc>
<doc id="22502" url="https://af.wikipedia.org/wiki?curid=22502" title="Antoniem">
Antoniem

'n Antoniem, van die Grieks "anti" ("teenoorgestelde") en "onoma" ("naam"), is 'n woordpaar wat teenoorgestelde betekenisse het, soos "dag" en "nag", "warm" en "koud" en "op" en "af".

Antonieme is slegs van toepassing op die betekenis van woorde en nie die werklike konsepte wat die woorde onderlê nie. "Kind" en "ouer" is byvoorbeeld antonieme, maar iemand wat 'n ouer is, mag ook weer 'n ander persoon se kind wees.

Voorbeelde van antonieme:

















</doc>
<doc id="22507" url="https://af.wikipedia.org/wiki?curid=22507" title="Luc Tuymans">
Luc Tuymans

Luc Tuymans (gebore in 1958 in Mortsel) is 'n bekende skilder uit Vlaandere. Hy woon en werk in Antwerpen.



</doc>
<doc id="22510" url="https://af.wikipedia.org/wiki?curid=22510" title="SpVgg EGC Wirges">
SpVgg EGC Wirges

Spvgg Eintracht Glas Chemie Wirges is 'n sportklub uit Wirges in die deelstaat Rynland-Palts in Duitsland, veral bekend vir sy sokkerafdeling.

Die huidige klub het in 1972 ontstaan uit die samesmelting van "SC 1924 Wirges", "SV 1949 Ebernhahn" en "SV Rot-Weiß 1921 Siershahn". Benewens sokker het die klub ook afdelings vir atletiek en gimnastiek.

Die klub se grootste prestasie was om die Oberliga te haal in 1983, 1994 en 1998.



</doc>
<doc id="22524" url="https://af.wikipedia.org/wiki?curid=22524" title="Lys van streeksname in Suid-Afrika">
Lys van streeksname in Suid-Afrika

Hierdie is 'n lys van streeksname in Suid-Afrika.











</doc>
<doc id="22526" url="https://af.wikipedia.org/wiki?curid=22526" title="Lys van Internettopvlakdomeine">
Lys van Internettopvlakdomeine

Hier volg 'n lys van topvlakdomeine (Engels: "Top-level domains (TLDs)") van die Internet.



</doc>
<doc id="22527" url="https://af.wikipedia.org/wiki?curid=22527" title=".ec">
.ec

.ec is die Internettopvlakdomein vir Ecuador.




</doc>
<doc id="22529" url="https://af.wikipedia.org/wiki?curid=22529" title="Alizée">
Alizée

Alizée Jacotey (gebore in Ajaccio, Korsika op 21 Augustus 1984) is 'n Franse sangeres.

Die verhoognaam wat sy gebruik, "Alizée", is die vroulike vorm van die Franse woord "alizé" wat "passaatwind" beteken. Sy het dié naam gekies omdat haar ouers ywerige branderplankryers was. Alizée word as 'n protégé van Mylène Farmer en Laurent Boutonnat beskou. Farmer is 'n bekende en suksesvolle Franse sangeres, en Boutonnat is 'n liriekskrywer en komponis. Alizée se bekendste treffer is "Moi... Lolita", wat 'n groot sukses was in byna die hele Europa en dele van Oos-Asië.

Op die ouderdom van vier het Alizée met danslesse begin. Sy het só goed gevaar dat sy daarna nog sanglesse en dramalesse ook geneem het. Op elf het Alizée aan 'n vliegmaatskappy se tekenwedstryd deelgeneem, wat sy gewen het en haar tekening is toe op een van die maatskappy se vliegtuie aangebring. Op vyftien het sy aan 'n sangkompetisie op TV deelgeneem, waar sy die lied "Ma Prièrre" gesing het en daarmee gewen het.

In 2001 is Alizée as die beste nuwe kunstenaar op die NRJ-toekennings verkies. Op 30 April 2001 het sy 'n regstreeks op die Museumplein in Amsterdam opgevoer. Tydens 'n onderhoud met Daphne Bunskoek die volgende dag, het Alizée onder andere vertel van haar planne om nog aanhangers in Japan en Kanada te verower, haar eie karakter (lui, nuusgerig, vasberade), die veranderinge in haar lewe sedert sy beroemd geword het, en haar bewondering van die sangeres Madonna.

Op 6 November 2004 het Alizée die knoop met medesanger Jérémy Châtelain deurgehaak. Op 28 April 2005 is hul eerste dogtertjie, Anny-Lee, gebore.

Alizée se loopbaan het die afgelope tyd stilgestaan, maar sy maak binnekort 'n terugkeer met 'n nuwe album.






</doc>
<doc id="22532" url="https://af.wikipedia.org/wiki?curid=22532" title="Puls">
Puls

'n Puls is enige eenmalige versteuring wat deur 'n medium beweeg. Die puls beweeg altyd weg vanaf die oorsprong van die versteuring. Daar bestaan twee soorte pulse wat deur 'n medium kan beweeg: indien die versteuring loodreg is op die rigting waarin die pols beweeg, word na die puls as "transversaal" verwys. Indien die versteuring samelynig (parallel) is aan die rigting waarin die puls beweeg, word na die puls as "longitudinaal" verwys. 'n Voorbeeld van 'n transversale puls is 'n puls in 'n liggolf of watergolf. Pulse in klankgolwe is voorbeelde van longitudinale pulse. 'n Opeenvolging van pulse vorm 'n golf.


</doc>
<doc id="22535" url="https://af.wikipedia.org/wiki?curid=22535" title="Suiwer stof">
Suiwer stof

'n Suiwer stof is 'n stof wat nie fisies in twee of meer stowwe geskei kan word nie. Wanneer stowwe fisies geskei word, word dit gedoen met behulp van byvoorbeeld handsortering of filtrasie. Suiwer stowwe kan chemiese elemente òf chemiese verbindings wees. Chemiese elemente is in hul eenvoudigste vorm en kan nie deur chemiese metodes in eenvoudiger stowwe opgebreek word nie. Chemiese verbindings is op molekuulvlak en kan deur middel van chemiese metodes verder opgebreek word totdat ál die elemente tot in hul eenvoudigste vorme ontbloot word. Voorbeelde van suiwer stowwe sluit in O, NaCl (tafelsout) en water (HO).


</doc>
<doc id="22537" url="https://af.wikipedia.org/wiki?curid=22537" title="Hokey Pokey">
Hokey Pokey

Die Hokey Pokey (uitgespreek as "hou-kie pou-kie"), soms ook bekend as die Hokey Cokey, is 'n dansie waarin verskeie individue kan deelneem. Dit het 'n kenmerkende deuntjie en lirieke. Die dansie is baie populêr in Engelssprekende lande, en veral onder jong kinders. Dit is onbekend presies hoe en waar die dansie ontstaan het. Daar is twee tradisies van die dansie wat in twee verskillende dele van die wêreld ontwikkel het.

In die Verenigde State het hierdie dansie in die 1950's populêr geword onder die benaming "Hokey Pokey". Die kopiereg van die gepaardgaande liedjie is in 1950 aan Larry LaPrise, Charles Macak en Tafit Baker toegestaan. Die legende lui dat hierdie trio die pretdansie in 1949, ter vermaking van die ski-mense by Idaho se Sun Valley-oord, geskep het. Hierdie legende kan nie as waar beskou word nie, omdat die dansie reeds baie gewild onder die Amrikaanse en Britse diensmag was tydens die Tweede Wêreldoorlog.

In Brittanje staan hierdie dansie bekend as die "Hokey Cokey" en het dit presies dieselfde lirieke, deuntjie en dansie as die Amerikaanse weergawe daarvan. Dit was gewild in Engeland gedurende die 1940's. In die Londense Cockney-uitspraak staan die dansie bekend as die "Okey-cokey". Die dansie word wyd beskou as 'n tradisie.


</doc>
<doc id="22538" url="https://af.wikipedia.org/wiki?curid=22538" title="Dewey-klassifikasiestelsel">
Dewey-klassifikasiestelsel

Die Dewey-klassifikasiestelsel is 'n soort klassifikasiestelsel wat hoofsaaklik in biblioteke en bronnesentrums gebruik word om naslaanwerke te rangskik. Fiksie word alfabeties gerangskik volgens die eerste drie letters van die skrywer se van. Volgens die Dewey-klassifikasiestelsel word inligting in tien hoofkategorieë verdeel:


Die tien hoofkategorieë word dan elk weer in tien subkategorieë verdeel. In die handboek van die Dewey-klassifikasiestelsel word onderwerpe alfabeties aangegee. Mens kan 'n onderwerp daarin naslaan om die nommer wat gesoek word (byvoorbeeld tennis), te vind.

Alhoewel baie biblioteke vandag slegs oor 'n digitale katalogus op rekenaar beskik, het die meeste nog 'n kaartkatalogus wat in drie dele verdeel is, naamlik outeurs, onderwerpe en titels.


</doc>
<doc id="22539" url="https://af.wikipedia.org/wiki?curid=22539" title="Boek">
Boek

'n Boek is 'n algemene voorwerp wat 'n klomp gebundelde bladsye het waarop daar in ink, of soms ander stowwe, inligting geskrywe staan. Boeke kan oor een onderwerp handel (soos storieboeke en veldspesifieke boeke) of oor 'n hele aantal (soos ensiklopedieë). Boeke beskik oor die volgende kenmerke:

Volgens Unesco se definisie word enige gedrukte publikasie wat nie gereeld verskyn nie, aan die publiek beskikbaar gestel word en met uitsondering van die titelblad en omslag 'n minimum van 49 bladsye het as boek beskou. Tans word daar jaarliks sowat 1,2 miljoen boeke gepubliseer (waarvan 375 000 in Engels en 80 000 in Duits verskyn). Die wêreldwye omset beloop meer as 600 miljard ZAR.

Moderne variante van boeke sluit e-Boeke met digitaalgestoorde boektekste en oudioboeke in.

Ensiklopedieë, handleidings, jaarboeke en ander naslaanwerke bevat feitelike inligting, maar hierdie naslaanwerke verwys ook na ander bronne waar meer inligting verkry kan word. Dit word in 'n bibliografie gelys. Sulke boeke help gewoonlik met navorsing.


</doc>
<doc id="22541" url="https://af.wikipedia.org/wiki?curid=22541" title="Tydskrif">
Tydskrif

'n Tydskrif is 'n versameling gebinde bladsye waarin 'n wye verskeidenheid van inligting oor aktuele onderwerpe en artikels wat oor 'n lang tydperk van belang kan bly, aangetref word. Die mees onlangse uitgawes van tydskrifte word hoofsaaklik in supermarkte en hoekkafeë gevind. Biblioteke bewaar gewoonlik die ouer uitgawes in 'n stoorplek. Artikels word gewoonlik ook gekatalogiseer.

Van die bekendste Afrikaanse tydskrifte sluit in:



</doc>
<doc id="22542" url="https://af.wikipedia.org/wiki?curid=22542" title="Sinoniem">
Sinoniem

Sinonieme is woorde wat min of meer dieselfde betekenis het, byvoorbeeld:

Alhoewel twee woorde soms min of meer dieselfde beteken, is die nie vanselfsprekend dat albei ewe goed op elke plek inpas nie, want die gevoelswaarde en toon kan verskil:
"Eindeloos" en "oneindig" beteken albei "sonder einde", maar oneindig beteken ook "buitengewoon groot" of "onbegrens". "Eindeloos" druk soms 'n negatiewe gevoel uit:

Voorbeelde van sinonieme:
Geval



</doc>
<doc id="22543" url="https://af.wikipedia.org/wiki?curid=22543" title="Homofoon">
Homofoon

Homofone is woorde wat presies eenders klink, maar waarvan die betekenis en spelling verskil.

Die woorde "vlei" en "vly" is homofone van mekaar:

In hierdie geval is "faal" en "vaal" homofone van mekaar:

Meer voorbeelde:




</doc>
<doc id="22544" url="https://af.wikipedia.org/wiki?curid=22544" title="Semantiek">
Semantiek

Semantiek verwys na die betekenis van taal. Kommunikasie kan slegs doeltreffend plaasvind wanneer die betekenis van die woorde vir sowel die spreker/skrywer as die luisteraar/leser duidelik is.




</doc>
<doc id="22546" url="https://af.wikipedia.org/wiki?curid=22546" title="Sinsbou">
Sinsbou

Sintaksis of sinsleer het onder meer te doen met hoe sinne opgebou word, want die volgorde van die sin speel dikwels 'n belangrike rol by die betekenis wat oorgedra word. Sintaksis het dus te make met die verhouding waarin woorde tot mekaar staan in sinne. Voorbeelde waar sintaksis die betekenis van 'n sin kan verander:

Sintaksis steun dikwels sterk op woordsoortetikettering om analises te doen. So ook kan die verskeie sinstipes verder geklassifiseer word na verlang van die eenhede waaruit die sin bestaan en die funksie wat elke sinsdeel vervul. 

Daar word tussen vier basiese sinstipes onderskei:

Die hond loop al weer in die straat rond. 
Kontak my gerus by adres@adres.co.za.
Ek is siek en sat vir jou gesanik. Siek en sat. 

Wat is jou naam?
Ek sit en wonder: Hoe laat is dit eintlik?
Sy is pragtig, nie waar nie?
Wie weet, miskien kom sy tog more huis toe.
Wat praat jy alles, buurman. 

Kom hier! Gou!
Pasop vir jou!
"Uit!" roep die tennisskeidsregter van sy stoel af. 
Eina!
Ag nee, man!
Net nie dit nie!
Hy is soggens 'n regte ou sonstraaltjie!

Afrikaanse Grammatika

Nominalisering

Pragmatiek

Semiotiek

Sintaktiese terme

Woordsoorte

Afrikaanse woordelys en spelreëls, 2017. Kaapstad: Pharos

VIvA, 2019. Taalportaal, 

Virtuele Instituut vir Afrikaans (VIvA) — Taalpo. rtaal: 


</doc>
<doc id="22549" url="https://af.wikipedia.org/wiki?curid=22549" title="Pous Zefirinus">
Pous Zefirinus

Zefirinus was die vyftiende pous van die Rooms-Katolieke Kerk.

Pous Zefirinus was 'n Romein van geboorte. Sy geboortedatum is onbekend. Hy is oorlede op 20 Desember 217. In 199 volg hy Pous Victor I op en word na sy dood opgevolg deur Pous Callixtus I. Hy is begrawe in 'n aparte kripte in die Callixtus begraafplaas op die Via Appia. Die naam Zefirinus beteken “Weste wind”.

Pous Zefirinus lei die Kerk in die 3de eeu, 'n periode gekenmerk deur dogmatiese probleme oor die Drie-eenheid, gnostieke leerstellings, montanisme en modalisme. Sy beeld word veral bepaal deur die geskrifte van die latere teenpous Hippolitus. Hy noem Zefirinus “swak en korrup”. Hy verwyt Zefirinus laksheid jeens die sabellianisme en die monargianisme. Desondanks word die verspreider van die opvattings Noëtius van Smirna deur Zefirinus met die instemming van sy raadsman die latere Pous Callixtus geëkskommunikeer. Hippolitus en Pous Zefirinus het veral verskil oor boetedoening. Zefirinus en Callixtus was van mening dat boetedoening en vergiffenis herhaal kan word na terugval in die sonde, terwyl Hippolitus dit veroordeel het. Dit het in 217 tot 'n skisma gelei.

Zefirinus het in die spoor van die konflikte rond Noëtius van Smirna die eerste pouslike uitspraak ex cathedra gemaak: “”Ek erken slegs een God, Jesus Christus, en geen ander, wat gebore is of geleef het.” Met die dogmaformulering skep Zefirinus 'n versoeningsmoontlikheid met die modalistiese patripassiane van Kleomenes wat die leer van Noëtius van Smirna aangehang het, asook die ditheïstiese opvattings van Hippolitus.

Zefirinus voer ook 'n paar kleiner gebruike in soos die hostieskaal of siborie en die kristalkelk. Hy het ook die ouderdomsgrens vir nagmaal vasgestel op 14 jaar iets wat onveranderd gebly het totdat Pous Pius X dit na 7 jaar verlaag het.

Die Christenvervolgings het verskerp tydens die bewind van Zefirinus. 'n Deel daarvan het verband gehou met die feit dat die keiser Septimius Severus in 203 'n herdenking ter viering van sy die tiende bewindsjaar gehou het. Christene het die vierings nie bygewoon nie. Later die jaar het die keiser 'n edik uitgevaardig wat bekering tot die Christendom verbied het met baie swaar strawwe. Dit was alles deel van Septimius se beleid om 'n enkele Romeinse godsdiens tot stand te bring.

'n Teenpous Natalius, wat biskop van 'n mededingende Christelike sekte in Rome was, het glo onderdanigheid aan Pous Zefrinus beloof “in sak en as” nadat hy “deurnag deur heilige engele gegesel is.”

Geskiedskrywers is verdeel oor die daadkrag of gebrek daaraan wat Zefirinus aan die dag gelê het, maar almal is dit eens dat sy raadgewer en opvolger Callixtus 'n groot invloed op hom gehad het.

Pous Zefrinus word as heilige in die Rooms-Katolieke Kerk vereer. Sy feesdag is op 26 Augustus.




</doc>
<doc id="22550" url="https://af.wikipedia.org/wiki?curid=22550" title="Palmrekenaar">
Palmrekenaar

'n Palmrekenaar is 'n verkleinde vorm van die algemene rekenaar en is selfs kleiner as 'n notaboekrekenaar. Dié onderwerp is só dat die palmrekenaar in die gebruiker se hand sal pas. Dit is amper soos 'n dagboek op 'n rekenaar en werk met 'n battery wat herlaai kan word. Die funksies van 'n palmrekenaar is beperk, maar dít wat die palmrekenaar kan doen, doen hy op 'n gespesialiseerde manier.

Palmrekenaars kan gewoonlik gebruik word vir Internetdoeleindes soos die stuur en ontvangs van vonkpos en om die Wêreldwye web te blaai. Sommiges kan nog fakse ook stuur en ontvang. Gewoonlik kan palmrekenaars ook as dag- en adresboeke ingespan word. Mens kan ook lyste opstel van wat alles gedoen moet word op 'n spesifieke dag. Hierdie lyste staan bekend as "to-do"-lyste. Die palmrekenaar kan soos 'n wekker of 'n soort alarm gestel word om mens te herinner aan belangrike afsprake en verjaarsdae.


</doc>
<doc id="22551" url="https://af.wikipedia.org/wiki?curid=22551" title="G8-spitsberaad in Heiligendamm 2007">
G8-spitsberaad in Heiligendamm 2007

Die G8-spitsberaad in Heiligendamm 2007 is die 33ste spitsberaad van die Groep van Agt se regeringshoofde, wat tussen 6 en 8 Junie 2007 in Heiligendamm (Duitsland) plaasgevind het. Die spitsberaad onder die presidentskap van die Duitse bondskanselier Angela Merkel het "Groei en Verantwoordelikheid" as sy hooftemas behandel. Die Duitse regering het vooraf ekonomiese vraagstukke en ontwikkelingshulp vir Afrika as die belangrikste onderwerpe genoem.

Vir die spitsberaad is spesiale veiligmaatreëls getref, aangesien teenstanders van globalisering vooraf betogings aangekondig het om die spitsberaad te ontwrig. Gedurende gewelddadige betogings in die hawestad Rostock (Mecklenburg-Voorpommeren) is reeds dae voor die spitsberaad 520 betogers en 433 polisiemanne as gevolg van klipgooiery beseer. Die onluste het uitgebreek nadat sogenaamde "outonome groepe", gewelddadige betogers, die polisie met klippe bestook het.

Aangesien die Kyoto-protokol in 2012 sal eindig, het die Duitse bondskanselier vooraf 'n oproep aan die regeringshoofde van die belangrikste nywerheids- en ontwikkelende lande gedoen om hulle storting van kweekhuisgasse drasties te verminder.

Bondskanselier Angela Merkel pleit vir 'n liberale ekonomiese wêreldorde, en volgens haar moet die oopheid van die handel gepaardgaan met 'n billike en regverdige beslegting van geskille en die internasionale handhawing van sekere sosiale en ekologiese norme.

Die belangrikste internasionale vraagstukke het die onluste in die Gasastrook, Palestynse missielaanvalle op Israel, die politieke situasie in Libanon en Iran se kernprogram ingesluit.

Die G8-state het vooraf aangekondig dat die ontwikkelingshulp vir Afrika hersien sal moet word. Die G8-state gaan hulle in die toekoms konsentreer op Afrikalande wat politieke en ekonomiese hervorming steun. Bereidheid tot goeie regering en die skepping van 'n klimaat wat beleggings bevorder, die stryd teen MIV/Vigs en vrede en veiligheid is die belangrikste sleutelwoorde in hierdie verband.

Gevorderde ontwikkelende lande wat deur 'n sterk ekonomiese groei gekenmerk word – soos byvoorbeeld die Volksrepubliek China, Indië, Brasilië, Meksiko en Suid-Afrika – sal volgens die G8-state 'n groter rol by onderhandelinge speel. Nogtans sal die Groep van Agt geen nuwe lidlande aanvaar nie.

In Duitsland is onder meer die veiligheidsmaatreëls in verband met die spitsberaad gekritiseer. 16 000 polisiemanne, 1 100 soldate, 'n Duitse fregat, twaalf patrolliebote en twee Amerikaanse Vlootskepe is vir die driedaagse spitsberaad benodig. Heiligendamm is deur middel van 'n omheining met 'n totale lengte van twaalf kilometer en 'n seespergebied met 'n oppervlakte van 280 vierkante kilometer teen aanvallers en betogers beskerm. Die totale koste van die veiligheidsmaatreëls het 92 miljoen € beloop.



</doc>
<doc id="22552" url="https://af.wikipedia.org/wiki?curid=22552" title="Toorberg">
Toorberg

Toorberg is 'n veel bekroonde roman deur die Afrikaanse skrywer Etienne van Heerden. Met dié roman het Van Heerden die CNA-prys vir Letterkunde, die W.A. Hofmeyr-prys en die Hertzogprys gewen. Laasgenoemde prys is die hoogste toekenning wat 'n literêre werk in Afrikaans kan ontvang. Die roman het hom ook die ATKV-prys vir goeie en gewilde lektuur besorg. Die roman word hoog aangeskryf deur letterkundiges en is volgens die ATKV 'n lekkerlees-boek vir die "gewone" leser.

Die verhaal is gebaseer op 'n ware gebeurtenis wat baie in die nuus was, dié van 'n kind wat in 'n put geval het en hoe daar gesukkel is om die kind uit te haal. Die gebeure het die verbeelding van die hele Suid-Afrika aangegryp. Die kind in die werklike gebeure is lewend uit die gat gehaal, maar Van Heerden het hierdie gegewe verwerk tot 'n ander verhaal. In "Toorberg" kombineer hy hierdie verhaal met die familieverhaal van 'n denkbeeldige familie op 'n familieplaas.

Toorberg val baie duidelik onder die roman-genre. Daar is 'n baie duidelike verhaalverloop. Die verhaal strek oor 'n lang tydperk en behels 'n hele familiegeskiedenis - 'n groot aantal karakters figureer in die verhaal.

Die hele verhaal speel af op die plaas, Toorberg. Toe StamAbel die plaas betrek het, was daar 'n fontein of Oog bó in die berg. Die berg word pertinent op die voorblad van die boek uitgebeeld: 'n tafelbergagtige berg met 'n plat plato. Die plaas waar die gebeure afspeel, is baie belangrik vir die Moolmangeslag.

Die verhaal word in die derdepersoonsvertelling aangebied.

Die titel, "Toorberg", plaas die teks onmiddellik binne 'n bepaalde ruimte, naamlik die Toorberg-plaas in die Oos-Kaap. Reeds uit die titel kan afgelei word dat die ruimte 'n baie belangrike rol in die roman speel; dat die berg soos 'n stilswyende getule gaan troon oor ál die gebeure en karakters. Die "toor" in "Toorberg" berei die leser ook voor op 'n verhaal wat in 'n waas van geheimsinnigheid gehul word. Dis 'n verhaal wat die leser só betower, dat hy later self nie meer kan onderskei tussen werklikheid en fiksie nie.

'n Alomteenwoordige verteller, wat van die derdepersoonsverteller gebruik maak, is in die roman aan die woord.

Gewoonlik "kyk" die alomteenwoordige verteller deur één karakter (die hoofkarakter) se oë na die gebeure. "Toorberg" word egter uit meer as een gesigshoek aangebied. Hierdie fenomeen word 'n "wisselende fokalisering" genoem. 'n Hele reeks van vertellers (lewendes én dooies) kry tydens die 47 hoofstukke kans om húl perspektief op gebeure te gee, hoewel die magistraat se perspektief oorheers.



Die gebeure rondom die dood van Druppeltjie du Pisani vorm die sentrale fokuspunt in die roman. Twee ander fokuspunte in die verhaal (wat albei met Druppeltjie se dood verband hou) is die magistraat se ondersoek na die boorgat-ongeluk; en die geskiedenis van die Moolman-familie. Die feit dat die verteller op een sentrale gebeurtenis fokus, verhoed dat die roman fragmentaries of brokkelrig word en bind dit tot eenheid.

Die verhaalwêreld is 'n produk van die skrywer se verbeelding. Dis dus 'n verbeelde werklikheid waarin verbeelde karakters verbeelde dade verrig. Omdat dit 'n verbeeldingswêreld is, is dit nie afhanklik van die gewone wette van ruimte en tyd nie. Dit verklaar byvoorbeeld waarom Van Heerden sommer die dooies saam met die lewendes kan laat verskyn en waarom Soois se bloed elke jaar op die herdenkingsdag van sy dood op die tuinmuur uitslaan.

Tóg laat die skrywer die leser glo dat die storie wat hy vertel net sowel die werklikheid kon wees. Hy maak van die volgende tegnieke gebruik om dít reg te kry:

Die kernverhaal is dié van 'n magistraat wat gestuur word om die saak te ondersoek van 'n vertraagde kind, Noag "Druppeltjie" du Pisani, wat in 'n boorgat geval en doodgeskiet is nadat alle pogings om hom te red, misluk het. Saam met die storie van Druppeltjie word die geskiedenis van vyf geslagte Moolmans (én hul Skaamfamilie) ontplooi.

Die verteltyd is 186 bladsye, of die tyd wat die leser het om die verhaal te lees. Die verlede tyd dui op die tyd wat verloop het vandat daar begin is met StamAbel se geskiedenis, deur vyf geslagte Moolmans, tot twee maande ná die magistraat se ondersoek. Die magistraat se ondersoek word in die teenwoordige tyd vertel. Die gebeure rondom Druppeltjie se dood, sowel as die geskiedenis van die Moolmans, word vanuit 'n agternaperspektief aangebied, d.w.s. in die verlede tyd.

Die verhaal verloop nie chronoloegies nie (word nie volgens kalendertyd vertel nie), maar wél fragmentaries. Dít beteken dat die tydsgrepe (hede, verlede en toekoms) mekaar voortdurend afwissel. Die funksie van Van Heerden se deurmekaarskommeling van die chronologie is dat die verskillende tydsvlakke gelyktydig aanwesig is. Sodoende word hede, verlede en toekoms in samehang met mekaar gesien. Nóg 'n voordeel is dat die fragmentariese vertelstyl spanning opbou. Die laaste paar minute van die gebeure om die boorgat word eers in die laaste hoofstuk beskryf, gevolglik moet die leser tot die einde wag om te sien wat werklik gebeur het.

Die ruimte van die verhaal is die Toorberg-plaas, geleë in Graaff-Reinet se omgewing in die Oos-Kaap. Die plaas is ontdek deur StamAbel, saam met sy agterryer, Jan Swaat, en sy spoorsnyer Hans-Boesman. Dis 'n paradyslike stuk grond met vleie en vrugbare aarde waar die rooi- en suurgras welig groei. Boonop is die plaas aanvanklik baie waterryk. StamAbel oorweeg dit eers om die plaas "Paradysberg" te noem, maar besluit uiteindelik op die naam "Toorberg", ""...omdat hy die wonder van dié nuwe wêreld met sy Oog, vleie en gras nie heeltemal begryp het nie."" (p. 3).

Soos die Moolman-geskiedenis vorder, verander die ruimte. Die Oog wat eens water uit sewe klipgleuwe gespuit het, droog heeltemal op. Volgens Waterwyser bruis Toorberg se watertafels nog van die soet, helder water, maar die ondeurdringbare rotslaag keer Abel se boormasjien om daarby uit te kom. Dis asof die plaas sy water met opset van hulle weerhou:
Die plaas is dus die enigste "karakter" wat die moed het om die Abels teë te gaan en hulle te laat boet vir hul sonde.

Atmosfeer
'n Volgende belangrike "karaktertrek" van die Toorberg-ruimte is die waas van misterie wat dit omgewe. Die mis teen die berghange, die geroep van kolganse en die grot met sy Boesman-tekeninge en doodsbeendere, dra alles daartoe by. Dis in só 'n millieu nie vreemd dat ""... waarheid en verdagsel, geskiedenis en toekoms en lewe en dood ..."" deurmekaar loop nie (p. 10). Die landelike atmosfeer van Toorberg word gekontrasteer met die milleu van verstedeliking en rasse-spanninge.

Die Toorberg-opstal was StamAbel met sy ferm, giergie treë afgemeet het, is die grootste opstal in die kontrei. Vir die dak het StamAbel sinkplate uit Engeland laat invoer. Die huis se inhoud getuig ook van welvaart. Omtrent alles - van die porselein tot die meubels - is ingevoer. Kaatjie-hulle se huisie in die Stiefveld getuig weer van groot armoede. Dis 'n klein plekkie waarby die magistraat moet in-"buk". Die voorhuis word net met 'n afskorting van die res van die huis geskei. Die plek is karig gemeubileer. Daar is net 'n vuurherd en 'n kombuiskas met blikbekers en -borde in. Teen die muur staan 'n voosgevatte kitaar (in vergelyking met Ouma Olivier se ingevoerde klaviere). Die kontras in ruimte beklemtoon die onregverdige verdeling van rykdom tussen die Familie en die Skaamfamilie.

Gebondenheid
Die ruimte het 'n groot invloed op die Toorberg-karakters. Hulle is nie net lief vir die grond nie, maar is op 'n manier ook "gebonde" daaraan. Ella sê: ""Toorberg het geen Moolman nog vry laat gaan nie (...) nie in die lewe nie en nie in die dood nie.""' (p. 12). By ál die Moolmans wat nie meer op die plaas bly nie is daar 'n intense verlange na die grond. Daar word byvoorbeeld vertel van hoe Posmeester met sy verkyker na Toorberg kyk as die verlange te veel raak en hoe Andreas homself vermom net om weer op die plaas te kom. Nóg 'n voorbeeld van die karakters se gebondenheid aan hul geboortegrond is die feit dat ál die Moolmans (die "weggooivelle" ingesluit) ná hul dood weer daarheen terugkeer.

Droogte
Sentraal in die roman staan die droogte was so deel is van die Suid-Afrikaanse werklikheid. Die magistraat som die invloed watt die droogte op mense het soos volg op: ""Dis 'n land (...) wat mense laat skuldig voel. 'n Land wat jou laat voel daar moet 'n rede wees waarom die genadige reën net so dan en wan oor jou trek.""' (p. 56). OuAbel en Abel word die ergste deur die droogte geraak. Omdat hulle "baas van die plaas" is, is dit hul verantwoordelikheid om te sorg dat daar genoeg water op Toorberg is. Dis 'n "roeping" waaraan hulle albei swaar dra en wat OuAbel sommer van jongs af al lewensmoeg het. OuAbel probeer sy verantwoordelikheid nakom deur die massiewe akwadruk te laat bou, en Abel laat kom 'n boormasjien waarmee hy die plaas vol gate boor - sonder sukses. Hulle moet magteloos toekyk hoe die plaas stadig maar seker onder hul hande doodwurg.

Die kragmeting tussen mens en natuur het die funksie dat dit die spanning verskerp. Die ruimte beïnvloed ook die gebeure in die verhaal. As dit nie vir die droogte was nie, sou Abel nie nodig gehad het om die boorgat te voor waarin Druppeltjie geval het nie.

Die grootste bron van uiterlike konflik is die botsing tussen die Abels en ander lede van die Moolman-familie - dié wat deur hul velkleur, godsdienstige oortuigings en ander verskille na die "rand van Toorberg" weggeskuif word. StamAbel kom in konflik met drie van sy vyf seuns. Floors word met 'n sambok van die werf af gejaag omdat hy die kleurskeidslyn oortree. Met Regter Lucius stry StamAbel oor "die weë van die reg en die onreg". Andreas word die plaas verbied omdat hy "slap gewrigte" het en omdat hy hom met die Engelse assosieer - selfs nadat Soois deur die Engelse doodgeskiet is in die Rebellie. OuAbel bots met twee van sý kinders. Sy gunsteling seun, De la Rey, word uit die testament gesny omdat hy té sensitief is na sy pa se sin. Met Posmeester wil OuAbel niks te doen hê vandat hy getroud is met Amy O'Leary nie. Omdat die Moolmans stoere Protestante is, weier OuAbel om Amy - 'n Rooms Katoliek - as skoondogter te aanvaar en word sy én Posmeester na die onderveld verban. Amy en haar seun, Koevert, koester gevolglik 'n wrok teenook die "uitverkore" Abels. Abel se dogter, KênsTillie, verraai die stambloed deur 'n buite-egtelike verhouding met Waterwyser aan te knoop. Die manier waarop Abel sy konflik met KênsTillie hanteer, is om haar - en haar buite-egtelike seuntjie, Druppeltjie - summier te ignoreer. Die konflik tussen die Familie en die Skaamfamilie kulmineer hoofsaaklik in die botsing tussen DwarsAbel en Andries Riet se kinders, Shala en Oneday. Andries het sy kinders só grootgemaak dat hulle nie meer ge is met die baas-kneg-verhouding nie. Dit bring hulle in konflik met DwarsAbel wat sy baasskap oor die Riete op enige denkbare manier wil handhaaf. Bó en behalwe die persoonlike konflik tussen lede van die Moolman-familie, is rasse- en politieke konflikte ook sterk teenwoordig. Daar is ook uiterlike konflik tussen die magistraat en OuAbel, wanneer OuAbel die magistraat probeer verhinder om sy neus in die Moolman-sake te steek.

Omdat dit in hierdie roman eerder gaan om 'n hele familie (en oor mense in die algemeen) as oor 'n enkeling, kan 'n mens verwag dat innerlike konflik van groepe meer aandag sal geniet as dié van individue.

Dit lyk dalk nie op die oog af asof die Abels met innerlike konflik worstel nie, maar uiterlike handelinge soos StamAbel se perdryery, Abel se windpompklimmery en DwarsAbel se motorfietsryery, bewys die teendeel. Hierdie obsessiewe handelinge het geen praktiese nut nie. Dit dien vir die Abels as 'n uitlaatklep; 'n manier om van hulself te vlug en hul innerlike konflik te smoor. Enersyds is hul konflik toe te skryf aan botsende emosies. Hulle is geleer dat lojaliteit teenoor die stam die hoogste prioriteit is, sels al moet hulle in die proses "onfatsoenlike of oneerbare dinge" doen. Dit behels onder andere dat hulle almal wat die stambloed verraai (insluitend hul eie kinders) straf deur hulle te verwerp. Vir geen pa kan dit maklik wees om sy eie kinders só te straf nie. Dit verklaar dalk die gewetenswroeging waardeur Abel op bladsy 182 gaan. Kaatjie som die rede vir sy windpompklimmery goed op as sy vir hom skreeu: "Jy moet jou sondes vergeet, Abel Moolman!" 'n Ander bron van konflik by die Abels is die verskil tussen hul innerlike begeertes en uiterlike omstandighede. Hulle het, volgens StamAbel, 'n roeping om te sorg dat die plaas nooit opdroog nie. Hul begeerte om - soos StamAbel - hierdie "roeping" te vervul, is egter in stryd met hul uiterlike omstandighede: 'n plaas wat geteister word deur droogtes. Die magistraat is die een individu wie se innerlike konflik tog effens belig word. Botsende emosies is een van die oorsake van innerlike konflik by die magistraat. Hy wil lojaal bly teenoor Justisie deur gebeure deeglik te ondersoek, maar hy voel ook skuldig omdat hy in die Moolmans se sake bly krap. Voorts ervaar hy ook konflik oor sy betrokkenheid by die Moolmans. Hy streef daarna om objektief en onbetrokke te bly, maar hy is van intrapslag af besig om ál hoe meer betrokke te raak by hulle.

Dit is moeilik om te bepaal wie Toorberg se hoofkarakter is, omdat daar só 'n klomp karakters belig word. Die enigste karakter wat dalk as die hoofkarakter beskou kan word, is die magistraat: hy is die meeste betrokke by gebeure en die meeste verhaalruimte word aan hom gewy. Hoewel sy karakter nie veel ontwikkel nie, kom hy deur die verhaal tóg tot nuwe insigte. Waar hy eers van plan was om 'n uitspraak te lewer wat ""helderder is as die helderste boorgatwater"" (p. 9), kom hy later tot die insig: ""Vergifnis, miskien, is die helderste water; nie dioe kil, gerigte stroom van 'n uitspraak en vonnis nie"" (p. 178). Die res van die karakters is dan newekarakters.

Kaatjie Danster vertel die geskiedenis van Toorberg en die Moolmans aan haar kleinkinders: StamAbel het op die waterryke Toorberg afgekom nadat hy en sy agterryer (Jan Swaat) en spoorsnyer (HansBoesman) tagtig myl se gebied verken het. Hy kry die grond dadelik lief en koop die grondbrief vir die stuk aarde by die landdros. Daar bou jy 'n takskerm waarin sy vrou, Ouma Magtilt, geboorte skenk aan hul eerste kind: Regter Lucius. StamAbel kry koors wat hom twaalf weke in die bed hou. Ná sy herstel omskep hy Toorberg in dié spogplaas van die woesteny.

Kaatjie se stories oor hul Grootoupa maak haar seun, Shaia, vies. Hy hou nie van die Moolmans nie en glo dis onnodig dat sy ma in die verlede bly krap.

Die volgende oggend stap Kaatjie Halte toe om haar pensioen te gaan haal. Sy sien Druppeltjie, seun van KênsTillie Moolman en Waterwyser du Pisani, in die voetpaadjie en kry die eienaardige gevoel dat hy reeds dood is.

By die Halte vertel sy vir 'n baie skeptiese Koevert Moolman van haar ervaring. Koevert word ook stief behandel deur die Moolmans. Hy reken die droogte wat Toorberg tans so wurg, is 'n straf op die trotse Moolmans se sondes.

Eers toe sy by die huis kom, hoor Kaatjie van die verskriklike ding wat met Druppeltjie gebeur het.

Twee jaar ná Druppeltjie se dood, word 'n magistraat gestuur om die omstandighede rondom sy dood te ondersoek. Reeds met sy aankoms op die stasie word die magistraat se ondersoek belemmer: die dooie OuAbel Moolman waarsku hom om sy neus uit Moolman-sake te hou, aangesien die Moolmans glo vir hul eie sondes kan sorg. Die magistraat is egter vasberade om die waarheid uit te vind.

Terwyl Ella Moolman in die fyntuin werk, sien sy Abel se oorlede broer, die mank De la Rey, se spore. Sy dink dadelik aan sy vorige besoek aan Toorberg. De la Rey (toe reeds dood) het 'n ruk by hulle gekuier en toe weer in die niet verdwyn – waarskynlik om die os-slagtery te vermy.

De la Rey was aanvanklik OuAbel se lieflingseun, maar word later verwerp omdat hy te sensitief is. Die jonger broer, Abel, word Toorberg se erfgenaam in die plek van De la Rey wat universiteit toe is om nooit weer (lewend) terug te keer plaas toe nie.

Ella sien Kaatjie van die Halte af stap. Sy het 'n aanvoeling dat iets gaan gebeur. Dan sê die geoloog haar van Druppeltjie.

Ella se geskiedenis word uit die dooie Ouma Magtilt se oogpunt vertel. Ella was beeldskoon. De la Rey én Abel het 'n ogie op haar gehad, maar die manliker Abel het uiteindelik die stryd gewen en is met gaar getroud. Ella en Abel ervaar groot hartseer met hul kinders: DwarsAbel, die oudste een, is onvrugbaar, vier kinders is doodgebore en Tillie, die jongste dogter, is mal en moet met daggatee kalm gehou word. Gevolglik voel Ella haar en Abel se baasskap van Toorberg is vervloek; sy moes eerder met De la Rey getrou het.

Ouma Magtilt dink ook terug aan haar eie swaarkry toe hulle die wildernis getrotseer het op soek na blyplek. Sy onthou hoe die wilde StamAbel ál sy nasate in manlikheid oortref het en die Toorberg-opstal uitgebou het tot die grootste opstal in die kontrei.

Die magistraat is gereed om sy ondersoek amptelik te begin: hy is daarmee tevrede dat hy genoeg agtergrondkennis oor die Moolman-stamboek het.

Die magistraat en sy klerk besoek die Stiefvela om inligting oor Druppeltjie se dood by Kaatjie Danster te kry.


</doc>
<doc id="22553" url="https://af.wikipedia.org/wiki?curid=22553" title="Etienne van Heerden">
Etienne van Heerden

Etienne Roché van Heerden is 'n Suid-Afrikaanse skrywer. Hy is op 3 Desember 1954 in Johannesburg gebore as die seun van 'n Afrikaanse skaapboer en 'n Engelse wiskunde-onderwyseres. Hy het grootgeword op twee plase (waarvan een geleë is teen die berg gelyknamig aan sy roman "Toorberg" in die distrik Graaff-Reinet). Ná die dood van sy vader het die gesin na Stellenbosch verhuis waar Van Heerden aan die Paul Roos Gimnasium gematrikuleer het. Ná 'n jaar in die Suid-Afrikaanse Vloot het hy aan die Universiteit van Stellenbosch (waar hy ook lid is van D.J. Opperman se Letterkundige Laboratorium) studeer en hy die grade B.A. (Regte), LL.B. en honneurs (cum laude) in Afrikaans en Nederlands behaal het. Hy het ook 'n meestersgraad aan die Universiteit van die Witwatersrand en 'n Ph.D. aan die Rhodes Universiteit behaal.

Sy loopbaan het al verskeie kinkels gehad: in 1983 is hy as prokureur toegelaat, waarna hy as prokureursklerk in Bellville gaan werk het; daarna het hy by 'n reklamefirma in Kaapstad gaan werk; en daaropvolgens het hy 'n lektoraat aan die Universiteit van Zoeloeland aanvaar om homself meer tyd vir sy skryfwerk te gun. In 1987 is hy aangestel as dosent aan die Rhodes-universiteit in Grahamstad, waar hy ook 'n kursus in skeppende skryfwerk in Engels en Afrikaans gelei het. Tans is hy professor en hoof van Afrikaans en Neerlandistiek aan die Universiteit van Kaapstad. Van Heerden is dikwels oorsee op besoek – hy is onder meer Honorary Fellow aan die Universiteit van Iowa in die VSA en "Writer in Residence" aan die Universiteite van Antwerpen en Leiden. Hy speel ook 'n belangrike rol in die Afrikaanse kultuur van die virtuele ruimte deurdat hy die stigtersredakteur van die multitalige kulturele webruimte LitNet is. Só speel hy ook 'n leidende rol in die skepping van 'n interaktiewe roman getiteld "Die Rooi Roman". Verskeie publikasies vloei uit sy pen, onder meer rubrieke, akademiese artikels, literatuurkritiek en -teorie en vryskut joernalistieke werk.

Van Heerden het in 1978 met die jeugroman "Matoli", en as digter in 1981 (tesame met Peter Snyders, Daniel Hugo en André le Roux du Toit) met "Brekfis Met Vier" gedebuteer. Hy was in die tagtigerjare ook een van die Afrikaanse skrywers wat 'n ontmoeting met ANC-lede by die Victoria Falls in Zimbabwe gehad het. Van Heerden geld as een van die beste romanskrywers van sy generasie, wat ook oorsee baie sukses met sy werk behaal het. Tog skryf hy nie vir 'n geselekteerde skrywerspubliek nie, maar is besonder gewild onder die leserspubliek.











</doc>
<doc id="22554" url="https://af.wikipedia.org/wiki?curid=22554" title="Toorberg (berg)">
Toorberg (berg)

Toorberg is 'n berg op die Van Heerden-familieplaas Doornbosch geleë, op die grens tussen Graaff-Reinet en Murraysburg en op die rand van die Kamdeboo. Die omgewing word die Sneeuberge genoem, want in die winter lê dit wit van die kapok. Die berg is meestal bekend omdat dit as ruimte dien waarin Etienne van Heerden se roman, "Toorberg", afspeel.


</doc>
<doc id="22556" url="https://af.wikipedia.org/wiki?curid=22556" title="FC Emmendingen 03">
FC Emmendingen 03

FC Emmendingen 03 is 'n sokkerklub uit Emmendingen in die deelstaat Baden-Württemberg in Duitsland.

Die klub is in 1903 gestig as "FV Emmendingen". In 1956 is daar met "SV 1921 Emmendingen" saamgesmelt om die huidige klub te vorm.

Die klub het reeds 3 keer die hoofrondte van die DFB-Pokal gehaal en in die 1988/89-seisoen het die klub tot die tweede rondte van die Pokal gevorder. Emmendingen se grootste prestasie was om in 1964 die Regionalliga vir 'n enkele seisoen te haal, op daardie stadium die tweede vlak in die Duitse sokkerstruktuur. 



</doc>
<doc id="22558" url="https://af.wikipedia.org/wiki?curid=22558" title="Groep van Agt">
Groep van Agt

Die Groep van Agt (G8) is 'n internasionale forum vir die regerings van die sewe grootste ekonomieë ter wêreld – Duitsland, Frankryk, Italië, Kanada (sedert 1976), die Verenigde Koninkryk en die Verenigde State, asook die Russiese Federasie (tussen 1994 en 2014). Die groep het geen vaste organisasiestruktuur nie – die regeringshoofde van die lidlande vergader gereeld vir hul informele jaarlikse spitsberaad oor internasionale ekonomiese en politieke vraagstukke, terwyl daar op laer vlak dwarsdeur die jaar ook konferensies gehou en politieke navorsing gedoen word.

Die Europese Gemeenskap (sedert 1993 die Europese Unie) neem sedert 1977 aan die spitsberade deel en word deur die Europese Kommissie en die land, wat op dié tydstip die roterende presidentskap van die Europese Unie beklee, verteenwoordig.

Die forum het hom aanvanklik op die koördinasie van die lidlande se ekonomiese beleid toegespits, maar het later ook begin om internasionale vraagstukke soos die stryd teen armoede in die ontwikkelende lande, werkloosheid, die stryd teen misdaad en terrorisme en die proliferasie van massavernietigingswapens te behandel.

Die eerste internasionale ekonomiese spitsberaad van die (destyds ses) leidende nywerheidslande het in 1975 as G6-spitsberaad op inisiatief van die Franse regering in die kasteel van Rambouillet (Frankryk) plaasgevind.

Die konsep van 'n forum vir die leiers van die grootste nywerheidslande dateer uit die tydperk kort ná die oliekrisis van die jaar 1973 en die wêreldwye ressesie wat daarop gevolg het. Die Verenigde State het in 1974 die sogenaamde "Library Group" gestig, 'n informele vergadering van senior amptenare uit die Departemente van Finansies van die VSA, die Verenigde Koninkryk, Wes-Duitsland en Japan.

Die Franse president Valéry Giscard d'Estaing het die regeringshoofde van Wes-Duitsland, Italië, Japan, die Verenigde Koninkryk en die Verenigde State in 1975 vir 'n spitsberaad na die Franse kasteel van Rambouillet uitgenooi. Die ses regeringsleiers het ingestem om jaarliks onder 'n roterende presidentskap te vergader en sodoende die Groep van Ses (G6) gevorm. Kanada het in die volgende jaar op versoek van die destydse Amerikaanse president Gerald Ford by die G6 aangesluit, wat nou as die G7 bekend gestaan het.

Die Europese Unie is vir die eerste keer vir die spitsberaad van die jaar 1977 uitgenooi en het sindsdien elke jaar deelgeneem.

Nadat die Sowjetunie met die einde van die Koue Oorlog in 1991 ontbind is, het amptenare van die Russiese Federasie ná die hoofvergadering van die 20ste G7-spitsberaad van 1994 in Napels (Italië) vir 'n afsonderlike vergadering met die Westerse regeringshoofde byeengekom. Hierdie groep is die Politieke 8 (P8) of "G7 plus 1" genoem. Die Russiese Federasie het op versoek van die Amerikaanse president Bill Clinton in 1997 formeel by die groep aangesluit en sodoende die Groep van Agt (G8) geskep. President Clinton het hiermee veral sy waardering aan die Russiese president Boris Jeltsin en sy vasbeslote beleid van ekonomiese hervorming en neutraliteit teenoor die NAVO se uitbreiding na Oos-Europa betoon.

As gevolg van die Krimkrisis in 2014 is Rusland se lidmaatskap in die G8 opgeskort en die groep van Agt het weer die groep van Sewe geword.



</doc>
<doc id="22559" url="https://af.wikipedia.org/wiki?curid=22559" title="Drama">
Drama

Drama is die besondere modus van fiksie verteenwoordig in toneelspel. Die term is afkomstig van die Griekse woord , "drama" wat "aktiwiteit" beteken, en weer afgelei is van die werkwoord vir "om te doen" of "om op te tree" (Grieks: , "draō"). Die opvoer van drama in die teater, uitgevoer deur akteurs op ’n verhoog voor ’n gehoor, voorveronderstel samewerkende metodes van produksie en ’n kollektiewe vorm van ontvangs. Die vroeë moderne tragedie "Hamlet" (1601) deur Shakespeare en die klassieke Ateense tragedie "Koning Oedipus" (c. 429 v.C.) deur Sophokles val onder die meesterwerke van die dramakuns. ’n Moderne voorbeeld is "Long Day's Journey Into Night" deur Eugene O'Neill (1956).

Die twee maskers geassosieer met drama verteenwoordig die tradisionele genre-onderskeiding tussen komedie en tragedie. Dit is simbole vir die Ou Griekse muses, Talia en Melpomene. Talia was die muse van komedie (laggende gesig), terwyl Melpomene die muse van tragedie was (huilende gesig). Drama is algemeen as ’n poësie-genre beskou en het gestaan teenoor die Epiek en Liriek sedert Aristoteles se "Poëtika" (circa 335 v.C.)—die vroegste werk oor dramateorie.

Die gebruik van "drama" in die beperkte sin om ’n spesifieke "soort" toneelstuk aan te dui, dateer uit die 19de eeu. Drama in hierdie sin verwys na ’n toneelstuk wat nie ’n komedie of tragedie is nie — byvoorbeeld, Zola se "Thérèse Raquin" (1873) of Tsjechof se "Ivanov" (1887). Dit is hierdie beperkte sin wat die rolprent- en televisiebedryf asook rolprentstudies aangeneem het om "drama" te beskryf as ’n genre binne hulle onderskeie rigtings. "Radiodrama" is in beide sinne gebruik — oorspronklik uitgesaai as lewendige optrede, en ook al gebruik om die ernstiger kant van dramatiese uitsette van radio te beskryf.

Drama word dikwels met musiek en dans gekombineer: die drama in opera word algemeen enduit gesing; musiekspele sluit gewoonlik beide gesproke dialoog en liedere in; en sekere vorme van drama het bykomende musiek of musikale begeleiding wat die dialoog ondersteun (byvoorbeeld melodrama en Japannese No-spel). Gedurende sekere periodes in die geskiedenis (Ou Roomse en moderne romantiek) is sekere dramas geskryf om gelees eerder as om opgevoer te word. Met improvisasie bestaan die drama nie vooraf nie en kunstenaars maak spontaan ’n dramateks op tydens uitvoering voor die gehoor.

Westerse drama se oorsprong lê in Klassieke Griekeland. Die teaterkultuur van die Atheense stad-staat het drie genres in drama opgelewer: tragedie, komedie en die saterspel. Hul oorsprong is duister, hoewel dit teen die vyfde eeu v.C. geïnstitusionaliseer is in wedstryde wat gehou is as deel van feesvieringe vir die god Dionysos. Historici is bekend met die name van heelwat Ou Griekse dramaturge, onder andere Thespis, wat die krediet kry vir die skep van akteurs (""hipokriete"") wat praat (eerder as sing) en ’n karakter (eerder as homself) vertolk, in wisselwerking met die koor en die se leier (""coryphaeus""), tradisioneel deel van die opvoering van nie-dramatiese poësie (ditirambes, liriek en epiek).

Slegs ’n klein gedeelte van die werke van vyf dramatici het egter tot vandag oorleef: ons het ’n klein aantal volledige tekste deur die tragici Aeschylus, Sophokles en Euripides, en die komedieskrywers Aristofanes en, vanaf die laat 4de eeu, Menander. Aeschylus se geskiedkundige tragedie " Die Perse " is die oudste oorlewende drama, alhoewel toe dit eerste prys gewen het by die Stads-Dionysia in 472 v.C., was hy alreeds 25 jaar lank aan die skryf. Die kompetisie (""agon"") vir tragedies kon so ver terug as vroeg 534 v.C. begin het; amptelike dokumente (""didaskaliai"") kom vanaf 501 v.C. te voorskyn, met die saterspel se bekendstelling. Daar is van tragedieskrywers vereis om ’n tetralogie van toneelstukke te lewer (hoewel die individuele werke nie noodwendig aan mekaar gekoppel is deur storie of tema nie), wat gewoonlik uit drie tragedies bestaan het en een saterspel (hoewel uitsonderings gemaak is, soos Euripides se "Alkestis" in 438 v.C.). Komedie is amptelik met ’n prys erken in die kompetisie vanaf 487 tot 486 v.C.

Vyf komedieskrywers het aan die Groot Dionysia deelgeneem (hoewel dit tydens die Peloponnesiese oorlog tot drie verminder kon gewees het), elk met ’n enkele komedie. Attiese komedie word tradisioneel verdeel tussen "ou komedie" (5de eeu v.C.), "middelkomedie" (4de eeu v.C.) en "nuwe komedie" (laat 4de eeu tot 2de eeu v.C.).

Met die uitbreiding van die Romeinse Republiek (509-27 v.C.) tot in verskeie Griekse gebiede tussen 270-240 v.C., kom Rome in aanraking met Griekse drama. In die later jare van die Republiek en deur middel van die Romeinse ryk (27 v.C.-476 n.C.), versprei teater weswaarts deur Europa, rondom die Middellandse See en bereik Engeland; Romeinse teater was meer afwisselend, uitgebreid en gesofistikeerd as die van enige voorafgaande kultuur.

Hoewel daar voortgegaan is met die opvoer van Griekse drama regdeur die Romeinse periode, merk die jaar 240 v.C. die begin van gereelde Romeinse drama. Sedert die ontstaan van die Ryk het belangstelling in vollengte drama afgeneem ten gunste van ’n groter verskeidenheid teatrale vermaaklikhede. Die eerste vername werke van Romeinse letterkunde is die tragedies en komedies wat Livius Andronikus vanaf 240 v.C. neergepen het. Vyf jaar later begin Gnaius Naevius ook met die skryf van dramas. Geen toneelstukke van die twee het egter oorleef nie. Hoewel beide dramatici in die twee genres werke gelewer het word Andronikus meeste vereer vir sy tragedies en Naevius vir sy komedies; hulle opvolgers was geneig om in een van die twee te spesialiseer, wat gelei het tot ’n skeiding in die daaropvolgende ontwikkeling van die twee soorte drama.

Met die begin van die 2de eeu v.C. was drama stewig gevestig in Rome en ’n skrywersgilde ("collegium poetarum") was reeds gevestig. Die oorlewende Romeinse komedies is alles "fabula palliata" (komedies gebaseer op Griekse onderwerpe) en is afkomstig van twee dramaturge: Titus Maccius Plautus (Plautus) en Publius Terentius Afer (Terentius). Met die herverwerking van die oorspronklike Griekse dramas het die Romeinse komedieskrywers die rol van die koor afgeskaf deur die drama in episodes te verdeel en musikale begeleiding tot die dialoog (tussen ’n derde van die dialoog in Plautus se komedies en twee derdes in die van Terentius) bekend te stel. Die aksie van al die tonele geskied in die buitelug soos ’n straat en die verwikkelinge was dikwels die gevolg van afluistery.

Plautus, die gewilder een onder die twee, skryf tussen 205 en 184 v.C., en twintig van sy komedies bly behoue, waarvan sy klugte die bekendste is; hy is bewonder vir die vernuf van sy dialoog en sy gebruik van ’n verskeidenheid poëtiese metrums. Al ses van Terentius se komedies, tussen 166 en 160 v.C. geskryf, het behoue gebly; die kompleksiteit van sy plotte, waarin hy dikwels verskeie oorspronklik Griekse temas verweef het, is soms afgeskiet, maar sy dubbele plotte het ’n ingewikkelde vertoning van kontrasterende menslike optrede aangehelp. Geen vroeë Romeinse tragedies het behoue gebly nie, hoewel dit hoogs aangeskrewe was in hulle dag; historici is bewus van drie vroeë tragedieskrywers — Quintus Ennius, Marcus Pacuvius en Lucius Accius.

Uit die Ryk se tyd het die werke van twee tragedieskrywers behoue gebly — een onbekend en die ander die werk van die Stoïsynse filosoof, Lucius Annaeus Seneca. Nege van Seneca se tragedies bly behoue, waarvan almal "fabula crepidata" is (tragedies aangepas vanuit Griekse oorspronklikes); sy "Phaedra" is byvoorbeeld gebaseer op Euripides se "Hippolutos". Historici weet nie wie die enigste nog bestaande voorbeeld van die "fabula praetexta" (tragedies gebaseer op Romeinse onderwerpe), "Oktavia", geskryf het nie, maar dit is vroeër verkeerdelik aan Seneca toegedeel omrede sy verskyning as karakter in die tragedie.

Tydens die Middeleeue het drama binne die Europese omgangstale moontlik ontwikkel vanuit godsdienstige uitbeeldings van die liturgie. Misteriespele is opgevoer in die buiteportale van katedrale of deur rondlopende spelers tydens feesdae. Mirakel- en misteriespele, saam met moraliteitspele en tussenspele ontwikkel later tot meer breedvoerige vorme van drama, soos wat op die Elisabethaanse verhoë gesien kon word.

Een van die groter bloeitydperke in Engelse drama het in die 16de en 17de eeu voorgekom. Heelwat van die toneelstukke is in versformaat geskryf, spesifiek jambiese pentameter. Bykomend tot Shakespeare was skrywers soos Christopher Marlowe, Thomas Middleton,en Ben Jonson prominente toneelskrywers uit die tydperk. Net soos in die Middeleeue, het historiese spele die lewens van afgestorwe konings gevier en so die beeld van die Tudorvorste versterk. Outeurs uit die tydperk verkry van hulle storielyne uit Griekse en Romeinse mitologie of toneelstukke van gevierde Romeinse dramatici soos Plautus en Terentius.

Die vername en innoverende bydraes van die 19de-eeuse Noorse dramaturg Henrik Ibsen en die 20ste-eeuse Duitse teaterpraktisyn Bertolt Brecht domineer moderne drama; elk inspireer ’n tradisie van nabootsers, wat heelwat van die grootste dramatici van moderne tye insluit. Die werke van beide dramaturge is, op hulle verkillende wyses, beide modernisties en realisties, en inkorporeer formele eksperimentalisme, Meta-teatrale en sosiale kritiek. In terme van die tradisionele teoretiese diskoers van genre is Ibsen se werk al beskryf as die hoogtepunt van "verligte tragedie", terwyl Brecht s'n weer vereenselwig is met ’n histories egte komedie.

Ander belangrike moderne dramaturge sluit in Antonin Artaud, August Strindberg, Anton Tsjechof, Frank Wedekind, Maurice Maeterlinck, Federico García Lorca, Eugene O'Neill, Luigi Pirandello, George Bernard Shaw, Ernst Toller, Wladimir Majakofski, Arthur Miller, Tennessee Williams, Jean Genet, Eugène Ionesco, Samuel Beckett, Harold Pinter, Friedrich Dürrenmatt, Dario Fo, Heiner Müller, en Caryl Churchill.

Die vroegste vorm van Indiese drama is die Sanskrit drama, wat volgens oorlewering sy raamwerk direk vanaf Shiva ontvang het en hierdie tegnieke gebruik het om tot Vishnu te bid. Tussen die 1ste en 10de eeu n.C. heers daar ’n periode van relatiewe vrede in die Indiese geskiedenis waartydens honderde moderne toneelstukke geskryf is. Met die Islamitiese verowerings wat begin het in die 10de en 11de eeu, is teater ontmoedig of algeheel verbied. Later, in ’n poging om inheemse waardes en idees te hervestig, is dorpsteater aangemoedig regoor die subkontinent en ontwikkel dit binne ’n groot aantal streekstale vanaf die 15de tot die 19de eeu. Moderne Indiese teater ontwikkel in die tydperk van koloniale heerskappy onder die Britse Ryk, vanaf die middel-19de tot middel-20ste eeu. 

Die vroegste oorlewende fragmente van Sanskrit drama dateer uit die 1ste eeu n.C. Die oorvloed van argeologiese bewyse vanuit vroeëre tydperke lewer geen tekens op van die bestaan van ’n teatertradisie nie.

Die outydse "Vedas" (himnes van tussen 1500 tot 1000 v.C. wat van die vroegste voorbeelde is van literatuur in die wêreld) bevat geen leidraad daarvan nie (hoewel ’n klein aantal in die vorm van dialoog saamgestel is), en dit wil nie voorkom of die rituele uit die Vediese periode ontwikkel het tot die teater nie. Die "Mahābhāṣya" deur Patañjali bevat die vroegste verwysing na wat miskien as die oorsprong van Sanskrit-drama genoem kan word. Hierdie verhandeling oor grammatika uit 140 v.C. verskaf ’n aanvaarbare datum vir die begin van Indiese teater.

Die belangrikste bron van bewyse vir Sanskrit-teater is "’n Verhandeling oor teater" ("Nātyaśāstra"), ’n kompendium waarvan die datum van samestelling onbevestig is (skattings strek vanaf 200 v.C. tot 200 n.C.) en waarvan die outeurskap toegedig word aan Bharata Muni. Die "verhandeling" is die volledigste werk van dramaturgie in die Ou Wêreld. Dit spreek toneelspel, dans, musiek, toneelsamestelling, argitektuur, kostuumontwerp, teatergrimering, rekwisiete, organisering van geselskappe, die gehoor en kompetisies aan en gee ’n mitologiese rekenskap van die ontstaan van teater.

Sy drama word beskou as die grootste prestasie van Sanskrit-literatuur. Dit maak gebruik van stereotipe karakters, soos die held ("nayaka"), heldin ("nayika"), of nar ("vidusaka"). Akteurs het moontlik in een spesifieke karakter gespesialiseer. Dit is deur konings sowel as dorpsvergaderings bevorder. Bekende vroeë dramatici sluit in Bhasa, Kalidasa (befaam vir "Vikrama en Urvashi", "Malavika en Agnimitra", en "Die erkenning van Shakuntala"), Śudraka (bekend vir "Die klein kleiwa"), Asvaghosa, Daṇḍin, en Keiser Harsha (beroemd vir "Nagananda", "Ratnavali" en "Priyadarsika"). "Śakuntalā" (Engelse vertaling) beïnvloed Goethe se "Faust" (1808–1832).

Rabindranath Tagore, was ’n baanbrekende moderne toneelskrywer wat werke gelewer het bekend vir hul verkenning en vrae rondom nasionalisme, identiteit, spiritualisme en materiële hebsug. Sy toneelstukke is in Bengaals geskryf en sluit in "Chitra" ("Chitrangada", 1892), "Die koning van die donker kamer" ("Raja", 1910), "Die poskantoor" ("Dakghar", 1913), en "Rooi oleander" ("Raktakarabi", 1924). Girish Karnad is ’n vername toneelskrywer wat ’n hele aantal toneelstukke geskryf het en geskiedenis en mitologie gebruik om kritiek te lewer op idees en ideale van kontemporêre relevansie. Karnad se talle toneelstukke soos Tughlaq, Hayavadana, Taledanda en Naga-Mandala lewer ’n belangrike bydra tot Indiese drama.

Sjinese teater het ’n lang en komplekse geskiedenis. Dit word deesdae dikwels Chinese opera genoem hoewel dit normaalweg spesifiek verwys na die populêre vorm bekend as Beijing-opera en Kunqu; daar is ook vele ander teatervorme in China, soos zaju.

Japannese No-spel is ’n ernstige dramavorm wat drama, musiek en dans kombineer vir die lewering van ’n volledige estetiese vertoning. Dit ontwikkel in die 14de en 15de eeu en maak gebruik van eie musiekinstrumente en toneelspeltegnieke, wat dikwels van pa na seun oorgedra is. Die akteurs was gewoonlik manlik (beide vir manlike en vroulike rolle), hoewel vroulike amateurs in No-spele opgetree het. No-spele is deur die regering ondersteun, spesifiek die weermag, met heelwat militêre bevelvoerders wat hulle eie geselskappe gehad het en soms self opgetree het.

Kyogen is die komiese eweknie tot die No-spel. Dit plaas meer fokus op dialoog en minder op musiek, hoewel No-instrumentaliste soms in Kyogen verskyn. Kabukie-drama ontwikkel in die 17de eeu en is ’n ander komedievorm wat dans insluit.

Westerse opera is ’n dramakunsvorm wat tydens die Renaissance ontstaan in ’n poging om die klassieke Griekse dramatradisie te laat herleef waarin musiek en teater gekombineer is. Deur die noue verweefdheid met Westerse klassieke musiek het die opera groot veranderinge ondergaan in die afgelope vier eeue en bly dit ’n belangrike teatervorm tot vandag. Van belang is die groot invloed op die operatradisie deur die Duitse 19de-eeuse komponis Richard Wagner. Volgens hom was daar geen balans tussen musiek en teater in die operas uit sy tyd nie, aangesien die musiek as belangriker geag is as die drama-aspekte in die werke. Om die skakel met die tradisionele Griekse drama te herstel het hy die hele operaformaat in sy geheel vernuwe, en om die gelyke belangrikheid van musiek en drama in hierdie nuwe werke uit te lig het hy dit "musikale dramas" gedoop.

Sjinese opera is deur ’n meer konserwatiewe ontwikkeling oor ’n langer tydperk.

Die stories volg in die tradisie van fabels en volksvertellings. Daar is gewoonlik ’n les te leer, en met die hulp van die gehoor, red die held(in) die dag. Die soort toneelstuk maak gebruik van stereotipe karakters soos in maskeradestukke en wat ook in commedia dell'arte voorkom, en sluit die booswig, nar/dienskneg , die minnaars en so voorts in. Die toneelstukke plaas gewoonlik klem op morele dilemmas, en die goeie triomfeer altyd oor die slegte. Dit is ook hoogs vermaaklik wat dit ’n goeie metode maak om baie mense te bereik.

Kreatiewe drama sluit drama-aktiwiteite en speletjies in, wat hoofsaaklik in opvoedkundige omgewings saam met kinders uitgevoer word. Die wortels lê in die vroeë 1900's in die Verenigde State. Winifred Ward word as die grondvester beskou van kreatiewe drama in die opvoedkunde met sy vestiging van die eerste akademiese gebruik van drama in Evanston, Illinois.




</doc>
<doc id="22561" url="https://af.wikipedia.org/wiki?curid=22561" title="Algemene grootboek">
Algemene grootboek

Die algemene grootboek is die middelpunt van enige boekhoustelsel. Dit bevat inligting oor elke transaksie waarby die besigheid betrokke is. Die inligting wat in die joernale opgeskryf is, moet na die grootboek oorgedra/oorgeboek word.

Die inligting wat in die joernale voorkom kan nie net daar gelaat word nie, aangesien dit baie lomp en omslagtig sal wees ná 'n paar maande. Die joernale word na die grootboek oorgeboek ten eindie die inligting wat in die joernale voorkom, in die grootboek saam te vat of op te som sodat 'n geheelbeeld van die besigheid se sake verkry kan word.


</doc>
<doc id="22573" url="https://af.wikipedia.org/wiki?curid=22573" title="Roman (dubbelsinnig)">
Roman (dubbelsinnig)

Roman kan na die volgende onderwerpe verwys:

Let op: Die baardskeerder-spinnekop (wat nie 'n spinnekop is nie) staan ook as 'n "roman" bekend.


</doc>
<doc id="22574" url="https://af.wikipedia.org/wiki?curid=22574" title="Roman">
Roman

Die term roman verwys na 'n groot verskeidenheid van veral prosatekste wat van 'n oorwegende fiksionele aard is. Die kernelemente van die roman is die karakters, tyd, ruimte, en gebeure. In elke roman figureer karakters wat aan tyd en ruimte gebonde is. Die organisasie van hierdie gebeure lei tot die verhaalplan, oftewel intrige.

Die woord "roman" is in die twaalfde eeu gebruik om tussen werke in Romaans (die volkstaal) en Latyn (die formele taal) te onderskei. Die roman was dus die materiaal wat meer volksgewild was. Vanaf die dertiende eeu is die term gebruik vir avontuurlike verhale, totdat dit later in gebruik geneem is om na enige lang fiktiewe prosawerk te verwys. Die roman in sy huidige vorm as belangrikste eenheid in die verhalende prosa het egter eers in die afgelope paar eeue begin ontwikkel. Miguel de Cervantes Saavedra se "Don Quijote" (1605) word algemeen as die eerste roman in die moderne begrip beskou. In die agttiende eeu het die roman as genre in gewildheid toegeneem, met onder andere die werke van bekende Engelse skrywers soos Daniel Defoe, Samuel Richardson, en Henry Fielding.



</doc>
<doc id="22583" url="https://af.wikipedia.org/wiki?curid=22583" title="Eutrofikasie">
Eutrofikasie

Eutrofikasie of voedingstofverryking verwys na die stadige toename in die konsentrasie van fosfor, stikstof en ander plantvoedingstowwe. Dit kan natuurlik voorkom, maar dit gebeur ál meer en meer weens menslike aktiwiteite. Die toename in fosfor en stikstof lei tot groot biologiese aktiwiteit en hoë konsentrasies plankton. Eutrofikasie veroorsaak dat water groen en troebel raak en dat die volume van water verklein weens die ophoping van organiese materiaal. 

Eutrofiese mere sal natuurlikerwys 75 g – 250 g koolstof per vierkante meter per jaar produseer, terwyl mere wat eutrofikasie weens menslike aktiwiteite ondergaan 75 g – 750 g koolstof per vierkante meter per jaar kan produseer. In Suider-Afrika is daar baie damme wat eutrofies raak. 'n Voorbeeld is die Karibadam in Zimbabwe, waar 'n dik, groen varinglaag, bekend as die watervaring, dikwels die oppervlak bedek. Die suurstofkonsentrasie in die onderste water is só laag dat die visse begin vrek.

Dit is nie slegs varswatergebiede wat eutrofikasie ondergaan nie, maar ook kusgebiede kan deur dié proses getref word. Op 'n globale skaal is die inset van organiese materiaal deur riviere na die oseane vandag twee keer soveel as in prehistoriese tye, en die byvoeging van stikstof en fosfor lei ook tot eutrofikasie van marienestelsels.

In sy eenvoudigste vorm geskied die eutrofikasieproses soos volg:






Eutrofikasie is die verryking van water met plantvoedingstowwe. Dit is 'n natuurlike proses wat deur verstedeliking en landbou- en nywerheidsgebruike versnel kan word; hierdie versnelling staan as 'kulturele eutrofikasie' bekend. Kunsmis, (rou en behandelde) riool en veemis uit kampies en krale, maar ook ontbossing, kan ook lei tot die opbou, deursypeling, verspoeling en/of uitloging van grondnitrate en -fosfate na stroompies, riviere en die grondwater, totdat 'n groot watermassa in 'n laagliggende deel bereik word. So verhoog die konsentrasie grondnitrate en -fosfate in byvoorbeeld 'n dam. Die storting of uitloging van uitvloeisel wat ryk aan oplosbare voedingstowwe soos fosfate en stikstof is, bevorder die oormatige groei van alge en ander waterplante. Dit gee aanleiding tot 'n toenemende verswakking in watergehalte en verminder die water se geskiktheid vir alle gebruike behalwe vir besproeiing (hoewel die eutrofikasiesiklus slegs voortgesit en vererger word). Dit belemmer ontspanningsbenutting en beïnvloed die behandeling en vervoer van water.

Die oormatige toename in alge, waterplante of albei in die opgegaarde water gee aanleiding tot die volgende probleme:











Verhoogde soutkonsentrasies in die water veroorsaak die neerslag van sediment en verminder troebelheid. Onder sekere omstandighede word die groei van alge en ander waterplante deur die gevolglike dieper ligindringing bevorder.

'n Eutrofikasiebestuurstrategie het ernstige ekonomiese implikasies. Die verwydering van fosfate uit afvalwater sal 'n groot kapitaalbesteding vereis om afvalwaterbehandelingsaanlegte te bou of te verbeter en dit sal ook die indiensneming van beter, gekwalifiseerde operateurs meebring. Besluitnemers op die gebied van waterhulpbronbeplanning en -bestuur sal gevolglik realistiese voorspellings van die gevolge van alternatiewe keuses vereis.

Die verkieslikste wyse om eutrofikasie te verminder is om voedingstofladings by die oorsprong daarvan te beheer. Die meeste ontwikkelingswerk en toepassings in die praktyk is op hierdie benadering gegrond. Ongelukkig is beheer by die oorsprong nie altyd doenlik nie. Ander benaderings word gevolglik bestudeer en in beperkte mate geïmplementeer.
Die volgende is 'n oorsig van die algemeenste maatreëls wat toegepas word (na Vollenweider, R.A. 1981. 'Eutrophication – a global problem'):


Die resultate wat deur hierdie maatreëls behaal is het gewissel tussen uiterste sukses en volslae mislukking. Volgens die suksesse is omkering van die eutrofikasieproses wel moontlik. Die minder suksesvolle gevalle dui egter daarop dat voldoende kennis oor eutrofikasiebeheer nog nie beskikbaar is nie. Kritiese ontleding is nodig om die redes vir die mislukkings te bepaal.

Omdat die aantal stedelike gebiede in die Derde Wêreld vinnig vermeerder, moet besondere aandag gegee word aan die ontwikkeling van laevlaktegnologie vir fosfaatverwydering, wat gelyk staan met die peil van kundigheid wat vir die bedryf van waterversorgingswerke in hierdie gebiede beskikbaar is.

Teen Januarie 2013 (in die somertyd) was die Hartbeespoortdam die skoonste in dekades nadat meer as 2 400 ton rommel met die hand verwyder is en 190 ton ongewenste vis gevang en aan die plaaslike inwoners te koop aangebied is. Die hele projek het 70 heeltydse werksgeleenthede geskep. Uit 'n retrospeksie het die hiasintprobleem reeds voor die 1980's begin, as gevolg van rommel en rioolafval wat ná swaar reën in die dam se opvangsgebied daarheen gevloei het. Die gifstowwe wat gebruik is as kitsoplossing om die hiasinte dood te maak, het veroorsaak dat die verrottende plantmateriaal die vis- en dierelewe benadeel het (onder andere dié wat die alge gevreet het), maar het terselfdertyd ook 'n stank vrygestel. Nou is kompos van die hiasinte en alge gemaak – waarmee geskikte plante op die damwal gevestig is. Die hoofoorsaak, die fosfaatprobleem, talm wel nog. 'n 'Suksesverhaal' is die Hartbeespoortdam dus nie: dit is slegs 'n herhaling van die geskiedenis.

Volgens die Departement van Waterwese se "Bestuur van die waterhulpbronne van die Republiek van Suid-Afrika" (1986) is die waterhiasinte in 1977/78 in die Hartbeespoortdam goedkoper, teen 'n koste van slegs R220 000, chemies bestry: ""Vroeër is waterhiasinte etlike jare lank met die hand verwyder of stukkend gekap deur spesiale skuite te gebruik, teen 'n totale beraamde koste van tussen R600 000 en R1 miljoen.""

Op 12 Januarie 1999 is die uitslag van toetse deur die Departement Waterwese van die Hartbeespoortdam bekend gemaak. Die water was in 'n haglike toestand, die waterhiasinte gevaarlik baie, en die inwoners/vakansiegangers is gewaarsku om nie water uit die dam te drink nie. Van die menings van die inwoners was dat, indien die waterhiasinte in die dam totaal uitgeroei sou word, dit die dam sou doodmaak, aangesien die visse nie in besoedelde water sal kan oorleef nie. Solank die waterhiasinte nie die 5%-perk oorskry nie, sal dit die water van skadelike afvalstowwe suiwer.

By die Hartbeespoortdam het daar ondertussen deur eutrofikasie teen 2004 'n bevolkingsontploffing van karp en tot 'n mindere mate babers ontstaan, sodat byna al die algevretende insekte opgevreet is. Daar is nie meer krokodille in die dam wat hierdie visbevolking kan laat daal nie. Dit het die reeds bestaande bloualge verder laat aankweek op die oortollige fosfaat in die dam. Oplaas is 'n projek geloods om die oorbevolking vis uit die dam te haal (200 ton was beoog). "Harties" se vullis en alge het ondertussen ook in Roodekoppies ingespoel (2004). Die skoonmaakproses het eers in laat-2007 begin. R22,5 miljoen is deur die Departement Waterwese en Bosbou goedgekeur sodat waterstudies gedoen kon word. Teen 2008 was slegs 3 ton vis uitgehaal weens sabotasie deur die publiek wat die visnette beskadig het (deur middel van bote wat die nette "ernstig beskadig" het). Verder sou die sediment uitgepomp moes word. Valhekke in die dam is gebruik om die alge te keer. Die giftige alge moes ook uitgepomp word. Die hoofoorsaak is egter die hoë konsentrasies stikstof en fosfaat in die water wat veroorsaak word deur die invloei (deur die Krokodilrivier) van kunsmis, waspoeier en ander skoonmaakmiddels, asook rioolafval. Drywende planteilande is ook gevestig om die toename in vriendelike waterorganismes aan te moedig. Daagliks is 500 tot 800 kg ongewenste vissoorte ook gevang om “vriendelike” vissoorte soos kurper, wat alge vreet, se getalle te vermeerder. Daar is bereken dat 50% van die water wat die Hartbeespoortdam invloei, gesuiwerde riool is, en tussen 200 tot 350 ton fosfaat jaarliks van rioolwerke die dam inspoel. Tempelhoff bly egter sinies oor die manier hoe die projek aangepak is: slegs die gevolge van eutrofikasie is behandel, maar die oorsake self is nie teengewerk nie: die besoedeling lê by die opvangsgebiede, by die sytakke van die Krokodilrivier en die ander riviere hoër op wat uiteindelik na die Hartbeespoortdam lei.




</doc>
<doc id="22592" url="https://af.wikipedia.org/wiki?curid=22592" title="Demografie van eSwatini">
Demografie van eSwatini

eSwatini (voorheen Swaziland) word oorwegend deur etniese Swazi's bewoon. Die bevolking bestaan ook uit 'n klein groepie Zoeloes en wit Afrikane, hoofsaaklik van Britse en Afrikaner-oorsprong. eSwatini is ook die tuiste van Portugese setlaars en swart vlugtelinge uit Mosambiek.

Tradisioneel is die Swazi's bestaansboere en herders, maar meeste van hulle werk nou in die regering asook in die formele groeiende stedelike ekonomie. Baie Swazi's werk ook in die myne in Suid-Afrika.

Die land se amptelike tale is Swazi ('n taal verwant aan Zoeloe) en Engels. Die regering en kommersiële besighede gebruik hoofsaaklik Engels. Asiërs, Afrikaners, Portugese, en swart Mosambiekers gebruik hulle eie tale.

Bevolking:
1,419,623 (Julie 2014)

Ouderdomstruktuur:
"0-14 jaar:"
36.5% (2014)
"15-24 jaar:"
22.3% (2014)
"25-54 jaar:"
33.2% (2014)
"55-64 jaar:"
3.8% (2014)
"65+ jaar:"
3.7% (2014)

Mediaan ouderdom: 
"totaal:" 21 jaar
"manlik:" 20.7 jaar
"vroulik:" 21.3 jaar (2014)

Bevolkingsgroeikoers:
1.14% (2014)

Geboortesyfer:
29.37 geboortes/1,000 bevolking (2003), 40.64 geboortes/1,000 bevolking (2000)

Sterftesyfer:
30.00 sterftes/1,000 bevolking (2003), 20.4 sterftes/1,000 bevolking (2000 )

Swerfsyfer:
0 migrant(s)/1,000 bevolking (2000 )

Geslagverhouding:
"geboortes:"
1.02 manlik/vroulik (2003), 1.03 manlik/vroulik (2000)
"onder 15 jaar:"
0.99 manlik/vroulik (2003, 2000)
"15-64 jaar:"
0.99 (2003 est.), 0.93 manlik/vroulik (2000)
"65 jaar en oor:"
0.78 (2003 est.), 0.7 manlik/vroulik (2000)
"totaale bevolking:"
0.99 (2003 est.), 0.95 manlik/vroulik (2000)

Kindersterftesyfer:
"totaal:" 67.44 sterftes/1,000 geboortes (2003), 108.95 sterftes/1,000 geboortes (2000)
"vroulik:" 63.99 sterftes/1,000 geboortes (2003)
"manlik:" 70.79 sterftes/1,000 geboortes (2003)

Totale bevolking: 39.47 jaar
manlik: 41.02 jaar
vroulik: 37.87 jaar (2003)

Lewensverwagting deur geboorte:
"totale bevolking:"
50.54 (2014), 33.22 (2005), 39.47 (2003), 
"manlik:"
51.04 (2014), 32.49 (2005), 39.54 jaar (2000)
"vroulik:"
50.04 (2014), 33.98 (2005), 37.87 (2003)

Vrugbaarheidsyfer:
3.92 kinders/vrou (2003), 5.87 kinders/vrou (2000)

MIV/VIGS - volwassene syfer:: 26.5% (2012), 33.4% (2001)

MIV/VIGS - mense met MIV/VIGS:: 212,900 (2012), 170,000 (2001)

MIV/VIGS - sterftes:: 5,500 (2012), 12,000 (2001)

Nasionaliteit:
"selfstandige naamwoord:"
Swazi
"byvoeglike naamwoord:"
Swazi


</doc>
<doc id="22598" url="https://af.wikipedia.org/wiki?curid=22598" title="Joernalistiek">
Joernalistiek

Joernalistiek is die werk van 'n joernalis as bydraer tot die media of dikwels ook as ander medewerker aan 'n joernalistieke medium.

Joernalistiek het veral betrekking op die versamel en verwerking van bydraes tot die pers, televisie, radio en meer onlangs ook die internet. Die joernalistiek kan dui op algemene verslaggewing oor 'n wye spektrum onderwerpe in al vier die bogenoemde media of ook op spesialisverslaggewing, byvoorbeeld wanneer 'n joernalis hom of haar toespits op 'n bepaalde belangstellingsveld, byvoorbeeld die omgewing, gesondheid, misdaad, leefstyl, vermaak, motors of opvoeding.

Joernalistiek word beskou as 'n byna onmiddellike vorm van geskiedskrywing.

Hoewel een van die hoofvereistes van die joernalistiek ewewig en objektiwiteit is, is dit in die praktyk nie altyd die geval nie. Baie media, veral koerante, het 'n bepaalde politieke vooroordeel. In Suid-Afrika was dit veral voor 1994 die geval met sekere (meesal Afrikaanse koerante) wat die Nasionale Party ondersteun het, en sekere (meesal Engelse koerante) wat die Verenigde Party en later ook die Progressiewe Federale Party ondersteun het. In gevalle waar 'n medium so 'n bepaalde politieke uitkyk handhaaf, is dit selde vir die bestuur (hetsy redaksioneel of algemeen) nodig om joernaliste te sensoreer, omdat sulke media meesal net joernaliste aanstel wat hulle politieke vooroordeel huldig.

Joernalistiek as loopbaan word gekenmerk deur lang en ongereelde ure, werkspanning, swak besoldiging en ooreising. Aan die pluskant ervaar joernaliste byna daaglikse bevrediging wanneer hulle werk uitgesaai of gepubliseer word. Joernaliste kry die bykomende bevrediging dat hulle kan meehelp om die openbare mening te vorm. Veral weens die swak besoldiging verlaat baie joernaliste uiteindelik die beroep vir meer lonende werk in loopbane in onder meer openbare skakelwese.


</doc>
<doc id="22600" url="https://af.wikipedia.org/wiki?curid=22600" title="ITunes">
ITunes

iTunes is ’n mediaspeler wat gebruik kan word om digitale musiek en video-lêers op ’n rekenaar te speel, af te laai, te berg en te organiseer. Dit kan ook die inhoud van iPod, iPhone, iPod Touch en iPad-toestelle beheer.

iTines kan met die iTunes Store verbind waar musiek, musiekvideo’s, televisieprogramme, iPod-speletjies, oudioboeke, potgooie, rolprente en die uitneem van rolprente (nie in alle lande beskikbaar nie) en luitone (slegs beskikbaar vir die iPhone en 4de generasie iPod Touch) gekoop en afgelaai kan word. Dit kan ook gebruik word om toepassingsagteware vir die iPhone, iPad en iPod Touch van die Toepwinkel af te laai. iTunes is gekritiseer omdat dit nie die oordra van musiek van een toestel na ’n ander toelaat nie.

iTunes is op 9 Januarie 2001 deur Apple Inc. bekendgestel. Die nuutste weergawe, 10.6.3, is beskikbaar as ’n gratis aflaai vir Mac OS X v10.5 of nuwer, asook vir Windows XP, Windows Vista en Windows 7. In Junie 2010 het Apple ’n nuwe privaatheidsbeleid vrygestel wat inligting bevat het oor die opname en versameling van gebruikers se intydse ligginginligting.<ref name="http://www.apple.com/privacy"> </ref> Die inligting is ingesluit in verskeie toestel-spesifieke EGLO’s sedert 2008 maar het eers in 2010 deel uitgemaak van Apple se algemene privaatheidsbeleid.

iTunes gebruik verskeie maniere om musiek en video's in te voer:

iTunes is gerig op die eenvoudigmaking van die beheer van 'n biblioteek wat audio en video bevat. Dit bied ook verskeie maniere om vir items in die versameling te soek. Só kan daar byvoorbeeld per titel, kunstenaar, komponis, album en genre gesoek word. Verder is dit moontlik om die inligting van CDs via die Internet in te voer sodat die gebruiker nie ál die velde per hand hoef in te vul nie. Die CDs se omslagte kan ook afgelaai en ingevoer word sodat iTunes 'n fisieke ry CDs kan simuleer.

Dit is ook moontlik om speellyste te maak. Hierdie speellyste kan op iPods gebruik word, maak kan ook in die vorm van 'n iMix na die iTunes Store gestuur word vir enigiemand om te besigtig.

iTunes gebruik Apple se multimediaprogram QuickTime vir die audio- en video kodeks. Die iTunes-sagteware is gratis verkrygbaar vir Apple se Macintosh-operateurstelsel en Microsoft Windows-rekenaars vanaf hul tuisblad.

iTunes maak deel uit van Apple se iLife-sagtewarepakket.



</doc>
<doc id="22604" url="https://af.wikipedia.org/wiki?curid=22604" title="Hans Herrmann">
Hans Herrmann

Hans Herrmann is 'n sakeman en nyweraar van Saldanha aan die Kaapse Weskus.

Herrmann het in 1968 uit Duitsland na Suid-Afrika geëmigreer op soek na 'n beter lewe, omdat die vooruitsigte vir hom as ambagsman in Duitsland nie rooskleurig geluk het nie. Sy eerste werk was die regmaak van padboumasjienerie wat gebruik is vir die teer van die pad tussen Carnarvon en Williston in die noordwestelike Karoo. Daarna verhuis hy in April 1970 na Saldanha waar hy 'n vennootskap met drie vennote begin vir die herstel van meesal vissersbote se meganika.

In 1992 breek Herrmann weg van die vennootskap en stig Hansing Engineering, eers as beslote korporasie, maar meer onlangs as maatskappy. 

Herrmann se groot passie is die opleiding van die jeug as ambagslui. Hy het reeds in die vroeë jare sewentig gekleurde leerlinge onder sy vleuel geneem, ondanks apartheidswetgewing wat dit verbied het. Sowat drie jaar gelede het hy opleiding onder die beskerming van Merseta, die sektorale opleidingsowerheid vir die meganiese en ingenieursbedryf, begin.

Herrmann is die grootste enkele befondser van opposisiepartye in die munispale gebied Saldanhabaai, hoewel hy reeds sedert 1997 'n ingeskrewe lid van die Volkstaatbeweging is. Op 'n besoek aan Orania het hy die behoefte aan 'n eerste-wêreldse ingenieurswerkswinkel gesien en toe aangebied om 'n inwoner van die Volkstaatdorpie op Saldanha op te lei om die taak waar te neem.



</doc>
<doc id="22608" url="https://af.wikipedia.org/wiki?curid=22608" title="Bokrivier">
Bokrivier

Die Bokrivier is 'n rivier aan die Kaapse Weskus wat in die heuwels by Vredenburg ontspring. Van daar loop dit weswaarts om die Vredenburgse heuwels en dan suidwaarts tot waar dit in die Blouwaterbaai-oord naby Saldanha uitmond. Die riviertjie is gewoonlik by sy monding skaars 'n meter breed, maar het op 7 Junie 2007 so geweldig afgekom dat dit 'n geskiedkundige klipbruggie in die oord weggespoel en 'n diep monding op die strand uitgekalwe het.

Bokrivier is ook die naam van 'n plaas tussen Touwsrivier en Ceres in die Wes-Kaap. Van 1860 tot 1990 was die plaas in die besit van die Hugo-familie. Vandag is dit deel van die groter bewaararea rondom die Aquila Lodge.


</doc>
<doc id="22609" url="https://af.wikipedia.org/wiki?curid=22609" title="Torso">
Torso

Torso is die anatomies-korrekte benaming vir die menslike romp of bolyf, waarvandaan die nek en ledemate uitsprei. Dit sluit die bors- of ribbekas en die maag in.

Die lewensbelangrikste organe, waarsonder oorlewing onmoontlik is, word in die torso gehuisves. In die boonste gedeelte van die bors is die hart en die longe, wat beskerm word deur die ribbekas. Die onderbuik (of "abdomen") huisves al die vernaamste organe wat nodig is vir spysvertering, naamlik die lewer, die groot ingewande (dikderm) en die klein ingewande (dunderm), wat voedingstowwe uit voedsel onttrek; die anus, wat verantwoordelik is vir die uitskeiding van fekalieë, die rektum, wat die fekalieë voor ontlasting berg, die galblaas, die urineleier en die urinekanaal, wat semen en urine na buite die liggaam vervoer. 

Die pelvis huisves onderskeidelik die manlike en die vroulike geslagsorgane. 


</doc>
<doc id="22613" url="https://af.wikipedia.org/wiki?curid=22613" title="VfL Frohnlach">
VfL Frohnlach

VfL Frohnlach is 'n sportklub uit Ebersdorf bei Coburg in die deelstaat Beiere in Duitsland, veral bekend vir sy sokkerafdeling. Benewens sokker het die klub ook 'n vlugbalafdeling. "Frohnlach" is 'n dorpsdeel van Ebersdorf bei Coburg.

Die klub is in 1919 gestig as "SC Arminia Frohnlach". In 1925 is daar met "Turnverein Frohnlach" saamgesmelt waarna die huidige naam die eerste keer aangeneem is. Die klub is in 1933 deur die Nazi’s ontbind as 'n arbeidersvereniging en eers weer in 1945 herstig as "TV Frohnlach". Die klub is egter kort daarna deur die Geallieerdes ontbind en later daardie jaar weer opgerig as "Allgemeine Sportvereinigung Frohnlach". In 1948 is die huidige naam weer aangeneem.

Frohnlach het in die laat 1970’s begin opgang maak nadat die nyweraar Willi Schillig as hoofborg en president op die toneel verskyn het. Tussen 1978 en 1980 is die klub drie seisoene in 'n ry gepromoveer en in 1980 is die hoofrondte van die DFB-Pokal gehaal.

Die klub se tuisveld was oorspronklik bekend as die "Sportplatz am Wirtsteich", maar na die oprigting van die hoofpawiljoen in 1980 is die veld herdoop as die "Waldstadion am Wirtsteich". Die veld is weer in die 2006/07-seisoen herdoop en staan nou bekend as die "Willi Schillig-stadion".

Duitsland se grootste strandsokkertoernooi vind jaarliks op die B-veld plaas.



</doc>
<doc id="22617" url="https://af.wikipedia.org/wiki?curid=22617" title="Winnie Madikizela-Mandela">
Winnie Madikizela-Mandela

Winnie Madikizela-Mandela (gebore as Nomzamo Winifred Zanyiwe Madikizela op 26 September 1936; oorlede op 2 April 2018 in Johannesburg) was 'n Suid-Afrikaanse aktivis en politikus wat verskeie regeringsposisies beklee het, en ook hoof van die ANC se Vroueliga was. Sy was ook 'n lid van die ANC se uitvoerende komitee.

Sy was vir 38 jaar met Nelson Mandela getroud, insluitende die 27 jaar wat hy in die tronk was. Hoewel hulle steeds getroud was toe hy president van Suid-Afrika geword het in Mei 1994, was die paartjie reeds twee jaar vantevore uitmekaar. Hulle is op 19 Maart 1996 amptelik geskei, maar Winnie Mandela het steeds haar teenwoordigheid in sy lewe gehandhaaf, al is hy later weer in 1998 getroud. Winnie is byna daagliks gesien waar sy haar gewese man by die Mediclinic Harthospitaal in Pretoria besoek het terwyl hy daar behandel is. Van al die hooffigure wat tydens die vryheidstryd internasionale status geniet het, is sy die een wat al die jare die meeste internasionale aandag ontvang het en was gesien as die openbare gesig vir Mandela se woorde en gedagtes terwyl hy vir 27 jaar tronkstraf uitgedien het.

Sy was altyd 'n omstrede aktivis wat wye steun onder haar ondersteuners gehad het, en het bekend gestaan as die "Moeder van die Nasie", maar ander het haar weer verag nadat die Waarheid-en-versoeningskommissie bevind het dat sy verantwoordelik was vir die moord, marteling, ontvoering, en aanranding op talle mans, vroue en kinders, en verder ook onregstreeks deel gehad het in nog meer soortgelyke wandade.

Haar Xhosa-naam is Nomzamo ("Sy wat probeer"). Sy is gebore in die dorpie eMbongweni, in Bizana, Pondoland, wat vandag deel van Suid-Afrika se Oos-Kaap is. Sy is die vierde van nege kinders, wat sewe susters en 'n broer insluit. Haar ouers, Columbus and Gertrude, was albei onderwysers. Columbus was 'n geskiedenisonderwyser en 'n skoolhoof, en Getrude het huishoudkunde gegee. Sy is dood toe Winnie nege jaar oud was. Dit het 'n totale skeiding in die gesin gebring aangesien die kinders na verskillende familielede gestuur is om hul verder groot te maak. Madikizela-Mandela het hoofmeisie van haar hoërskool in Bizana geword. Na matriek is sy Johannesburg toe waar sy maatskaplike werk by die Jan Hofmeyerskool studeer het, ondanks die beperkinge van die opvoeding waaraan swartes in die apartheidsjare aan uitgelewer was. Sy ontvang in 1956 haar graad in maatskaplike werk, en 'n paar jaar later haar BA-graad in internasionale betrekkinge aan die Universiteit van die Witwatersrand. Winnie het verskeie betrekkings in die ou bantoestan van Transkei beklee, insluitende 'n pos in die Transkeise staatdiens. Haar eerste werk was as 'n maatskaplike werker by die Baragwanath-hospitaal in Soweto.

Die jong Winnie ontmoet 'n prokureur en anti-apartheidsaktivis, Nelson Mandela, in 1957. Sy was 22 jaar oud en het by 'n bushalte in Soweto gestaan toe Mandela haar raaksien, 'n geselsie met haar aanknoop, en 'n ete-afspraak vir die volgende week met haar maak. Die twee is in 1958 getroud en het twee dogters, Zenani (gebore in 1959) en Zindzi (gebore in 1960). Nelson Mandela is in 1963 in hegtenis geneem en in 1990 vrygelaat. Die paartjie is in 1992 uitmekaar en hul egskeiding is in 1996 met 'n ooreenkoms (waarvan die inhoud nooit bekend gemaak is nie), wat buite die hof geskik is, finaal afgehandel. Haar pogings vir 'n egskeidings-ooreenkoms van $35-miljoen is deur die hof van die hand gewys toe sy nie vir die verhoor opgedaag het nie. Toe sy in 1994 uitgevra is oor 'n moontlike versoening, het sy gesê: "Ek streef nie om die land se presidentsvrou te word nie. Inderdaad is ek nie die soort mens om mooi blomme rond te dra en almal se porseleinpop te wees nie."

As gevolg van haar politieke bedrywighede is sy gereeld deur die veiligheidspolisie aangehou. Sy is gemartel, aan huisarres onderwerp, gedurig dopgehou, vir 'n jaar alleen opgesluit en na 'n klein Vrystaatse dorpie verban. In latere jare het sy na vore getree as 'n vurige teenstander van apartheid (Augustus 1963-Februarie 1990). Vir baie van dié tyd was sy in ballingskap in Oranje-Vrystaat en in die gebied ingeperk, behalwe vir die tye wanneer sy toegelaat is om haar man op Robbeneiland te besoek. Aan die begin van 1969 is sy in eensame opsluiting in die Sentrale Gevangenis in Pretoria aangehou. Dit was hiertydens dat die Weste in Winnie Mandela begin belangstel het. Sy het klinieke vir haar mense gereël, aktief geveg vir gelyke regte en is deur die ANC verhoogde status gebied as 'n simbool van die stryd teen apartheid.

In 1985 is die Robert F. Kennedy Human Rights Award aan Winnie en mede-aktiviste, Allan Boesak en Beyers Naudé toegeken vir hul menseregtewerk in Suid-Afrika.

Haar reputasie het 'n ernstige knou gekry oor die openbare uitlatings wat sy kwytgeraak het. Soos die toespraak wat sy op 13 April 1986 in Munsievile gehou het waar sy die grusame praktyk van die halssnoermoorde (verbrand mense lewendig met buitebande en petrol) goedgepraat het. Haar woorde was: "Met ons dosies vuurhoutjies en ons halssnoere sal ons die land bevry." Haar reputasie is nog verder geskaad met die beskuldigings van haar lyfwag, Jerry Musivuzi Richardson, dat sy opdragte vir ontvoerings en moorde gegee het. Richardson was die afrigter van die Mandela Voetbalklub wat eintlik Winnie se persoonlike sekuriteitsmense was. Op 29 Desember 1988 ontvoer Richardson die 14-jarige James Seipei (ook bekend as Stompie Moeketsi) en drie ander jeugdiges uit die huis van 'n Metodisteprediker, Eerw. Paul Verryn, met die verskoning dat die eerwaarde hulle seksueel misbruik. Die vier is geslaan en gedwing om te sê hulle het seks met Verryn gehad. Seipei is daarvan beskuldig dat hy 'n informant is en sy lyk is later op 6 Januarie 1989 in die veld met messteke aan sy keel gekry.

Sy is in 1991 op al die aanklagte vrygespreek, behalwe die ontvoeringklag. Haar ses jaar tronkstraf is op appèl na 'n boete verander. Die WVK se finale verslag het in 1998 die volgende oor Winnie Mandela gesê: "Me. Winnie Madikizela-Mandela is moreel en polities verantwoordbaar vir die opdragte vir die growwe skendings van menseregte."

Met Suid-Afrika se oorgang na demokrasie het sy 'n baie minder versoenende houding as haar man teenoor die land se wit gemeenskap gehad. Hoewel sy aan sy sy was met sy vrylating in 1990, die eerste keer saam in die openbaar in byna 30 jaar, is die Mandela's se huwelik op die rotse toe dit bekend word dat sy ontrou was terwyl hy tronkstraf uitgedien het. Ná die egskeiding aanvaar Winnie haar ongetroude van as Madikizela-Mandela. Sy word aangestel as adjunk-minister van kuns, kultuur, wetenskap en tegnologie (Mei 1994). Elf maande later is sy afgedank weens bewerings van korrupsie.

Op 24 April 2003 word Winnie op 43 aanklagte van korrupsie en 25 klagtes van diefstal skuldig bevind. Haar makelaar, Addy Moolman, is op 58 korrupsieklagtes en 25 vir diefstal skuldig bevind. Hulle het skuld ontken vir die gelde wat uit 'n begrafnisfonds onttrek is. Sy is tot vyf jaar tronkstraf gevonnis wat later op appél na 'n opgeskorte vonnis verander is. Kort na haar vonnis bedank Madikizela-Mandela uit die ANC-leierskap, bedank ook as president van die ANC se Vroueliga en as parlementslid.

In Junie 2007 weier die Kanadese Hoëkommissaris in Suid-Afrika vir Winnie Madikizela-Mandela 'n visum om na Toronto, Kanada toe te vlieg vir 'n fondsinsamelings-galakonsert wat ook die wêreld-première van "The Passion of Winnie", 'n opera gegrond op haar lewe, ingesluit het.

In 2010 voer Nadira Naipaul 'n onderhoud met Madikizela-Mandela waartydens sy haar gewese man aanval en daarvan beskuldig dat hy die swartes in die steek gelaat het, en dat hy "niks meer as net 'n stigting is nie". Sy veroordeel hom verder omdat hy Nobelprys vir Vrede saam met FW de Klerk aanvaar het.

Die onderhoud het wyd belangstelling uitgelok, en die ANC kondig aan dat die organisasie haar vir 'n verduideliking gaan vra oor haar uitlatings aangaande Nelson Mandela. Op 14 Maart 2010 word 'n verklaring namens haar uitgereik dat die onderhoud 'n verdigsel was.



</doc>
<doc id="22634" url="https://af.wikipedia.org/wiki?curid=22634" title="Alpha Dog">
Alpha Dog

Alpha Dog is 'n film onder die "ware misdaaddrama"-genre, waarin Justin Timberlake, Bruce Willis, Sharon Stone, Ben Foster en Emile Hirsch speel. Die regie is deur Nic Cassavetes. Daar is 'n ouderdomsbeperking van 16 op die film.

Die drama is gegrond op die ware verhaal van skollie-skoolseuns wat 'n vyftienjarige ou ontvoer nadat 'n dwelmtransaksie skeefgeloop het. Hulle vermoor hom en word een vir een in hegtenis geneem. Jesse James Hollywood, wat die moord gepleeg het, het die reg tot aan die einde ontwyk.


</doc>
<doc id="22638" url="https://af.wikipedia.org/wiki?curid=22638" title="Linkin Park">
Linkin Park

Linkin Park is 'n beroemde musiekgroep wat in 1996 deur drie hoërskoolvriende van Kalifornië, Mike Shinoda, Brad Delson en Rob Bourdon gestig is. Later is Joe Hahn, Dave Farrell en Mark Wakefield nadergehark. Hulle het aanvanklik liedjies in Mike Shinoda se slaapkamer opgeneem, maar Mark Wakefield het die groep verlaat toe hulle nie 'n platekontrak kon kry nie. In 1999 het Chester Bennington Wakefield se plek ingeneem en die groep het aan die werk gespring. Hulle het eers as "Xero" bekendgestaan voor hulle hul naam na "Hybrid Theory" en later na "Linkin Park" verander het.

Hul debuutalbum, "Hybrid Theory", was 'n wegholsukses met meer as 5 miljoen CDs wat in 2000 verkoop is. Dit was 'n versameling van vyf jaar se werk met treffers soos "Crawling" en "One Step Closer". In 2001 het hulle 'n Grammy vir die beste harderock-uitvoering vir "Crawling" ontvang.

Hul tweede album, "Meteora", is na geskiedkundige kloosters in Griekeland genoem. Altesaam 800 000 van die CDs is binne 'n week ná die uitreiking in 2003 verkoop. Daarop is treffers soos "Somewhere I Belong", "Breaking the Habit" en "Numb". 'n Jaar later het hulle saam met die rapper Jay-Z aan die album "Collision Course" gewerk wat hulle in 2005 hul tweede Grammy vir die beste rap-sang-kombinasie vir "Numb/Encore" besorg het. Shinoda het ook tussendeur 'n hip-hop-groep, Fort Minor, begin.

"Minutes to Midnight" is Linkin Park se derde album. Die groep het die grootste deel van 2006 daaraan gewerk. Die eerste single, "What I've Done", het sy debuut in die sewende plek op die Billboard Hot 100 gemaak.



</doc>
<doc id="22639" url="https://af.wikipedia.org/wiki?curid=22639" title="Publieke domein">
Publieke domein

Publieke domein of openbare besit is 'n benaming vir sagteware, tekste, beelde en oudiowerke wat geheel en al van outeursregte vrygestel is. Enige persoon kan dus met 'n werk wat onder die publieke domein val, doen wat hy wil sonder enige grense. 'n Werk kan in die publieke domein kom wanneer die outeursreg verval het. 'n Werk val outomaties onder outeursreg, selfs al meld die outeur dit nie.

'n Outeur kan sy werk onderhewig aan 'n lisensie publiseer. Só is die GFDL 'n lisensie waaronder Wikipedia uitgegee word.


</doc>
<doc id="22642" url="https://af.wikipedia.org/wiki?curid=22642" title="Skoenlapper">
Skoenlapper

'n Skoenlapper is 'n kleurryke dagaktiewe insek met vier vlerke en twee dun voelhorings. Skoenlappers behoort tot die orde van vlinders ("Lepidoptera"), ook bekend as die skubvlerkiges.

Die woord skoenlapper het sy oorsprong vanaf die Nederlandse woord "schoenlapper", oorspronklik "skoenhersteller". Die woord is 'n samestelling van "schoen" (skoen) en "lappen" (lap) met die agtervoegsel "-er". In Nederlands het die betekenis uitgebrei om die insek in te sluit. Die rede hiervoor is dat die lapplekke op skoene baie soos die bont vlerke van die insek gelyk het. Die eerste optekeninge in Afrikaans is deur Antoine Changuion (1844) in die vorm "schoenlapper" en deur Arnoldus Pannevis (1880) in die vorm "skoenlapper".

Daar is tussen 17 000 en 19 000 gedokumenteerde soorte skoenlappers wêreldwyd. Die totaal word dikwels verwring omdat taksonome verskil oor die vraag of 'n bepaalde takson 'n volle spesie of 'n subspesie is. Taksonome skat dat daar wêreldwyd ongeveer 1500 spesies is wat nog ontdek moet word.

Die hoofgroepe, en sommige van hul welbekende voorbeelde sluit in:



</doc>
<doc id="22645" url="https://af.wikipedia.org/wiki?curid=22645" title="Grond">
Grond

Grond word verskillend gedefinieer deur verskillende dissiplines, maar bestaan gewoonlik uit min of meer verweerde deeltjies van gesteentes, organiese stowwe, water en lug. ŉ Loodregte deursnee in die grond toon dikwels horisontale lae wat hulle deur kenmerke soos kleur en humus toestand onderskei van ander lae. 

Die plantegroei is nie net afhanklik van die chemiese samestelling van die vaste deeltjies nie, maar ook van die opgeloste soute, die hoeveelheid water in die grond en die lug  en verskil van die in die atmosfeer. Lewende organismes in die grond – die bodemflora en -fauna - is van groot belang vir die plantegroei. Organismes sit byvoorbeeld stikstof om in nitrate, wat deur plante as voedingstof gebruik kan word. 

Grondsoorte verskil baie wat betref hulle vrugbaarheid, tekstuur, struktuur, ensovoorts. Sommig eienskappe kan deur die mens beïnvloed word, soos vrugbaarheid wat byvoorbeeld deur bemesting verbeter kan word. Met die oog op beter benutting van grond word gronde geklassifiseer en word 'n grondkaart of bodemkaart van al die grondsoorte in ŉ land opgestel.

Tot die begin van die 20e eeu is grond nog beskou as materiaal wat nie wetenskaplik bestudeer kan word nie, en vandag word grond nog verskillend gedefinieer deur verskillende dissiplines. Vir die landbouer is grond die medium waarin plante kan groei. Die geoloog beskou sowel die materiaal waarin plante groei as aile los, verweerde gesteentes as grond. Vir die ingenieur is enige los materiaal wat uit diskrete soliede deeltjies bestaan en waartussen vloeistowwe en gasse voorkom, grond. 

Dit sluit dan ook 'n groot verskeidenheid materiale soos gruis, sand en klei in. Die landbouer moet egter grond se kompleksiteit in ag neem, en vir hom bestaan grond uit 'n mengsel of samestelling van verweerde en gedeeltelik verweerde gesteentes (die anorganiese of minerale bestanddele), die ontbinde reste van plante en diere (die organiese bestanddele), water en lug. As grond moet dien as medium vir plantegroei, moet al 3 fraksies, naamlik vaste stowwe, vloeistof en gas, aanwesig wees. Suurstof, koolstofdioksied en water, waarin soute kan oplos, is nodig vir die plant se lewensprosesse. 

Die vaste stowwe dien as reserwevoorraad van oplosbare voedingstowwe en as ankerplek vir plante. As daar geen water in die grond is nie, kan die hoër plante nie daarin groei nie, en waar suurstof afwesig is, soos in sommige moerasse, kan slegs sekere aangepaste plantsoorte groei. Hoewel daar in die definisie van grond gepraat is van 'n mengsel van die verskillende bestanddele, sal ŉ nadere ondersoek aantoon dat die grond verskillende bestanddele van grond op 'n bepaalde wyse gerangskik is. Wanneer 'n put gegrawe word, sal gemerk word dat die grondvormingsprosesse die minerale en organiese deeltjies in horisontale lae gedifferensieer het. 'n Uitsondering is wanneer dit 'n jong grond is, soos die ongedifferensieerde afsetting van jong alluvium - sedimente deur water afgeset - of van baarsand. Die horisontale lae word saam die grondprofiel genoem, en die lae die horisonne (of horisonte). Die organiese stowwe kom gewoonlik in die boonste laag van die grondprofiel voor. 

Die hoeveelheid organiese stowwe kan baie varieer, maar die meeste grondsoorte van Suid-Afrika bevat maar 1 tot 5% organiese stowwe (gemeet volgens volume). In vleie en moerasse kan tot 95 % organiese materiaal akkumuleer weens die stadige tempo van ontbinding van die plantreste in stagnante water. Hierdie gronde word moerasturf of veen genoem. Sulke organiese gronde kom nie wydverspreid in Suid-Afrika voor nie en moet nie verwar word met die swart kleigrande van byvoorbeeld die sentrale dele van Gauteng nie, wat maar 'n lae persentasie humus bevat. Die meeste grondsoorte in Suid-Afrika is dus mineraalgronde, en hulle is landboukundig ook die belangrikste.

Rotse is die moedermateriaal van die minerale (anorganiese) gedeelte van grond en is dikwels, maar nie altyd nie, verantwoordelik vir die kleur, tekstuur en chemiese eienskappe van die grond. Die verwantskap tussen die chemiese eienskappe van die moedergesteente en die van die grond is nie altyd ooglopend nie, aangesien klimaatsfaktore oor 'n lang tydperk inwerk op die fisiese en chemiese eienskappe van die minerale. In gebiede met 'n hoë reënval is daar gewoonlik min ooreenkoms tussen die minerale fraksie van die grond en die oorspronklike rots. In droë streke, waar die verweringsproses hoofsaaklik fisies van aard is, toon die chemiese en mineralogiese samestelling van die grond 'n groter verwantskap met die moedergesteente. Die anorganiese bestanddele van grond kan in 3 hoofgroepe verdeel word:

- Primêre kristallyne bestanddele, meestal kwarts en ander komplekse verbindings van silikon, wat selfs in sterk verweerde toestand herkenbaar is aan hul kleur en hul kristallyne of mika-agtige vorme.

- Oplosbare soute, wat van die primêre kristallyne bestanddele verskil deurdat hulle opgelos kan word en dan tydetik kan uitkristalliseer. In gematigde klimaatstreke is dit gewoonlik kalsiumkarbonate.

- Amorfe bestanddele wat, soos die naam aandui, geen vaste vorm het nie. Dit kom meestal voor as dun velletjies op die oppervlak van die kristallyne bestanddele van sekere gronde. Hulle bestaan hoofsaaklik uit die hidroksiede van yster en aluminium wat in chemiese verbinding is met wisselende hoeveelhede watermolekules.

Die soliede fraksie van die meeste gronde bestaan hoofsaaklik uit primêre minerale en sekondar gevormde minerale. Die primêre minerale is die verweringsprodukte van die moedergesteentes. Die deeltjies, soos kwarts en veldspaat kan so groot wees so as die van growwe sand tot so klein so as die van klei - minder as 2 duisendstes van 'n millimeter. 

Die sekondêr gevormde minerale is die kristalle van yster- en aluminiumoksiede en hidroksiede, en die kleiminerale - plaatvormige kristalle van aluminium- of magnesiumsilikate. Hierdie mineraalkristalle is die belangrikste bestanddele in grond, aangesien hulle in groot mate die chemiese en fisiese eienskappe van grond bepaal. Daar is twee hooftipes: die 2:1-tipe, wat bestaan uit 'n laag aluminiumhidroksied tussen 2 lae silika (byvoorbeeld montmorilloniet en illiet), en die 1:1-tipe, wat bestaan uit een laag silika gekoppel aan 'n laag aluminiumhidroksied (byvoorbeeld kaoliniet, 'n seskantige kristal). Die kleimineraal het 'n negatiewe lading wat "gebalanseer" word deur positief gelaaide ione (katione) van byvoorbeeld kalium, kalsium, magnesium, natrium en ammonium. Hierdie ione word deur die kristalle aangetrek en geadsorbeer. Omdat sommige ione, soos kalsium en magnesium, 'n dubbele positiewe lading besit en dus 2 kleideeltjies se negatiewe lading help balanseer, word die kleideeltjies (soos die kristalie van kaoliniet) op mekaar gepak en staan dan bekend as vlokkies. ŉ Groot aantal watermolekules word ook vasgevang deur die kristal se oppervlak en deur die individuele katione (gehidrateerde katione). 

Alle silika-kleiminerale kan baie watermolekules tussen die saamgepakte kristalle bevat. Montmorilloniet is byvoorbeeld 'n swellende kleimineraal. Die minerale (anorganiese) soute wat in water oplosbaar is, is die belangrikste bron van plantvoedingstowwe. Die molekules van die soute dissosieer om ione te vorm, waarvan die belangrikste die positief gelaaide ione kalsium (Ca++), magnesium (Mg++) en kalium (K+) en die negatief gelaaide ione nitraat (NO3 -) sulfaat (SO4--) en fosfaat (H2PO4 -) is.

Hierdie voedingselemente word in ioonvorm deur plantwortels geabsorbeer. Wanneer die plant ŉ positief gelaaide ioon absorbeer, moet dit 'n positief gelaaide ioon uitruil- in hierdie geval 'n waterstofioon (H +). Sodoende behou die plant sy neutrale elektriese lading. Wanneer die plant negatief gelaaide ione soos nilraat of sultaat opneem, ruil die plantwortel negatief gelaaide hidroksiedione uit (OH-). (Twee hidraksiedione vir elke sulfaatioon, wat 'n dubbele negatiewe lading het.) Hierdie uitruil van ione verklaar een van die redes vir die versuring van grand, dil wit die verhoging van die waterstofioon- konsentrasie in die grand. Wanneer soute soos ammoniumsultaat, (NH4)2S04, as kunsmis toegedien word, word die positief gelaaide ammoniumioon (NH4+) vinniger deur die plant opgeneem as die negatief gelaaide sulfaatioon (S04 --). 

Meer waterstofione word dus deur die plant uitgeruil as hidroksiedione, met 'n verhoging in die waterstofioon-konsentrasie, dit wil sê die versuring van die grond. (Die suurheidsgraad van die grond word gewoonlik met die simbool pH aangedui.) Hoewel voedingselemente in die grond aangevul kan word deur middel van kunsmis, hou die onoordeelkundige toediening daarvan dus sekere gevare in. Die oormatige toediening van stikstof in die vorm van ammoniumsoute dra byvoorbeeld by tot die versuringsproses deurdat die mikroorganismes die ammonium (NH4+) omsit in nitraat (N03-), met die afgee van waterstofione (H+): NH4,+O2 →NO3 - + H+ 

Die hoë waterstofioon-konsentrasie is nadelig om verskeie redes: Kalsium- (Ca), magnesium (Mg) en kalium (K) ione wat op kleideeltjies geadsorbeer is, word byvoorbeeld deur waterstofione verplaas en dan geloog, dit wil sê deur water weggevoer buite bereik van die plantwortels. Verskeie elemente word by 'n hoër suurheidsgraad minder toeganklik vir plante. Aluminium word in suur grond meer oplosbaar, maar aluminium is toksies (giftig) vir plante. Die ontstaan van suur grond kan voorkom of dit kan herstel word deur die toediening van landboukalk, wat hoofsaaklik uit kalsium- en magnesiumkarbonate bestaan. Die hoeveelheid en tipe kalk wat gebruik moet word, kan slegs deur middel van grondontleding bepaal word. Grondontledings en blaarontledings word gewoonlik as onontbeerlik beskou om die status van die voedingselemente, die pH en die kalkbehoeftes van die grond te bepaal.

Organiese bestanddele van grond

Alle organiese maleriaal wat in die grond te lande kom, word uiteindelik chemies en biologies omgesit in humus. Humus is die eindproduk van die ontbindingsproses. Dit is vormloos en die struktuur van die organiese materiaal waaruit dit ontstaan het, het verlore gegaan. ŉ Aansienlike hoeveelheid organiese en minerale sure word gevorm tydens die ontbinding van organiese materiaal en verskillende tussenvorme ontstaan wat 'n groot invloed het op die struktuur van die grond. Meer as enige ander taktor is humus verantwoordelik vir die vorming van aggregate (krummels of peds) en die stabi liteit van sulke aggregate. Humus oortref selts kleideeltjies in hulle vermoë om water en voedingstowwe vas te vang. Die grootte van humusdeeltjies varieer baie. Hulle kan so klein wees soos die kleideeltjies, maar die vermoë van die humusdeeltjies om katione te adsorbeer, oortref selfs die van montmorilloniet. In baie halfwoestynstreke van die wêreld onderhou die lae reënval gewoonlik nie woude nie maar wel uitgestrekte grasvelde. Die organiese oorblyfsels van die ontbinde gras word oor lang tydperke stadig deur die lae reënval na onder geloog, maar nie buite bereik van die plantwortels nie. So is byvoorbeeld die vrugbare, donker gronde van Rusland, die chernozem, gevorm waarop koring verbou word; ook die "great plains" of prêries van die Verenigde State van Amerika.

Wanneer al die porieë tussen die gronddeeltjies met water gevul is, so as na 'n reënbui of tydens besproeiing, is die grond versadig. Onder die invloed van swaartekrag sal die water na onder vloei, mits dit ŉ vryelik dreinerende grond is. Onderkant 'n sekere vlak kan die grond dan versadig wees met water, en hierdie vlak word die watervlak of watertafel genoem. In gronde met swak dreinering, kan die watervlak (watertafel) bo-op 'n onversadigde laag grond voorkom. 

Dit word 'n sittende of verhewe grondwatervlak genoem. Die waterinhoud van 'n vryelik dreinerende grond wat in die veld met water versadig is en toegelaat word om 2 of 3 dae te dreineer, word veldkapasiteit genoem. Veldkapasiteit is belangrik in die ontwerp en bestuur van besproeiingskemas, maar kan ongelukkig nie baie akkuraat gedefinieer word nie. Verskillende grondsoorte verskil in hulle vermoë om water te berg vir gebruik deur plante (totale opneembare waterhouvermoë). Nie al die grondwater is vir plante opneembaar of toeganklik nie. 

'n Sekere hoeveelheid water word deur die vaste stowwe in die grond vasgehou deur adsorbsie. Verder is die·grondwater onderhewig aan 'n aantal spanningsvelde, soos onder andere die aantrekkingskrag tussen die vaste deeltjies en water, die aanwesigheid van soute in oplossing en die invloed van swaartekrag. Namate die grondvog verminder, sal die energie wat nodig is om water uit die grond te onttrek, verhoog, die hidrouliese geleidingsvermoë verlaag en gevolglik is die tempo waarin die water na die wortels beweeg, laer. Namate die konsentrasie oplosbare soute verhoog , sal die osmotiese potensiaal van die grondwater verlaag en 'n toenemende hoeveelheid van die vog is dan nie meer beskikbaar nie. Wanneer die hidrouliese geleiding van die grond in so 'n mate verminder het dat die water nie vinnig genoeg na die omgewing van die plantwortels kan vloei om aan die waterbehoeftes van die plante te voorsien nie, het die grondwatertoestand verwelkpunt bereik. By verwelkpunt sal die meeste plante permanent verwelk. Die samestelling van lug in grond het 'n noue verband met die samestelling van lug in die atmosfeer, wat uit 21% suurstof (02), 78 % stikstof (N2), ongeveer 0,03 % kooldioksied (C02) en ongeveer 1 % edelgasse bestaan. 'n Wisselende hoeveelheid waterdamp is ook in die atmosfeer teenwoordig. 

Die belangrikste verskil tussen die lug in die atmosfeer en die in die grond is dat die kooldioksied in die grond selde laer as 1 % is. Die verhouding suurstof tot kooldioksied in die grond word hoofsaaklik bepaal deur hoe aktief die plantwortels en lewende organismes suurstof verbruik en kooldioksied afgee. Die 02/C02-verhouding

word ook beïnvloed deur die tempo waarin die gasse tussen die atmosfeer en die grond versprei (deur diffusie). Onder 'n grasbedekking kan die kooldioksied diep in die grond toeneem tot tussen 5 en 10 %, terwyl die suurstof kan verminder tot 15 en selfs 10 %. In landerye wat nie baie nat is nie skommel die kooldioksiedinhoud van lug in die grond met om en by 1 %, maar onder baie nat toestande kan die persentasie kooldioksied baie verhoog.

In enige biologiese gemeenskap kan die lewende organismes in 3 hoofgroepe verdeel word:

- Die produseerders, wat organiese voedsel opbou uit anorganiese stowwe - meestal groen plante.

- Die verbruikers, meestal diere, wat grond die organiese stowwe as voedsel gebruik.

- Die ontbinders of saprovore, mikroörganismes wat dooie organiese materiaal- oak uitwerpsels van diere - volledig afbreek totdat alleen anorganiese stowwe oorbly. Hulle kan ook die mineraliseerders genoem word. Die produseerders, dit wit sê die groen plante, bou nie alleen organiese voedsel op nie. Hulle wortels skei ook tydens die groeiproses stowwe af wat bepaalde mikroorganismes aantrek, soos byvoorbeeld die knoppiesbakterieë wat vrye stikstat saambind tot voordeel van die plant. Die beskikbaarheid van voedingstowwe, water en suurstof en die temperatuur het 'n groat invloed op die samestelling van die fauna en flora in grond. Onder gunstige omstandighede kom 'n groot verskeidenheid lewensvorme in grond voor. Onder minder gunstige omstandighede is die aantal soorte minder en die getal individue van die oorblywende soorte neem aansienlik toe.

Met bodemfauna word bedoel die diere wat ten minste tydens die aktiewe gedeelte van hulle lewensiklus in die grond hou. Ruspes wat bogronds kos soek en net in die grond verpop, word nie hierby ingesluit nie, maar ruspes wat van plantwortels lewe, weI. Diere soos molle en muise behoort streng gesproke ingesluit te word, maar met bodemfauna word meestal net die ongewerwelde diere bedoel. 'n Praktiese indeling van die bodemfauna is gebaseer op die grootte van die volgroeide diere. 

Organismes kleiner as 0,2 mm word die mikrofauna genoem; die van 0,2 mm tot 4 mm die mesofauna en die wat meer as 4 mm lank is, die makrofauna. Dit is hoofsaaklik die beweging en die voedingsaktiwiteite van die diertjies wat by die grondstruktuur van belang is. Erdwurms (genus Lumbricus) soek byvoorbeeld hul voedsel aan die oppervlak en neem dit dan dieper die grond in. Hierdeur word die grond belug en die grondlae word vermeng (homogenisering). Deur middel van hul uitwerpsels, wat ook onverteerde en gedeeltelik verteerde stowwe bevat, word organiese materiaal dieper in die grond versprei. Hulle neem ook grondmineraaldeeltjies in en werp groot hoeveelhede gietsels met 'n baie fyn krummelstruktuur uit. Sommige soorte erdwurms werp die gietsels gedeeltelik op die grondoppervlak uit.

As gevolg van hul deurkruising van die grond skep die erdwurms geskikte verblyfplekke vir die kleiner grondfauna en mikroorganismes. Sommige soorte beweeg tot meer as 3 m in die grond af. In tropiese dele kan die hoeveelheid grond wat op hierdie manier omgeoorwoel word, tot ongeveer 200 ton per hektaar per jaar beloop. 

Daar is verskeie soorte larwes wat in mindere mate help om grond te homogeniseer, maar in tropiese en subtropiese dele van die aarde is termiete een van die belangrikste groepe van die grondfauna. Die belangrikheid van termiete in grondvorming te daarin dat hulle ŉ deeglike vermenging van anorganiese en organiese stowwe teweegbring en die afgebreekte produkte van hout by die grond voeg. Materiaal word ook uit die dieper lae van die grond na die oppervlak gebring en daar aan vermenging met humus blootgestel. In moerasagtige dele kan hulle 'n droë bolaag vorm en sodoende vrugbare grond vir akkerbou geskik maak. 

In baie dele van tropiese Afrika is landbou beperk tot die verrykte gronde wat deur die aktiwiteite van termiete ontstaan het. Die diere van die mikro- en mesofauna is minder beweeglik en is meestal beperk tot die omgewing van die voedselbron en kom naby die oppervlak voor. 

Die bodemfauna kan ook volgens hul voedingsgewoontes ingedeel word in herbivore (planteters) en karnivore (vleiseters). Die herbivore lewe meestal van lewende plantwortels en maklik bereikbare bogrondse plantdele. Die larwes van die meikewer (genus Mefofontha) en die kniptorre (familie Elateridae), sommige vlieglarwes en wortelaalwurms is herbivore. Die karnivore stuit in die roofmyte (orde Acari of Acarina), spinnekoppe (orde Araneae), hooiwaens of langbeenspinnekoppe (suborde Palpatores), duisendpote (klas Diplopoda) en verskillende soorte kewers (orde Coleoptera). Bodemffora Die bodemflora sluit in alge, virusse, swamme (skimmels en fungi) en bakterieë. Hiervan is die bakterieë die belangrikste.

Hulle is baie klein, maar in een gram grond kan duisende bakterieë voorkom. Sommige lewe onder aërobiese (suurstofryke) omstandighede en ander onder anaërobiese toestande (sonder suurstof).ln die koolstofkringloop dien sekere bakterieë om sellulose af te breek sodat koolstofdioksied afgegee word. Ander bakterieë speel 'n vername rol in die stikstofkringloop. Hulle kan ammoniak oksideer tot nitriet, en ander bakterieë sit die nitriet om in nitraat, wat deur die plantwortels opgeneem kan word. Onder anaërobiese omstandighede kan sekere bakterieë die nitraat omsit in vry stikstof. 

Die belangrikste bakterieë vir plantegroei is ongetwyfeld die stikstofbindende (nitrifiserende) bakterieë. Sommige van hierdie bakterieë lewe vry in die grond, ander lewe in knoppies wat aan die wortels van sekere soorte plante (veraI peulplante) gevorm word. Sowel die plant as die bakterieë baat by hierdie vennootskap. Dit word simbiose genoem. In gunstige omstandighede kan die vrylewende vorme 10 kg stikstof en die simbiotiese bakterieë 100 kg stikstof per ha per jaar in nitraat omsit. Swamme (skimmels of fungi) groei altyd onder aerabiese omstandighede en kom dus naby die grondoppervlak voor. 

Dikwels is die swamme die voorlopers in die ontbinding van organiese materiaal. Sommige swamme lewe simbioties met plantwortels, wat deur die swam se miselium (drade) omring word. Die virusse wat in die grond voorkom, kan verskeie virussiektes by plante veroorsaak. Alge of wiere kom meestal net op die grondoppervlak voor wanneer dit vogtig genoeg is en speel geen noemenswaardige rol in die grondvormingsproses

nie. 

Die primêre doel van 'n grondklassifikasiestelsel is die identifikasie en naamgewing van gronde volgens ŉ ordellke sisteem van gedefinieerde klasse. Hierdeur word die onderlinge verband tussen grondeienskappe duidelik en kommunikasie in verband met gronde op 'n konsekwente manier moontlik. Die eienskappe van grond bepaal die bodemgeskiktheid vir akkerbou of weiding, vir die oprigting van geboue en vir die bou van damme en paaie. 

Veral die landbouer behoort kennis te dra van die eienskappe van die verskillende grandsoorte wat op sy eiendom voorkom en moet die prosedure van grondbenutting volgens die verskillende gronde kan aanpas. In Suid-Afrika is ondersoek ingestel na die bruikbaarheid van klassifikasiestelsels wat reeds elders in die wêreld bestaan, soos die stelsel van die departement van landbou van die Verenigde State van Amerika (USDA), maar daar is gevind dat daar geen logiese, eenvoudige stelsel bestaan wat die gronde van Suid-Afrika bevredigende kon akkommodeer nie. 

Verskeie veldopnames is in Suid-Afrika gemaak, maar dit was duidelik dat ŉ nuwe klassifikasie nodig was, nie alleen vir beter plaasbeplanning nie, maar ook om grondgebruik landwyd te optimaliseer en om die natuurlike hulpbronpotensiaal van die land ten volle te ontwikkel. Die tweekategorie- of binomiese klassifikasiestelsel vir die identifikasie van Suid-Afrikaanse gronde; wat algemeen deur die landbousektor en die Departement van Landbou en Visserye aanvaar word, word kortliks uiteengesit. 

Die stelsel bestaan uit slegs 2 vlakke van klasse, naamlik 'n hoër of algemene vlak wat die grondvorme bevat, en 'n laer, meer spesifieke vlak met grondseries. Elke vorm (met een uitsondering) word dus onderverdeel in 'n aantal series (van 2 tot 30 of meer). In hierdie opsig stem die stelsel ooreen met die stelsel wat vir plante en diere gebruik word. Die genusnaam stem ooreen met die grondvorm en die spesienaam met die grondserie. Daar is reeds genoem dat die grondvormingsprosesse neig om die materiale waarop hulle inwerk, te differensieer in lae of horisonne. 

Die uitgangspunt van die klassifikasiestelsel is dat hierdie horisonne herhaaldelik gevorm sal word onder dieselfde genetiese toestande. Die horisonne van 'n grond ontwikkel nie onafhanklik van mekaar nie, maar word gevorm deur 'n stel prosesse wat die hele grand beïnvloed, hoewel in verskillende grade in die verskillende dele van die profiel. Elke grondvorm verteenwoordig dus gronde met 'n sekere unieke, vertikale opeenvolging van horisonne, dit wit sê gronde met dieselfde horisonne wat in dieselfde volgorde voorkom. Een en veertig verskillende kombinasies van diagnostiese horisonne, dus grondvorme, is tot op datum in Suid-Afrika aangetref. 

Daar word na elke vorm verwys deur 'n pleknaam. (byvoorbeeld Swartland, Estcourt) wat slegs 'n etiket sonder enige wesenlike betekenis is. Die series het almal die kenmerke van die vorm gemeen (dit wil sê die voorgeskrewe horisonopeenvolging), maar word gedifferensieer op die basis van ander kenmerke soos grondtekstuur, in terme van klei-inhoud en groottegradering van die sandfraksie; basisstatus (uitruil- bare natrium, kalsium, magnesium en kalium) in terme van minimaal tot hoogs geloog; kalkhoudendheid; geaardheid van die onderliggende materiaal, en grandkleur waar dit nie 'n kriterium vir die diagnostiese horison is nie (dit wit sê die horison wat die vorm bepaal). Die uitsondering is die grondvorm Dundee, wat net een serie bevat. 

Hierdie vorm is 'n jong gestratifiseerde alluvium, met ander woorde ongekonsolideerde materiaal wat deur vloeiende

water afgeset is en waar egte genetiese grandhorisonne nog nie ontwikkel het nie. Die eerste stap in die ondersoek, beskrywing en identifikasie van gronde in die veld, is die herkenning van meesterhorisonne. Die belangrikste kenmerke van die sewe meesterhorisonne word kortliks bespreek. Die volgende standaardlettersimbole word gebruik om die meesterhorisonne aan te dui:

O - Die boonste deel van die grond wat bestaan uit vars en/of gedeeltelik ontbinde organiese materiaal wat akkumuleer in moerasagtige toestande.

A - 'n Horison aan of naby die oppervlak wat hoofsaaklik bestaan uit minerale partikels wat intiem vermeng is met gehumifiseerde organiese materiaal.

B - 'n Horison tussen die A - en die C - of A - horison wat gekarakteriseer word deur konsentrasies van silikaklei (deur illuviasie of inwassing, of verandering) of seskwioksiede (soos Fe2O3, ensovoorts, deur illuviasie of residuele akkumulasie) of organiese materiaal (ook deur illuviasie), of kombinasies daarvan.

C - Ongekonsolideerde materiaal (insluitende verweerde rots).

A - Vaste gesteente, en dus streng gesproke nie 'n horison nie.

E - 'n Lig gekleurde minerale horison onder die O- of A-horison (indien aanwesig) met 'n laer gehalte van organiese materiaal en/of seskwioksiede en/of klei as die horison direk daarander, en ŉ relatiewe akkumulasie van kwarts en/of weerstandbiedende minerale.

G - 'n Horison met tekens van sterk reduksie (vergleying) onder anaerobiese toestande (afwesigheid van suurstof), gewoonlik met blouerige, groenerige of gryserige kleure.

Min gronde bevat al hierdie horisonne, maar alle gronde bevat sommige daarvan en is gewoonlik identifiseerbaar in 'n vertikale blootstelling, so as die wand van ŉ grond put of profielput. Die volgende stap in die identifikasie van 'n grond is die identifikasie van die diagnostiese horisonne, dit wit sê die spesifieke, sigbare en tasbare eienskappe van die meesterhorisonne, wat net so en selfs belangriker is as die meesterhorisonne self wanneer dit by die identifikasie en gebruik van gronde kom. 

Die meesterhorisonne bevat slegs inligting wat betrekking het op die posisie in die profiel (‘n B-horison, byvoorbeeld, kom onder ŉ A- en bokant 'n C-horison voor) en die aard van die prosesse wat plaasgevind het (die akkumulasie van organiese materiaal of van minerale, ensovoorts). B-horisonne, het byvoorbeeld baie wyd uiteenlopende eienskappe. Hierdie klassifikasiestelsel definieer in redelik streng terme ŉ aantal diagnostiese horisonne wat betrekking het op Suid-Afrikaanse gronde. Hierdie definisies kan ingewikkeld word, aangesien hulle ŉ baie komplekse sisteem beskryf. Die diagnostiese horisonne word derhalwe net kortliks genoem. Vyf spesiale horisonne wat aan die oppervlak voorkom, is gedefinieer as diagnosties op grond van die aanwesigheid van sulke kenmerke soos abnormaal hoe organiese stof, dikte, donker kleure, sterk ontwikkelde struktuur en uitsettingsvermoe, of die afwesigheid daarvan (in die ortiese horison).

Die 5 diagnostiese bogrond-horisonne is die volgende: 

- Organiese O - horison, wat gewoonlik in en rondom strandmere en binnelandse vleie aangetref word.

- Humiese A - horison, wat aangetref word in humiede misgordelstreke waar die dreinering goed is.

- Melaniese A - horison is ook ŉ donkergekleurde bogrondhorison wat tipies is van droër klimate waar minder loging van oplosbare bestanddele plaasvind. (Humiese, melaniese en vertiese A – horisonne word ook onderskei op grond van basisstatus.)

- Vertiese A - horison is gewoonlik swart of baie donker, maar kan ook grys, geelbruin of rooi wees. Die blokkige struktuur vertoon wryfvlakke of skuifvlakke wat gevorm word deur interne beweging. By vlak vertiese horisonne breek die grond op in 'n los deklaag van baie fyn peds (aggregate) wanneer dit geploeg word, maar swet en krimp merkbaar met verandering in vogtoestande as gevolg van swelbare kleiminerale.

- Ortiese A - horison kan in 'n mate verdonker wees deur organiese materiaal, maar besit nie die kenmerke van enigeen van die ander 4 A - horisonne nie. Die meerderheid van gronde in Suid-Afrika het bogronde wat deur uitsluiting as orties geklassifiseer word.

Vyftien diagnostiese ondergrondhorisonne is vir die klassifikasiestelsel gedefinieer 'n E - horison ontstaan deur die sywaartse en afwaartse loging (eluviasie,) van klei, yster, aluminium en organiese materiaal. 'n Gebleikte horison ontstaan, veroorsaak deur afwisselende vergleying (intense reduksie) deur 'n tydelike watervlak (periodieke versuiptoestande). Die G-horison is 'n stewige gley wat ontwikkel as gevolg van aanhoudende versuiptoestande. 

Soms word so 'n ferm gley ook potklei genoem. Eenvormigheid van kleur is die hoofkenmerk vir die onderskeiding van rooi apedale, geelbruin apedale en rooi gestruktureerde B - horisonne. (Apedaal beteken sonder peds.) Vyf kutaniese horisonne is gedefinieer: gleykutaniese, prismakutaniese, pedokutaniese, litokutaniese en neokutaniese B - horisonne. (Kutaan = 'n vel of huid.) Die nie-homogeniteit van die kleur van die materiaal waaruit die horisonne bestaan, is die belangrikste kenmerk wat hulle onderskei. In die geval van gley-, prisma- en pedokutaniese horisonne is die beweging en herverspreiding van materiaal van kleigrootte (in sommige gevalle ook organiese materiaal) hoofsaaklik verantwoordelik vir die nie-homogene kleure. 

Die veelkleurigheid van die litokutaniese B-horison is te wyte aan differensiele verwering wat vlekke van helder gekleurde materiaal, dikwels in die vorm van tonge, in effens verweerde materiaal veroorsaak. Die neokutaniese B - horison akkommodeer minimale kutaniese ontwikkeling gedurende die vroeë stadium van grondvorming in ongekonsolideerde materiale. Die ferrihumiese B - horison akkommodeer die klassieke konsep van die podzol - B, naamlik 'n ondergrondhorison wat verryk is met gehumifiseerde organiese materiaal tesame met vry ysteroksiede as gevolg van die afwaartse beweging van hierdie materiaIe. Die beste voorbeelde van ferrihumiese B - horisonne in Suid-Afrika word gevind op sanderige materiaal onder fynbosvegetasie (heide en macchia) in die suidelike en suidwestelike kusstreke van die land. 

Deur die herkenning van twee plintiese B - horisonne, naamlik sagte plintiet en harde plintiet, word twee betangrike prosesse in ag geneem: die mobilisasie en segregasie van yster in los konkresies en aaneenlopende ysterbanke (hardebank- of heuningkoekferrikreet) onderskeidelik. 'n Laag los, verharde ysterkonkresies staan in ander dissiplines bekend as gruis- ferrikreet of ouklip. Laastens word 2 jong materiale (streng gesproke C - horisonne) as diagnosties erken, naamlik regiese sand en gestratifiseerde alluvium (die reeds genoemde Dundeevorm). Regiese sand word dikwels in woestynagtige streke of kusstreke aangetref. Twee van Suid-Afrika.se belangrikste gronde word bespreek as voorbeelde van grondvorme. 

Die opeenvolging ortiese A - horison op 'n geelbruin apedale B-horison op ŉ sagte plintiese B - horison dui op die Avalonvorm. Dit is 'n ideale grond vir koringverbouing vanweë die uitstekende voghouvermoë. As die grond vlak is, kan dreineringsprobleme egter opduik. Die Huttonvorm kom oor groot dele van Suid-Afrika voor. Die bogrond is 'n ortiese A - horison en die ondergrond 'n rooi apedale B - horison, dit wil sê albei horisonne is struktuurloos. Die onderliggende materiaal kan rots of verweerde gesteentes wees. Gronde van die Huttonvorm is gewoonlik baie diep en dreinering is goed. Baie van die Huttonseries is uitstekende besproeiingsgronde vanweë hul goeie lug-vog-eienskappe. 

Die rooi kleur word veroorsaak deur oordekkingsn van ysteroksiede op die minerale deeltjies. Nie-swelbare kleiminerale oorheers die kleifraksie, daarom die afwesigheid van struktuurontwikkeling (apedaal). Omdat hierdie gronde oor 'n wye reeks van klimaatstoestande aangetref word, word die volle basisstatusreeks aangetref, dit wil sê van uiters suur en onversadig tot kalkhoudend en soutryk. Hierdie eienskap word onder andere gebruik om die baie series in hierdie vorm te onderskei.

Met grondkaart (of bodemkaart) word bedoel 'n kaart waarop die ligging en verbreiding van die verskillende grondsoorte aangegee is. Aangesien daar meer as een grondtipe op een plaas kan voorkom, wissel die skaal van sulke kaarte heelwat. Dit is die ideaal van landboukundiges om gedetailleerde kaarte voor te berei wat die grondtipes op elke plaas in die land sal identifiseer en so die produksiepotensiaal van die landbougrond van Suid-Afrika optimaal te kan benut. 

Produktiewe en bewerkbare gronde is in Suid-Afrika betreklik beperk. Daar word algemeen aanvaar dat nie meer as 15% van die land se oppervlakte ooit bewerk sal kan word nie, selfs met behulp van besproeiing. Vandaar die doelbewuste poging in die laaste aantal jare om 'n gebruikspatroon beskikbaar te stel wat die produksiegrond potensiaal van grondsoorte akkuraat uitwys. 'n Belangrike hulpmiddel in bodemkartering is lugfoto's. Met behulp van 'n stereoskoop kan die grense van sekere grondsoorte vasgestel word. Sulke foto's moet egter tesame met grondondersoeke ter plaatse gebruik word, aangesien lugfoto's nie inligting oor eienskappe soos die tekstuur, struktuur en chemiese samestelling van grond weergee nie. 

Die opstel van ŉ akkurate grondkaart behels dus die grawe van profielputte en die boor van gate - met die nodige fisiese ondersoek van die grondhorisonne - en gewoonlik ook chemiese en fisiese analise en ondersoeke in die laboratorium. Grondkaarte help nie net die landbouer met gewaskeuse nie. Die graad van gronderosie word ook bepaal deur die eienskappe van die grondsoorte wat in 'n gebied aangetref word. Gronde wat byvoorbeeld baie slik bevat in die afwesigheid van klei as bindmateriaal is veral kwesbaar. Deur die grondsoorte volgens erosiegevaar te gradeer, is 'n kaart opgestel om die kwesbaarheid van die gronde in die land aan te dui as hulle deur bewerking of oorbeweiding ontbloot sou word. 

Grondkaarte is ook belangrike hulpmiddels by die beplanning van nuwe dorpsgebiede, stadsuitbreiding, die uitlê van paaie, ensovoorts. Met behulp van grondkaarte kan die uitbreiding van woongebiede op skaars landbougrond vermy word, en die geskikste grond oorgemerk word vir akkerbou, tuinbou of weiding; vir parke, lae of hoë geboue, damme, ontspanningsoorde of sportgeriewe.

Die geweldige toename in die grootte van konstruksies soos geboue, brue, damwalle, en so meergedurende die 20e eeu het wetenskaplikes genoodsaak om nuwe tegnieke te ontwikkel vir die analise van grond. Twee aspekte is algemeen geassosieer met die grondmeganika. Die een het betrekking op grond en rots soos dit onversteur in die natuur voorkom. Konstruksies word gewoonlik gefundeer op sulke onversteurde materiaal, en tonnels en uitgrawings word deur sulke natuurlike afsettings gemaak. 

Die tweede aspek is gewoonlik geassosieer met grond en rots as roumateriaal vir konstruksies. Alle opvullingsmateriaal vir paaie, spoorwee, lughawens en damme het hul oorsprong in die grond. Die onderlinge verhoudings van die massas en volumes van die 3 fases, naamlik soliede, vloeistof en gasfase, is belangrik omdat elkeen individueel en gesamentlik bydra tot die fisiese eienskappe van grond. Die grondmeganika moet ni net die bestanddele en eienskappe van gronde ondersoek nie, maar ook die gedrag van die gronde wanneer dit belas of vervorm word met die aanbring van konstruksies in of op die grond. Grondondersoek in die veld behels onder andere gewoonlik die uitboor van 'n onversteurde grondmonster. 

Die boorkern verskaf inligting oor die diepte waarop die verskillende grondlae presies voorkom, en ook oor die lae se hardheid, kleur, voggehalte, ensovoorts. By ŉ ander metode word 'n buis of staaf in die grond ingedruk of geslaan en die weerstand wat dit ondervind, word elektronies na 'n rekenaar gevoer. Dit word sondering genoem en een van die apparate wat gebruik word, is die penetrometer. Laboratoriumondersoeke word uitgevoerom byvoorbeeld die  bestanddele en samestelling van gronde te bepaal, die dravermoë, die saamdrukbaarheid of verdigbaarheid, skuifweerstand en deurlaatbaarheid. Die resultate van ŉ grondondersoek het onmisbaar geword vir die wat gemoeid is met die beplanning en bou van paaie, spoorweë, damme, tonnels en feitlik alle groot konstruksies in stede.



</doc>
<doc id="22646" url="https://af.wikipedia.org/wiki?curid=22646" title="Ligbreking">
Ligbreking

Ligbreking, is die verandering, ligbuiging, ligbreking of refraksie in die voortplantingsrigting van 'n energiegolf (in hierdie geval 'n liggolf) wanneer dit sydelings (nie loodreg nie) deur die oppervlak tussen twee mediums beweeg, een medium met 'n sekere digtheid (byvoorbeeld lug) en 'n ander medium van verskillende digtheid (byvoorbeeld glas).

So ligbreking (refraksie) vind altyd plaas wanneer lig van 'n stof met 'n seker digtheid na 'n ander stof met 'n ander digtheid beweeg.

Die refraksie van 'n liggolf vind plaas op die grens (oppervlak) tussen die twee mediums, dit wil sê die vlak waar die glas en die lug aan mekaar raak. Die snelheid waarteen 'n liggolf beweeg, word beïnvloed deur die digtheid van die medium waarin die liggolf beweeg.

Die wet van Snellius beskryf die verband tussen die invalshoek en uitgangshoek.

In 'n digter medium sal 'n liggolf dus stadiger beweeg as 'n liggolf in ’n minder digte medium. Refraksie kan ook omskryf word as die verhouding tussen die snelheid van ’n liggolf in 'n vakuum en die snelheid van ’n liggolf in die medium waarin 'n liggolf beweeg. Die verandering in die voorplantingsnelheid van ’n liggolf wat vanuit een medium met 'n bepaalde refraksie-indeks op ’n medium met 'n ander refraksie-indeks inval, kan verklaar word aan die hand van die molekulêre eienskappe van die medium. Die elektrone van die molekules waaruit die medium bestaan, ondergaan vibrasies as gevolg van die invallende liggolwe en straal hierdeur self lig uit. Die invallende liggolwe word in die medium deur interferensie met die lig wat deur die vibrerende elektrone uitgestuur word, uitgedoof en die liggolwe wat oorbly is dan dié wat deur die elektrone uitgestuur word. Die grootte van die refraksie-indeks word bepaal deur die wyse waarop die elektrone van die medium deur die invallende liggolwe in vibrasie gebring word.

Die verandering in die voortplantingsnelheid van ’n liggolf wat vanuit een materiële medium met ’n bepaalde refraksie-indeks (digtheid) op ’n materiële medium met ’n ander refraksie-indeks (digtheid) inval, kan verklaar word aan die hand van die atomiese eienskappe van die materiële medium waarbinne die liggolf voortgeplant word. Die elektrone van die atome waaruit die materiële medium bestaan, ondergaan vibrasies as gevolg van die invallende liggolwe en straal hierdeur self lig uit. Die invallende liggolwe word in die materiële medium deur interferensie met die lig wat deur die vibrerende elektrone uitgestuur word, uitgedoof en die liggolwe wat oorbly is dan dié wat deur die elektrone uitgestuur word. Die grootte van die refraksie-indeks word dan bepaal deur die wyse waarop die elektrone van die materiële medium deur die invallende liggolwe in vibrasie gebring word.

Deur die verskillende golflengtes of (kleure) lig is die breking meestal ook verskillend, hierdeur word byvoorbeeld in 'n prisma een ligbundel gebreek of gesplits in bundels verskillende kleure, dus in lig met die verskillende frekwensies. Dié verskynsel word dispersie genoem.

'n Bekende voorbeeld van dispersie is 'n reënboog. As dit reën terwyl die son skyn word die ligstrale van die son gebreek (en intern weerkaats) deur die reëndruppels. As 'n persoon met sy rug na die son staan, sal hy 'n reënboog sien.




</doc>
<doc id="22647" url="https://af.wikipedia.org/wiki?curid=22647" title="Lepton">
Lepton

Lepton is 'n Griekse woord wat klein of liggewig beteken. In die fisika is dit die versamelnaam vir sekere fundamentele kwantumdeeltjies soos die elektron, die muon, die tau en die neutrino. Dit lyk of hierdie tweede familie van elementêre deeltjies ook fundamentele entiteite is. Soos kwarke, waarvan daar ook verskeie soorte is, is leptone skynbaar struktuurlose puntdeeltjies, die rotsbodem van die heelal se materievlakke. Daar bestaan tans nog bitter min kennis oor hierdie nietige verskynseltjies. Hoe fisici ook probeer om met die wêreld se hoë-energie-versnellers die elektrone te ondersoek, vind hulle geen aanduiding van 'n interne struktuur nie.

Toe die elektron in 1930 by Niels Bohr se Instituut in Kopenhagen bespreek is, het Werner Heisenberg skertsend gesê dat 'n elektron se kleur net geel kan wees.

""As ons groen sien, gaan ons vorentoe. As ons rooi sien, wag ons. Maar as ons geel sien, weet ons nie wat om te doen nie.""

In sy boek, "Black Holes" ("swartkolke"), sê Walter Sullivan dit lyk steeds of die elektron (en dit geld vir alle leptone) hom gedra asof hy 'n struktuurlose puntjie is.


</doc>
<doc id="22649" url="https://af.wikipedia.org/wiki?curid=22649" title="Gluon">
Gluon

Gluone is "boodskapperdeeltjies" wat tussen kwarke reageer en hulle in pare en drie-drie aan mekaar "plak". Sedert die begin van die 20ste eeu het fisici dit reggekry om die vyf materielae soos die skille van 'n ui af te dop. Eers die buitenste molekulêre laag, dan volg die atomiese laag, die kernlaag, die hadronlaag (waarvan nukleone lede is), en die kwarklaag. Elkeen van die "skille" is deur versnellers en ander instrumente blootgelê.


</doc>
<doc id="22653" url="https://af.wikipedia.org/wiki?curid=22653" title="Mark">
Mark

Mark kan na die volgende onderwerpe verwys:



</doc>
<doc id="22654" url="https://af.wikipedia.org/wiki?curid=22654" title="Mark (ekonomie)">
Mark (ekonomie)

Die mark of markomgewing is die omgewing wat onmiddellik buite die ondernemingsvlak geleë is en wat die onderneming op verskeie maniere beïnvloed. Alhoewel die meeste van hierdie faktore nie deur die besigheid beheer kan word nie, is daar tog 'n mate van invloed wat die besigheid kan uitoefen om die markomgewing te beïnvloed. Sonder verbruikers kan geen besigheid oorleef nie en alhoewel besighede nie aan voornemende verbruikers kan voorskryf wat om te koop of wanneer en waar hulle hul aankope moet doen nie, kan die besigheid in 'n redelike mate die optrede van verbruikers beïnvloed, deur seker te maak hulle lewer goeie kliëntediens, het 'n redelike prysbeleid in plek en is terselfdertyd gefokus op die lewering van gehalteprodukte.


</doc>
<doc id="22657" url="https://af.wikipedia.org/wiki?curid=22657" title="Kindermishandeling">
Kindermishandeling

Kindermishandeling is die fisieke, seksuele, of emosionele mishandeling van kinders deur hul ouers, voogde, of ander mense. Terwyl die meeste kindermishandeling in die kind se eie huis gebeur, is baie gevalle al aangeteken waar kinders mishandel word in sommige organisasie waar kinders betrek word, soos kerke, skole en kindersorgsentrums. Soms vind kindermishandeling op enige lukrake plek plaas, soos ontvoerings en moorde.

Strydig met die algemene opvatting, is kindermishandeling nie 'n nuwe verskynsel weens die hedendaagse stresvolle lewenswyse en hoë werkloosheidsyfer nie. Reeds in die antieke tye het kindermishandeling plaasgevind, maar dit is nie as sulks geïdentifiseer nie. Verandering in denkwyses aangaande sekere seksuele gebruike kan gesien word as 'n aanhoudende siklus eerder as 'n lineêre vooruitgang. Sekere gedrag was voorheen gesien as normaal, maar later is dieselfde gedrag gedefinieer as afwykend.

'n Seksuele gebruik kon in die antieke tye gesien word as normaal, maar soos die siening van die samelewing verander het ten opsigte van dié gebruik, só het hul houdings ook verander na een wat die seksuele gebruik definieer as immoreel. Later kan hulle dit selfs definieer as 'n kriminele oortreding en later selfs as sigopatologie. Maar soos tye en sienings verander het, kan die houdings selfs verder verander dat die seksuele misbruik van kinders weer gesien kan word as normaal. Met verloop van tyd het mishandeling van kinders op elke moontlike wyse gemanifesteer, fisies, emosioneel, deur verwaarlosing, seksuele uitbuiting en deur kinderarbeid.


</doc>
<doc id="22658" url="https://af.wikipedia.org/wiki?curid=22658" title="Kinderslawerny">
Kinderslawerny

Die verskil tussen kinderarbeid en kinderslawerny is in 1989 by die "Convention on the Rights of the Child" vasgestel. Daar is besluit dat kinders 'n reg op formele onderrig het. Kinders wat werk het nie die geleentheid om daardie onderrig te ondergaan nie.

Die omskrywing van 'n kind is iemand wat onder die ouderdom van 18 jaar is. Daar is 'n verbod op die indiensneming van kinders onder 15 jaar. As 'n kind ouer as 15 jaar is, maar nog nie 18 jaar nie, het die wet, wat die sektorale vasstelling van minimum lone vir plaaswerkers reël, die volgende bepaling:

Dit is dus onwettig om 'n kind onder die ouderdom van 15 jaar in diens te neem en dis die werkgewer se verantwoordelikheid om hom van die kind se ouderdom te vergewis en toe te sien dat sy optrede binne die bepalings van die wet geskied.



</doc>
<doc id="22659" url="https://af.wikipedia.org/wiki?curid=22659" title="Kinderarbeid">
Kinderarbeid

Sommige arbeid kan baie voordelig vir 'n kind se ontwikkeling wees. Dit kan 'n kind leer om verantwoordelikheid te aanvaar en dit ontwikkel sekere vaardighede wat hom vir die res van sy lewe tot hulp sal wees.

Ongelukkig is daar miljoene kinders wat vandag in haglike omstandighede 'n bestaan moet voer. In die proses word hulle gesondheid, opvoeding, persoonlike en sosiale ontwikkeling en selfs hulle lewe in die spel geplaas. Hulle moet soms op jong ouderdom reeds werk om aan die lewe te bly. Hulle werk is baie keer gevaarlik en hulle werksure buitensporig… en in ruil daarvoor ontvang hulle 'n belaglike of geen salaris.

Armoede is gewoonlik die rede waarom kinders op 'n jong ouderdom moet werk om aan die lewe te bly. In sommige gevalle is dit 'n gevestigde tradisie om die kinders by die ekonomiese aktiwiteite van die gesin te betrek.

Nog 'n oorsaak is werkgewers wat goedkoop kinderarbeid inspan vir eie ekonomiese gewin. Kinders word in gevaarlike situasies in diens geneem omdat hulle nie so veeleisend is nie, sekere werkies met hulle klein vingertjies makliker verrig en nie om groter salarisse onderhandel nie.

Vir die meeste van hierdie kinders is skool nie 'n opsie nie.

Kinderarbeid is die begin van 'n bose kringloop. Hierdie kinders het nie die geleentheid om formele onderrig te ondergaan nie en doen werkies in ruil vir 'n karige loon. Uiteindelik moet hulle weer van húlle kinders se arbeid gebruik maak om te kan oorleef.

Die Internasionale Arbeidsorganisasie (IAO) skat dat daar 246-miljoen kinders tussen die ouderdom van 5 en 17 jaar is wat werk.

111-miljoen kinders onder die ouderdom van 15 doen lewensgevaarlike werk.

1-miljoen kinders is in slawerny. 70% van hierdie kinders werk sonder betaling vir hulle gesinne.

Uit Unicef se studie kan afgelei word dat 5 000 tot 7 000 Nepalese kinders prostitute is. Dit is dus 'n baie groter probleem as wat die meeste van ons dink.

Die ergste vorm van kinderarbeid:

Die meeste van hierdie kinders geniet nie versorging nie en daarom moet hulle werk.

Tog is dit belangrik vir kinders, maar veral tieners, om sakgeld te verdien. Die woord “verdien” is in hierdie konteks baie belangrik. Die kind moet leer om iets te doen in ruil vir geld. Geld het 'n sentrale deel van ons lewe geword; die kort daaraan, die besteding daarvan en die gee daarvan aan behoeftiges. Ons moet ons kinders bemagtig om eendag gereed te wees vir die harde finansiële wêreld om ons.

Kinders kan huistakies verrig en op so 'n manier hulle sakgeld verdien. Hier is van die huistakies wat goed is vir 'n kind se ontwikkeling en wat hom 'n verantwoordelikheidsin aanleer.


Ondernemerskap is 'n omstrede onderwerp in ons ekonomies veranderde wêreld en is self in skole se leerplanne ingewerk. Markdae by skole en selfs kleuterskole is deesdae baie gewild en kinders leer die fynere kunsies van ondernemerskap aan. Dit is belangrik dat die kind self werk en die verantwoordelikheid dra. Ouers moet slegs in ondersteunende hoedanigheid betrokke wees.

Soos Aristoteles tereg gesê het: Dit is 'n natuurlike verloop van die lewe dat dit sommige kinders se lot is om aan kinderarbeid blootgestel te word. Daardie kringloop kan verbreek word deur kinders as ondernemers te bemagtig en hulle op die finansiële wêreld, wat hulle gaan betree, voor te berei.



</doc>
<doc id="22661" url="https://af.wikipedia.org/wiki?curid=22661" title="FC Oberneuland">
FC Oberneuland

FC Oberneuland is 'n sportklub uit Bremen in Duitsland, veral bekend vir sy sokkerafdeling. Benewens sokker het die klub ook 'n basketbal- en 'n gimnastiekafdeling.

Die klub is op 13 April 1948 in 'n plaaslike kroeg genaamd "Zum Dorfkrug" gestig. Die klub het al twee keer die hoofrondte van die DFB-Pokal gehaal: In 1993 is daar in die eerste rondte met 1-8 teen Chemnitzer FC vasgeval en in 2003 is die klub in die eerste ronde uitgeskakel deur 1. FC Keulen met 2:5 na ekstra tyd.



</doc>
<doc id="22662" url="https://af.wikipedia.org/wiki?curid=22662" title="Turbo-aanjaer">
Turbo-aanjaer

'n Turbo-aanjaer is 'n meganiese induksietoestel aangedryf deur uitlaatgas wat gebruik word in binnebrandenjins om die werkverrigting te verbeter deur saamgeperste lug in die verbrandingskamers in te dwing. Dit maak dit moontlik om meer brandstof per slag te verbrand wat lei tot 'n groter kraglewering.

'n Turbo-aanjaer bestaan uit 'n turbine en 'n kompressor wat aan 'n gemeenskaplike as gekoppel is. Die turbine-inlaat ontvang die uitlaatgasse vanaf die verdelerpyp op die enjin-uitlaat wat die turbine se wiel laat draai. Die rotasie van die uitlaatgasse dryf die kompressor aan wat die lug saampers en dit na die inlaatverdeelpyp voer.

Die doel van 'n turbo-aanjaer is om die doeltreffendheid van 'n enjin se kraglewering te verbeter deur een van die hoofbeperkinge daarvan te oorkom. 'n Natuurlik geaspireerde enjin gebruik slegs die afwaartse slag van 'n suier om 'n lae druk te skep om lug by die silinder in te suig. Die getal lug- en brandstofmolekules bepaal die beskikbare potensiële energie om suier afwaarts te dwing tydens die kragslag. Gegewe dat die atmosferiese lugdruk relatief konstant bly sal daar dus 'n beperking wees tot die hoeveelheid lug en gevolglik die hoeveelheid brandstof wat in die verbrandingskamer ingesuig kan word. Die vermoë om die silinder met lug te vul word na verwys as die volumetriese doeltreffendheid. Aangesien die turbo-aanjaer die lugdruk verhoog voor dit die silinder binnegaan en die hoeveelheid lug wat ingelaat word grootliks 'n funksie van druk en tyd is, sal meer lug ingelaat word as die druk verhoog word. Die funksie van die turbo-aanjaer is dus om hierdie inlaatdruk op 'n beheerbare manier te verhoog.

Die gebruik van 'n kompressor om die inlaatdruk na die silinder te verhoog word dikwels na verwys as meganiese induksie. Sentrifugale drukaanjaers werk op dieselfde manier as 'n turbo-aanjaer; die verskil is egter dat die energie om die kompressor aan te dryf in die geval van 'n drukaanjaer vanaf die enjin se krukas verkry word in plaas van die uitlaatgas soos in die geval van 'n turbo-aanjaer. Om hierdie rede is turbo-aanjaers meer doeltreffend, aangesien hulle turbines hitte-enjins is, wat die kinetiese energie van die uitlaatgas wat andersins vermors sou word, omskakel na nuttige werk. Die energie is anders as wat algemeen aanvaar word nie geheel en al verniet nie. Die turbo-aanjaer veroorsaak 'n terugdruk wat deur die enjin oorkom moet word. Drukaanjaers gebruik weer die uitsetkrag van die enjin om 'n verhoging in kraglewering te verkry wat 'n vermindering van die enjin se totale moontlike kraguitset veroorsaak.

Die turbo-aanjaer is deur die Switserse ingenieur Alfred Buchi uitgevind wat werk gedoen het op stoomturbines. Hy het in 1905 aansoek gedoen om die patent vir die interne-verbrandingturbo-aanjaer. Dieselskepe en -lokomotiewe wat toegerus is met turbo-aanjaers het hul verskyning in die 1920's begin maak. Een van die eerste gebruike van turbo-aanjaers wat nie in Diesel-enjins gebruik is nie het plaasgevind toe Sanford Moss, 'n ingenieur van General Electric, 'n turbo op 'n V12 vliegtuigenjin geïnstalleer het. Die enjin het die voordeel gehad dat dit nie soveel krag verloor het soos ander vliegtuigenjins met binnebrandenjins as hulle hoog gevlieg het nie.

Turbo-aanjaers is vir die eerste keer in vliegtuigenjins gebruik tydens die 1930's voor die Tweede Wêreldoorlog. Die hoofdoel vir die aanwending van turbo's in vliegtuigenjins was dan om die hoogte waarteen die vliegtuie kon vlieg te verhoog deur te vergoed vir die laer atmosferiese druk by hoë hoogtes. Vliegtuie soos die Lockheed P-38 Lightning, Boeing B-17 Flying Fortress en Boeing B-29 Superfortress het almal uitlaatgas gedrewe "turbo-aanjaers" gebruik om die kraglewering van hul enjins op hoë hoogtes te verhoog. Dit is belangrik om kennis te neem dat die oorgrootte meerderheid vliegtuie van hierdie tydperk beide rataangedrewe sentrifugale drukaanjaers asook uitlaatgasgedrewe turbo-aanjaers op dieselfde enjin gebruik het.

Turbodiesel vragmotors is in Europa en Amerika (veral Cummins) na 1949 vervaardig. Die turbo-aanjaer het groot opslae in 1952 gemaak toe Fred Agabashian die voorste wegspringplek behaal het tydens die kwalifiserende rondtes van die Indianapolis 500 en voorgeloop het totdat meganiese probleme sy motor gebreek het.

Na aanvanklike vroeëre minder suksesvolle pogings deur General Motors met turbo-aangejaagde passasiersmotors het BMW die herlewing van turbo-aanjaers in 1973 ingelui met die 2002 Turbo met Porsche kort op hulle hakke met die bekendstelling van die 911 Turbo by die Paryse Motorskou in 1974. Buick was die eerste van GM se afdelings wat die turbo weer heringestel het in die 1978 Buick Regal, gevolg deur Mercedes-Benz met die 300D en Saab 99 in 1978. Die wêreld se eerste passasiersmotor met 'n turbodiesel is ook in 1978 bekendgestel deur Peugeot met die loods van die Peugeot 604. Vandag word byna alle passasiersvoertuie met dieselenjins met Turbo-aanjaers toegerus.

Alfa Romeo was die eerste Italiaanse vervaardiger met 'n motor met 'n turbo-aanjaer met hul Alfetta GTV 2000 Turbodelta in 1979. Pontiac het 'n motor met 'n turbo in 1980 bekendgestel gevolg deur Volvo in 1981. Renault het 'n nuwe rigting ingeslaan deur 'n turbo-aanjaer in hul kleinste en ligste motor, die R5 te installeer in 1980.

In Formule Een staan die tydperk tussen 1977 tot 1989 as die "Turbo Era" bekend. Dit was die tydperk toe enjins met verplasings van 1500 cc kraglewering van tussen 746 tot 1119 kW kon bereik. Renault was die eerste vervaardiger om turbotegnologie in 1977 in F1 te gebruik. Turbo-aanjaers het die sport oorgeneem, maar die FIA het besluit dat dit die sport te gevaarlik en duur gemaak het en het beperkinge begin plaas op die druktoename in 1987 en is turbo-aanjaers in 1989 uiteindelik geheel en al verban.

In tydrenne is turbo-aangedrewe enjins met 'n verplasing van meer as 2000cc al lank die gunstelingkragbron by die Groep A/Wêreldtydrenkampioenskap (topvlak) mededingers vanweë die uitstaande krag-tot-gewig verhouding (en besonderse hoë wringkrag) wat bereikbaar is. Die FIA het eerder as om die tegnologie in tydrenne te verban, beperkings geplaas op die inlaatdeursnee en sodoende die druktoename beperk.

Die sukses van klein, turbo-aangedrewe, vierwielaangedrewe voertuie in tydrenne, wat begin het met die Audi Quattro het gelei tot die ontwikkeling van padvoertuie soos die Lancia Integrale, Toyota Celica GT-four, Subaru Impreza WRX en die Mitsubishi Lancer Evolution.

'n Turbo-aanjaer het vier hoofkomponente:

Die omhulsel rondom die kompressor se stuwer en turbine versamel en stuur die gasvloeie deur die wiele. Die grootte en die vorm van die omhulsel bepaal baie van die werkverrigtingseienskappe van die turbo-aanjaer. Die oppervlakte van die koniese deel vanaf die spil tot die wye tuit word uitgedruk as 'n verhouding. Sommige vervaardigers verskaf 'n basiese samestelling met verskeie keuses van bogenoemde verhouding. Dit laat die ontwerper toe om 'n doelgemaakte ontwerp daar te stel in terme van die werkverrigting, reaksiesnelheid en doeltreffendheid na gelang van die spesifieke ontwerpdoelwit. Die turbine- en stuwerwiel groottes dikteer ook die hoeveelheid lug of uitlaatgas wat deur die stelsel kan vloei en die relatiewe doeltreffendheid van hul werking. 'n Algemene reël is dat hoe groter die turbine- en kompressorwiele hoe groter die lugvloeikapasiteit. Mates en vorms, asook die kromming van- en die aantal lemme op die wiele wissel. Die as verbind die stuwer en turbine aanmekaar. Die as moet ook laers bevat om wrywing te verlaag.

Die drukverhoging verwys na die toename in die absolute inlaatverdeelpyp se druk wat deur die turbo-aanjaer veroorsaak word. Dit is presies gelyk aan die druk soos op 'n drukmeter aangedui word. Die drukverhoging word beperk om die enjinstelsel binne sy bedryfsbestek te hou en word beheer deur 'n afvoersluis wat uitlaatgasse verby die uitlaatturbine laat vloei. In sommige motors hang die maksimum drukverhoging af van die brandstof se oktaangehalte en word elektronies beheer deur 'n klopsensor.

Baie dieselenjins het nie so 'n afvoersluis nie omdat die hoeveelheid uitlaatgas direk beheer word deur die hoeveelheid brandstof wat ingespuit word en klein veranderinge in die drukverhoging maak nie 'n groot verskil aan die enjin se werkverrigting nie.

Die vinnig draaiende kompressor turbine trek 'n groot hoeveelheid lug in en forseer dit deur die enjin. As die turbo-aanjaer se uitsetvloei die enjin se volumetriese vermoë oorskry sal die inlaatverdeelpyp se druk te hoog word. Die rotasiesnelheid van die turbine kan ook te hoog word en daarom moet die uitlaatgas wat dit aandryf beheer word. Vir die doeleinde is die gebruik van 'n afvoersluis die mees algemene meganiese manier om die spoed te beheer. Die stelsel word dikwels deur 'n bykomstige elektroniese beheerstelsel bygestaan. Die hoofdoel van die afvoersluis is dus om van die uitlaatgas rondom die turbine te lei wanneer die verlangde inlaatdruk verkry is. Die meeste passasiersvoertuie se afvoersluise word by die turbo-aanjaer ingebou.

Turbo-aangedrewe enjins wat met 'n vol-oop smoorklep en teen hoë omwentelinge werk vereis dat 'n groot hoeveelheid lug tussen die turbo en die inlaat van die enjin vloei. As die smoorklep toegemaak word sal die saamgeperste lug na die smoorklep beweeg sonder 'n plek om heen te gaan. Dit kan 'n stuwing tot gevolg hê wat die druk van die lug tot so 'n mate verhoog dat die enjin beskadig kan word. Die skielike drukverhoging kan ook 'n terugvloei na die turbo se kompressor veroorsaak wat die kompressor se wiel skielik sal rem. As die smoorklep weer oopgemaak word sal die terugdruk ook veroorsaak dat die kompressor stadig versnel en dus die reaksiesnelheid van die enjin beïnvloed. Om hierdie verskynsel te verhoed word 'n klep tussen die turbo en die inlaat geïnstalleer om die oortollige lug af te blaas. Die kleppe word gewoonlike geaktiveer deur die enjinvakuum of deur elektroniese beheermetodes.

Die hoofdoel van die klep is om skade aan die enjin vanweë 'n drukstuwing te vermy en om te verseker dat die turbo altyd teen 'n hoë spoed bly draai. Die kleppe kan ook gebruik word om die drukverhoging te beheer op 'n soortgelyke wyse as die afvoersluis maar word om praktiese redes selde gebruik. Die lug word gewoonlik na atmosfeer afgeblaas of kan alternatiewelik na die turbo se inlaat gehersirkuleer word. Die hersirkulasie verminder die blaasklank wat die turbo voortbring.

Aangesien die turbo-aanjaer die spesifieke kraglewering van 'n enjin beïnvloed, sal die enjin ook groter hoeveelhede afvalhitte vrystel. Dit kan probleme veroorsaak in motors wat nie van meet af aan ontwerp is om die hoë hittelading te hanteer nie. Hierdie ekstra afvalhitte saam met die laer kompressieverhouding van turbo-aangejaagde enjins dra by tot 'n effens laer termiese doeltreffendheid, wat 'n klein maar direkte impak op die oorhoofse brandstofdoeltreffendheid het.

Selfs al word die saamgeperste lug verkoel in 'n tussenverkoeler is die totale saampersing in die verbrandingskamer groter as in 'n natuurlike geaspireerde enjin. Om enjinklop te vermy en steeds die maksimum krag uit die enjin te tap, is dit soms gebruiklik om ekstra brandstof in te voer slegs om beter verkoeling te bewerkstellig. Die oortollige brandstof word nie verbrand nie maar absorbeer slegs die hitte. Terwyl hierdie gebruik wel lei tot verhoogde kraglewering is dit ten koste van brandstofekonomie en verhoogde uitlaatgasse.



</doc>
<doc id="22667" url="https://af.wikipedia.org/wiki?curid=22667" title="Türkiyemspor Berlyn">
Türkiyemspor Berlyn

Türkiyemspor Berlyn is 'n sokkerklub uit Berlyn, die hoofstad van Duitsland.

Die klub is in 1978 gestig deur 'n groep jong spelers wat vriendskaplike wedstryde gespeel het as "Kreuzberg Gençler Birliği" (Kreuzberg Jeugvereniging). Kreuzberg is 'n stadsdistrik van Berlyn.

Die klub is formeel in 1983 geregistreer as "BFC Izmirspor", vernoem na die Turkse stad Izmir, waarmee baie van die destydse spelers bande gehad het.

Die klub is van die begin af finansieel ondersteun deur klein besighede vanuit die Turkse immigrantegemeenskap van Berlyn en in 1987 het die span sy naam verander na "Türkiyemspor Berlyn".

Die klub het in 1988, 1990 en 1991 die DFB-Pokal gehaal en in 1991 tot die tweede rondte gevorder. In die 1990/91-seisoen het die klub promosie na die 2. Bundesliga gemis deurdat hulle gestraf is vir die gebruik van 'n ongemagtigde speler. Nadat hulle gedwing is om drie wedstryde oor te speel, het hulle net 'n gelykopuitslag in die laaste wedstryd van die seisoen nodig gehad. Die span het egter met 0-5 teen "Tennis Borussia Berlyn" verloor, wat toe gepromoveer het ten koste van Türkiyemspor.

"Türkiyemspor" word erken as een van die suksesvolste klubs wat uit die Duitse immigrantegemeenskap ontstaan het. Die klub het gehelp om 'n positiewe beeld van sy gemeenskap te skep en heelwat ander Turks-etniese klubs het in Türkiyemspor se voetspore gevolg. Die naam "Türkiyemspor" word nou ook gebruik deur klubs in Mönchengladbach, Wuppertal, Breuberg, Amsterdam, Australië en die VSA.

Die klub en sy ondersteuners is ongelukkig ook soms die teiken van vyandigheid en aanvalle deur radikale ver-regse groepe.



</doc>
<doc id="22675" url="https://af.wikipedia.org/wiki?curid=22675" title="600 v.C.">
600 v.C.



</doc>
<doc id="22677" url="https://af.wikipedia.org/wiki?curid=22677" title="Geskiedenis van kindermishandeling">
Geskiedenis van kindermishandeling

Strydig met die algemene opvatting, is kindermishandeling nie 'n nuwe verskynsel as gevolg van die hedendaagse stresvolle lewenswyse en hoë werkloosheidsyfer nie. Reeds in die antieke tye het kindermishandeling plaasgevind, maar dit is nie as sulks geïdentifiseer nie. Verandering in denkwyses aangaande sekere seksuele gebruike kan gesien word as 'n aanhoudende siklus eerder as 'n lineêre vooruitgang. Sekere gedrag was voorheen gesien as normaal, maar later is dieselfde gedrag gedefinieer as afwykend.

'n Seksuele gebruik kon in die antieke tye gesien word as normaal, maar namate die siening van die samelewing verander het ten opsigte van dié gebruik, só het hul houdings ook verander na een wat die seksuele gebruik definieer as immoreel. Later kan hulle dit selfs definieer as 'n kriminele oortreding en later selfs as sigopatologie. Maar soos tye en sienings verander het, kan die houdings selfs verder verander dat die seksuele misbruik van kinders weer gesien kan word as normaal. Met verloop van tyd het mishandeling van kinders op elke moontlike wyse gemanifesteer, fisies, emosioneel, deur verwaarlosing, seksuele uitbuiting en deur kinderarbeid.

Kindermishandeling, soos vandag gedefinieer, was in die antieke tye aanvaarbare gedrag. In die antieke tye is kinders in die wêreld gebring om hul ouers te dien en om die familie-naam te laat voortleef. Die kind is dus eers gesien as 'n lewende wese, met behoeftes, sodra die vader die kind as sulks erken het. 

In vroeë tye kon kinders deur hul ouers vermoor word sonder dat daar teen die ouers opgetree is. Die kind moes deur 'n formele ritueel, uitgevoer deur die vader, die reg om te lewe, verkry. Ouers kon sonder enige nagevolge ‘wegdoen’ met ongewenste kinders, want dit was binne die grense van aanvaarbare sosiale gedrag.

Die vertraagde of misvormde kind is dus gesien as 'n las en is daarom so gou as moontlik uit die weg geruim. Kinders wat buite-egtelik gebore is, is gesien as nadelig vir die samelewing en moes ook uit die weg geruim word. In die gesin was die kind ook gesien as nutteloos, aangesien slegs kinders wat 'n finansiële bydrae kon lewer in die gesin, gesien is as nuttig. Kindermoord was om baie redes aanvaarbaar in die antieke tye. So byvoorbeeld kon dit gesien word as onder andere 'n manier om die bevolking te beheer en reguleer sodat die samelewing se hulpbronne aan die sterkstes beskikbaar sal wees en nie gemors sou word op "nuttelose" kinders nie. Verder is baie van die kinders aan die gode geoffer om sodoende die samelewing se welstand te verseker.

Die geneeshere het dus kindermoord goedgekeur ter wille van die samelewing se voortuitgang, veral in die gevalle waar die kind geag is as 'n las vir die samelewing. Selfs al het die kinders die reg om te lewe ontvang, was dit steeds geen versekering dat hulle behoorlik versorg sou word nie. Die kinders is eers gesien as "nuttig" en die moeite werd om na om te sien, sodra hulle begin om 'n bydrae te lewer in die gesin. Indien die kinders geen bydrae kon lewer nie, was die kans soveel groter dat hulle mishandel, verwaarloos of selfs vermoor sou word.

Antieke gemeenskappe het onbewustelik bygedra tot kindermishandeling deur gebruik te maak van kinderarbeid. Kinders was blootgestel aan swak omstandighede, wanvoeding en in baie gevalle, fisiese lyfstraf, om hul produksie te verhoog. Dit was veral kinders in weeshuise wat gebruik is vir kinderarbeid, aangesien hulle gesien is as ongewens. Hulle is nie deur hul vaders erken nie en was dus in die oë van die samelewing 'n ontbeerlike kommoditeit. Weeskinders is dus gesien as "nuttig" in soverre hulle harde arbeid kon verrig en is daarom verdra. Van 'n baie vroeë ouderdom af is sulke kinders gebruik vir arbeid. Seuns het arbeid verrig tot die ouderdom van veertien tot sestien jaar, terwyl die meisies arbeid moes verrig totdat hulle een-en-twintig geword het. Die rede waarom daar van kinderarbeid gebruik gemaak is, was die feit dat kinders soveel goedkoper was om te huur as wat die geval met volwassenes was en dat sekere werke, soos byvoorbeeld skoorstene skoonmaak en in myne werk, ideaal was vir kinders omdat hulle 'n klein liggaamsbou het. In die Antieke tye is seksuele praktyke tussen volwassenes en kinders gesien as normaal en is dit deur die samelewing aanvaar. Kinders van slawe, veral die seuns, was deur volwasse mans gebruik vir seksuele plesier en hierdie gedrag is deur die samelewing aanvaar. Seuns is deur volwasse mans gebruik as seksule maats en in veral die adellike gesinne is die seuns aan volwasse mans toevertrou as studente, maar die kinders se onderrig was nie beperk nie, dit het ook seksuele omgang met hul onderwysers ingesluit. 

Baie mense het geglo dat dogters geen nut het in die gesin nie en daarom het dogtertjies altyd die risiko geloop om vermoor te word. Sommige mense het egter hul dogters as 'n kommoditeit gesien en het hulle verkoop as prostitute. In die antieke tye, was dit ook gesien as "gasvry" indien jy in jou gaste se seksuele behoeftes kon voorsien en baie van die dogtertjies is dan ook hiervoor gebruik. Dit is egter belangrik om daarop te let dat bloedskande gesien was as taboe en is vandag steeds onaanvaarbaar. Fisiese mishandeling, verwaarlosing en tot 'n sekere mate, seksuele mishandeling was gesien as sosiaal aanvaarbare gedrag, want vanuit die antieke gemeenskappe is dit gesien as adaptiewe gedrag.

Mettertyd, met verandering in sosiale, ekonomiese en politieke sfere, het die norme en houdings ten opsigte van die behandeling van kinders ook verander.

Gedurende die tydperk tussen 1300 tot 1700 n.C. het daar dramatiese veranderinge plaasgevind in die sosiale waardes en houdings van mense. Sosiale veranderinge het meegebring dat sekere regte van mense erken is, maak nie saak wie hulle was nie. Hierdie siening is veral aangehelp deur veranderinge wat in die godsdienstige arena plaasgevind het.

Dit is belangrik om daarop te let dat die houdings teenoor seksuele verhoudings tussen
kinders en volwassenes vanuit sekere godsdienstige sienswyses, radikaal verskil. Die
Jode se houding teenoor die gebruike was inkonsistent. 

Die Rooms-Katolieke Kerk het in die sewentiende eeu seksuele verhoudings tussen volwassenes en kinders verbied en die idee van kinderlike onskuld is voorgehou. Volgens dié siening is kinders vry van enige seksuele denke, gevoelens of intensies. Seksuele verhoudings tussen volwassenes en kinders is voorgehou as immoreel. Die rigiede standaarde van die Victoriaanse era verander die samelewing se houdings
teenoor seksualiteit en kinders. Masturbasie is deur die samelewing verbied en die rede hiervoor aangevoer is dat masturbasie verstandelike vertraagdheid en
geestesversteurdheid veroorsaak en dit kon ook lei tot vertraagde groei en 'n vroeë dood by seuns. Masturbasie by meisies het volgens die samelewing promiskuïteit en nimfomanie veroorsaak. Om pogings tot selfbevrediging te voorkom is die clitoris by meisies sjirurgies verwyder of die senuwees na die genitalieë van beide geslagte afgesny. Dit is egter belangrik om daarop te let dat seksuele mishandeling egter steeds voortgeduur het agter geslote deure. Mans het hulle steeds gewend na kinderprostitute, slawe-eienaars het jong slawe meisies verkoop as prostitute en in baie gevalle het die meisies swanger geword op elf- of twaalfjarige ouderdom. Weereens is dit belangrik om in aanmerking te neem dat die slawe-eienaars met opset die meisies laat swanger word het met die eksplisiete doel om nog slawe te ‘produseer’. Die breër samelewing in die Moderne tye het egter seksuele omgang met kinders gesien as 'n euwel. Hierdie sosiale veranderings het meegebring dat kindermishandeling nie meer gesien is as aanvaarbare sosiale gedrag nie, want dit het die kind se basiese regte misken. Hierdie siening het voortgeduur in die Moderne tye.

Die negentiende eeu bring die eerste werklike verandering ten opsigte van
kindermishandeling mee. Dokters in Europa en die Verenigde State was stomgeslaan deur sekere been-misvormings in klein kindertjies en het tot die gevolgtrekking gekom dat die been-misvormings die gevolg van 'n skaars oorerflike siekte was.

Die negentiende eeuse bewustheid van en betoë teen kindermishandeling neem egter af in
die vroeë twintigste eeu as gevolg van die Eerste Wêreldoorlog. Ten spyte van die sosiale veranderinge wat plaasgevind het in die negentiende eeu, was kinderwelsyn en beskermingsdienste steeds ontoereikend.

Dit is eers in 1946 dat John Caffey, 'n spesialis in pediatriese radiologie in die VSA, die moontlikheid begin oorweeg het dat die veelvuldige beenbreuke nie as gevolg van 'n oorerflike siekte is nie, maar eerder as gevolg van beserings wat die kind opdoen. Hy het egter nie probeer vasstel wat die oorsprong daarvan was nie. Dokter Silverman het in 1953 voorgestel dat dit kon wees as gevolg van ouers se nalatigheid, maar eers in 1955 het Wooley en Evans hierdie beserings toegeskryf aan opsetlike handelinge deur die kinders se ouers of oppassers.

Die vroeë 1960's bring egter 'n hernieude vlaag van belangstelling mee as gevolg van 'n seminaar in 1962, gelewer deur Henry Kempe, 'n pediater aan die Universiteit van Colorado Medical School. Daar word van primêre bronne soos Kempe
gebruik gemaak in hierdie studie aangesien sy bydra tot die begrip van mishandeling van kinders van kardinale belang is. Sy bevindinge word selfs vandag nog gebruik in die praktyk. In sy praatjie het hy 'n nuwe term gebruik wat verwys na die kliniese toestand van klein kindertjies wat ernstig fisies mishandel is deur hul ouers of oppassers, naamlik die mishandelde kind sindroom.

Ná die publisering van sy praatjie in die “Journal of the American Medical Association” in 1962, is daar baie gebruik gemaak van die term ‘battered baby’ of ‘battered child’ en in 1967 is daar op grond van Kempe se beskrywing van die mishandelde kind 'n wet tot stand gebring wat stipuleer dat alle gevalle wat van die simptome toon, soos weergegee deur Kempe, aangemeld moet word in die Verenigde State van Amerika.

Kempe het dit altyd duidelik gemaak dat kindermishandeling 'n baie wye spektrum dek,
vanaf emosionele verwerping tot fisiese mishandeling. Hy sê te veel klem word gelê
op die probleem van ouers wat hulle kinders mishandel en dit lei daartoe dat die kind
geëtiketteer word as 'n mishandelde kind, terwyl hy die term geskep het om klem te lê op die mishandelde kind as sulks en nie die ouers wat die kind mishandel nie.

Verandering het egter nie net plaasgevind met betrekking tot fisiese kindermishandeling nie, maar ook met betrekking tot seksuele mishandeling van kinders. Met die afname van die kerk se outoriteit, het die sanksies teen seksuele verhoudings tussen volwassenes en kinders, 'n saak vir die regstelsel geword. 'n Seksuele verhouding tussen volwassenes en kinders is gesien as 'n kriminele oortreding en is as sulks hanteer.

Sedert ongeveer 1960 is seksuele verhoudings tussen volwassenes en kinders
gesien as psigopatologies. Die psigopatologiese siening van seksuele verhoudings tussen volwassenes en kinders is tweeledig van aard. Indien daar gefokus word op die kind, word dit gesien as kindermishandeling, maar sodra die klem verskuif na die volwasse oortreder, dan word dit gedefinieer as seksuele afwyking.

Soos duidelik gestel deur Iverson & Segal, word kindermishandeling nie meer gesien as
sosiaal aanvaarbare gedrag nie.

Dit is duidelik dat fisiese mishandeling in die antieke tye voorgestaan is, in sovere dit tot voordeel van die samelewing beskou is. Kinders wat 'n las sou wees vir hul ouers of vir die samelewing, met ander woorde kinders wat buite-egtelik gebore is, of fisies en verstandelik vertraag was, is doodeenvoudig uit die weg geruim. Fisiese mishandeling is ook gesien as aanvaarbaar in die geval waar kinders gebruik is as werkers. Seksuele mishandeling is ook gesien as aanvaarbaar waar die kinders aan gaste geleen is vir seksuele bevrediging en ook uitgehuur is as prostitute vir geldelike gewin deur die ouers. 

In die antieke tye was kindermishandeling gesien as aanvaarbare gedrag en die individue wat hul kinders mishandel het is ook nie geëtiketteer as afwykend nie, want die samelewing se houding en waardes was konsistent met die idee van kindermishandeling.

Tydens die Renaissance het die mense se houdings ten opsigte van kindermishandeling egter verander en is die oortreders gesien as afwykend. Omgewingstres het in hierdie era 'n groot rol gespeel en het die kans op kindermishandeling vergroot. Sienings aangaande kindermishandeling het met tyd verander en so ook die houdings teenoor seksuele kindermishandeling. In die antieke
tye was seksuele kindermishandeling gesien as normaal. Maar met verandering van tye
het die mense se sienings ook verander en seksuele kindermishandeling is gesien as
immoreel. Sienings het selfs verder verander en 'n volwassene wat 'n kind gebruik het vir seksuele plesier is gesien as 'n krimineel en selfs later is so 'n persoon gesien as iemand met 'n psigopatologiese afwyking.

Dit is duidelik dat die persepsie van kindermishandeling en ook die samelewing se houdings ten opsigte van kindermishandeling, 'n drastiese verandering ondergaan het, veral na die publikasie van Henry Kempe se artikel in 1962. Dit is egter belangrik om daarop te let dat, alhoewel daar baie verander het, is die seksuele mishandeling van kinders nie iets van die verlede nie. Selfs in die twintigste eeu is literatuur deurtrek met seksuele aktiwiteite en kinders wat daarby betrokke is. 'n Voorbeeld hiervan is onder andere die boek met die titel “Lolita” deur Vladimir Nabokov. Die boek is met publikasie in 1955 aanvanklik verban, maar is later weer vrygestel en het 'n topverkoper geword. Die storie hou die geloof voor dat kinders, veral jong meisies, mans met opset verlei en dat hierdie ouer mans geen weerstand het nie. Dit word dan gebruik om hulle handelinge te rasionaliseer en dra by tot die samelewing se wanopvatting aangaande seksuele mishandeling. 

Aan die een kant stel die samelewing dat kinders nie seksueel geëksploiteer moet word nie, maar aan die ander kant vind kinderpornografie plaas en die howe glo eerder die molesteerder as die gemolesteerde. Ten einde egter 'n sinvolle bespreking te gee van die fenomeen seksuele kindermishandeling, is dit van kardinale belang om vas te stel waarom kindermishandeling gesien word as 'n sosiale probleem.



</doc>
<doc id="22678" url="https://af.wikipedia.org/wiki?curid=22678" title="Paramore">
Paramore

Paramore is 'n rockgroep vanaf Franklin, Tennessee in die Verenigde State van Amerika.

Paramore is deur drie lede begin: broers Zac en Josh Farro, en Hayley Williams. Toe Williams 13 jaar oud was, het sy van haar tuisdorp, Meridian, Mississippi, na 'n Nashville-dorp getrek, waar sy die Farro broers ontmoet het. In die daaropvolgende paar jaar het Paramore op plekke buite die Nashvilla-gebied begin optree, insluitende op konserte soos die Purple Door en die bekroonde Warped Tour. In April 2005, nadat hulle slegs een keer deur 'n grootkop by die uitgewersmaatskappy Fueled by Ramen raakgesien is, is die groep 'n reuse-platekontrak aangebied waarmee hulle 'n CD sou kon vervaardig.





</doc>
<doc id="22679" url="https://af.wikipedia.org/wiki?curid=22679" title="Pous Callixtus I">
Pous Callixtus I

Callixtus I was die sestiende pous van die Rooms-Katolieke Kerk.

Pous Callixtus I (ook Calixtus of Calistus) is waarskynlik gebore in 155 in 'n Griekse slawefamilie en het in Trastevere 'n woonwyk in Rome groot geword. Hy sterf op 14 Oktober 222. Die naam Callixtus beteken “die mooiste”. In 217 volg hy Pous Zefirinus op en word na sy dood opgevolg deur Pous Urbanus I. Hy was pous tydens die bewind van die Romeinse keisers Heliogabalus en Alexander Severus.

Sy teenstander Hippolitus beskryf sy jeug. Callixtus was as jong slaaf die bestuurder van 'n bank, maar het geld verloor. Hy het uit Rome gevlug, maar is by die see naby Portus gevang en na sy meester Carpophorus in Rome teruggestuur. Sy krediteure het egter gevra dat hy vrygelaat moet word in die hoop dat hy genoeg geld sou verdien om hulle terug te betaal. Callixtus is egter gearresteer toe hy in 'n sinagoge met Joodse geldskieters baklei het. Weens sy geloof is hy na die soutmyne van Sardinië gestuur. Op voorspraak van Marcia, 'n minnares van die keiser Commodus is hy saam met ander Christene in 190 vrygelaat. Omdat sy gesondheid sleg was het Pous Victor I hom onderdak verskaf.

Pous Callixtus gee sy naam aan die Callixtus katakombe langs die Via Appia. Hy is daar begrawe en na hom is alle pouse tot Pous Eutichianus daar begrawe met die uitsondering van Pous Cornelius. Die katakombe was vergeet en verlore totdat dit in 1849 deur die argeoloog Giovanni Battista de Rossi herontdek is. Dit staan tans bekend as die Capello dei Papi. Volgens die legende sterf Callixtus self deurdat hy in 'n put gegooi is by die Santa Maria kerk in Trastevere.

Een van sy belangrikste besluite was dat alle sondes vergewe kan word, ook moord, owerspel en verkragting. Dit het gelei tot 'n kerkskeuring (skisma) waarby die eerste teenpous, Pous Hippolitus gekies is.

Callixtus word as martelaar en heilige vereer in die Rooms-Katolieke Kerk veral in Todi (Italië). Sy relieke word in verskeie kerke aangehou, onder andere in Cysoing by Doornik, Reims, Fulda, Napels en Rome. Sy feesdag is sy sterfdag 14 Oktober.



Saamgestel uit die , , en Wikipedias.


</doc>
<doc id="22685" url="https://af.wikipedia.org/wiki?curid=22685" title="585 v.C.">
585 v.C.



</doc>
<doc id="22686" url="https://af.wikipedia.org/wiki?curid=22686" title="509 v.C.">
509 v.C.



</doc>
<doc id="22691" url="https://af.wikipedia.org/wiki?curid=22691" title="Hellogoodbye">
Hellogoodbye

hellogoodbye is 'n power pop-musiekgroep wat in 2001 gevorm het vanuit Huntington Beach, Kalifornië, VSA afkomstig is. Hulle beskik tans oor 'n platekontrak met Drive-Thru Records waaronder hulle hul eerste vollengte-album in 2006 uitgereik het, naamlik "Zombies! Aliens! Vampires! Dinosaurs!", asook hul eerste DVD, "OMG HGB DVD ROTFL". In 2005 het hulle op MTV se "" verskyn en ook MTV2 se "Dew Circuit Breakout" gewen.

hellogoodbye is in 2001 as 'n opneemprojek deur Huntington Beach High School-leerder Forrest Kline geloods. Met die hulp van sy maat Jesse Kurvink het Kline sintetiese power pop-liedjies op sy rekenaar begin opneem, aanvanklik met die doel om hul vriende te vermaak. Hellogoobye se aanhangertal het stewig begin groei nadat ál hoe meer van hul liedjies op MP3.com begin verskyn het. In totaal het elf liedjies, wat hulle aanvanklik net vir vriende op CDs geskryf het, op die webtuiste opgeduik onder die album "The Parachute EP". Hierdie liedjies het toe later as demos vir hul daaropvolgende kortspeler en vollengte album gedien. Aanvanklik is daar beplan om die amptelike "The Parachute EP" met vier liedjies uit te reik, maar later is daar slegs 'n paar eksemplate deur Kline self gemaak. Volgens Kline is die musiekgroep se naam geïnspireer deur die Beatles liedjie "Hello, Goodbye".

In 2002 het hellogoobye reeds begin om plaaslike opvoerings uit te voer sonder dat hulle eens 'n album al uitgereik het. Vir regstreekse opvoerings het Kline gesing en kitaar gespeel terwyl Kurvink klavier gespeel het. Hulle is soms met die tromme deur Parker Case en Aaron Flora uitgehelp. Flora en baskitaarspeler Marcus Cole het spoedig by die groep aangesluit en sodoende die groep se line-up voltooi.

Alhoewel die Kaliforniese indie-uitgewer, Drive Thru Records, 'n platekontrak in Januarie 2004 aan hellogoodbye uitgereik het, doen die groep steeds alles self, insluitende opnemings, album-omslagte, plakkate en merchandise-ontwerpe. Kort nadat hulle die platekontrak ontvang het, het Kline en Kurvink die groep se eerste debuutkortspeler opgeneem, naamlik "Hellogoodbye EP", wat ook 'n musiekvideo van die liedjie "Call n' Return" tot gevolg gehad het. In die video speel Kline en Flora 'n komiese tenniswedstryd teen Cole en Kurvink. In Maart 2004 het die trommer, Aaron Flora, die groep verlaat en is hy deur die sestienjarige hoërskool-dropout, Chris Profeta, vervang. Profeta is voorheen van die musiekgroep A Cutthroat Kiss.

In 2006 het hellogoodbye in die Vans Warped Tour verskyn. Op 8 Augustus 2006 het Drive-Thru Records hellogoobye se eerste vollengte-album "Zombies! Aliens! Vampires! Dinosaurs!" uitgereik. Die album bevat meestal liedjies oor ou liedjies wat heropgeneem is. Vyf van hierdie liedjies sou aanvanklik op hellogoodbye se debuutalbum in 2002 verskyn het, maar hierdie album is toe nooit uitgereik nie. Hierdie liedjies se name is "All Time Lows", "I Saw It on Your Keyboard", "Two Weeks in Hawaii", "Figures A and B", en "Touchdown Turnaround". Op 7 November 2006 het die groep 'n kortspeler uitgereik wat slegs op die Internet beskikbaar is, met die naam "Remixes!". Hierdie kortspeler kan by die iTunes Store en op die groep se MySpace gekoop word. iTunes se musiekwinkel is tans nie beskikbaar in Suid-Afrika nie.

In Januarie 2007 is die treffer "Here (In Your Arms)" uitgereik en het dit by nommer veertien op die Bilboard Hot 100-ranglys en by nommer nege op die Pop 100 gespits. Die Suid-Afrikaanse pop-sensasie, Nicholis Louw, het 'n Afrikaanse weergawe van hierdie liedjie onder die titel "Ek is Verlief" uitgereik. Ook in Januarie 2007 het hellogoodbye op CBS se "The Late Late Show" met Craig Ferguson en Plain White T's verskyn. Op 13 Maart 2007 het die groep 'n kortspeler, wat net drie liedjies bevat, eksklusief aan iTunes uitgereik, wat uit drie verskillende verwerkte weergawes van hul liedjie "All of Your Love" bestaan. In April het hulle op Give It a Name 2007 opgetree. Sedert 3 April 2007 het hulle begin om deur Noord-Amerika te toer saam met Boys Like Girls. Die toer heet "Two Months of Spring Break Tour '99". hellogoodbye beplan om in Augustus 2007 by die Reading and Leeds Festival op te tree. Hulle het ook aangekondig dat hulle op 21 Augustus 2007 by die London Astoria op sal tree. Kaartjies vir laasgenoemde optrede is soos soetkoek verkoop. Op 5 Mei 2007 het die groep by The Bamboozle in New Jersey opgetree. Op Woensdag, 6 Junie 2007 het hellogoodbye op Last Call with Carson Daly opgetree.










</doc>
<doc id="22692" url="https://af.wikipedia.org/wiki?curid=22692" title="Hede">
Hede

Die hede is die tyd wat direk ondervind en ervaar word en nie 'n herinnering of 'n spekulasie is nie. Die hede word normaalweg as 'n punt in ruimtetyd beskou en daar word gereeld daarna as "nou" verwys, alhoewel dit ook as 'n tydsduur beskou kan word.

Wanneer tyd in plekke wat ver van mekaar verwyderd is vergelyk word, word die opvatting of begrip van "die hede" onduidelik. Daar word aanvaar dat sterre "nou" die posisies beklee waarin ons hulle waarneem, maar alhoewel lig teen 'n benaderde spoed van 299 792 458 m·s reis, neem dié sterre se lig 'n aantal jare om die aarde te bereik. (Die ster naaste aan ons sonnestelsel is Proxima Centauri, wat 4,22 ligjare ver is.)

Wanner die term "Before Present" ("Vóór Hede") gebruik word, byvoorbeeld tydens koolstofdateringsprosesse, verwys "hede" na die jaar 1950 n.C.

Die moderne fisika het nog nie daarin geslaag om te verduidelik hoe die term "nou" begryp kan word nie. Verder is daar geen bewysbare rede waarom tyd in enige spesifieke rigting hoef te beweeg nie. Sommige beweer dat die idee van 'n "hede" 'n illusie is en dat dit nie die ware natuur van realiteit voorstel nie. Die term "nou" kan miskien beter verstaan word as 'n onrealistiese konsep wat onder mense en diere ontwikkel het om sodoende te dien as 'n begrip van realiteit wat nodig is insover dit mense en diere help om te oorleef.


</doc>
<doc id="22694" url="https://af.wikipedia.org/wiki?curid=22694" title="Alcalá de Henares">
Alcalá de Henares

Alcalá de Henares is 'n stad in Spanje, naby Madrid, en het 'n bevolking van sowat 204 000 in 2011 gehad. Die stad lê ongeveer 35 km weg van die sentrum van Madrid en word ook beskou as een van Madrid se voorstede, alhoewel dit sy eie onafhanklike sentrum en stadslewe het. Die geskiedkundige binnestad en die Universiteit van Alcalá de Henares is in 1998 deur UNESCO as wêrelderfenisgebiede gelys.



</doc>
<doc id="22696" url="https://af.wikipedia.org/wiki?curid=22696" title="VfB Germania Halberstadt">
VfB Germania Halberstadt

VfB Germania Halberstadt is 'n sportklub uit Halberstadt in die deelstaat Sakse-Anhalt in Duitsland, veral bekend vir sy sokkerafdeling.

Die klub is in 1900 gestig en in die jare voor die Tweede Wêreldoorlog het die klub in die "Bezirksklasse", destyds die tweede vlak, meegeding. Na die oorlog het die Geallieerdes die klub ontbind en op 26 Oktober 1949 is die klub herstig as "Betriebssportgemeinschaft "Reichsbahn" Halberstadt". Hierna het daar in tipies Oos-Duitse styl 'n reeks naamsveranderinge gevolg (kyk hieronder). In 1994 het die sokkerafdeling onafhanklik geword as "FC Germania 1900 Halberstadt", maar op 1 Oktober 1997 het hulle weer saamgesmelt met "VfB Halberstadt 1949" en het die klub sy huidige naam aangeneem.

Benewens sokker, het die klub onder meer ook afdelings vir atletiek, gimnastiek, judo, sport vir gestremdes, tafeltennis, vlugbal en trompoppies.




</doc>
<doc id="22702" url="https://af.wikipedia.org/wiki?curid=22702" title="Armoede">
Armoede

Armoede is die status waarin 'n individu verkeer wanneer die persoon nie sy eie, sowel as die mense wat afhanklik van hom of haar is, se basiese behoeftes kan bevredig nie. Die mense sukkel dus om te kan oorleef. Gevolglik kan daar nie 'n voldoende lewenstandaard gehandhaaf word nie.

Vir individue wat 'n ondergemiddelde vermoë het om geld te verdien, is die kans veel groter dat hulle arm sal wees. Hierdie groep mense sluit gewoonlik die ouer geslag en mense met gestremdhede in. Die gebrek aan onderwys dra grotendeels by tot die ontstaan van armoede. Lae ekonomiese ontwikkeling dra ook tot armoede by.

Vroeg in die 21ste eeu leef die helfte van Afrika se bevolking suid van die Sahara in armoede. Van die 48 minste ontwikkelde lande in die wêreld kom 33 in Afrika voor, waaronder van Suid-Afrika se onmiddellike bure soos Mosambiek, Lesotho en eSwatini.

Daar word bereken dat 'n halfmiljard mense daagliks honger ly en dat tussen 15 en 20 miljoen jaarliks weens hongersnood sterf. Die gevolg van armoede, veral onder die plattelandse bevolkings, is dat ál hoe meer mense na die stede trek. Die afgelope 40 jaar het die stedelike bevolking van ontwikkelde lande verdubbel, terwyl dit in ontwikkelende lande vyfvuldig toegeneem het.



</doc>
<doc id="22707" url="https://af.wikipedia.org/wiki?curid=22707" title="Kasstelsel">
Kasstelsel

In rekenaarwetenskap verwys die kasstelsel na 'n versameling data wat duplikate van oorspronklike waardes is, maar wat op 'n ander plek op die rekenaar gestoor word. Kasstelsels word gebruik waar dit te veel moeite is om die oorspronklike data te haal, of om te reken, relatief tot die moeite wat dit sou wees om die kasgeheue te lees. Kasgeheue is dus 'n tydelike stoorarea waar data wat gereeld gehaal word, gestoor word vir spoediger toegang. Sodra die data in die kasstelsel gestoor is, hoef die rekenaar nie weer die data op die oorspronklike plek te gaan haal nie, maar kan dit eerder 'n kopie van die data in die kasstelsel gaan lees, sodat die gemiddelde tyd wat dit vat om data te prosesseer, verlaag kan word.

'n Newe-effek van gekasde data is dat dit nie altyd op datum is nie. Meeste kasstelsel sal ou data vir tyd opdis, tot dit verval en dan verfris word. 'n Goeie voorbeeld hiervan is Wikipedia-bladsye, waar (meestal anonieme) gebruikers nie altyd die nuutste wysigings sien nie. Sodra die kastydperk verstryk, word die kas egter met die databasis gesinchroniseer sodat die nuutste wysiging aan almal vertoon kan word.


</doc>
<doc id="22711" url="https://af.wikipedia.org/wiki?curid=22711" title="VfB Speldorf">
VfB Speldorf

VfB Speldorf is 'n sokkerklub uit Mülheim an der Ruhr in die deelstaat Noord-Rynland-Wesfale in Duitsland. "Speldorf" is 'n stadsdeel van Mülheim.

Die klub is op 19 Januarie 1919 gestig as opvolger van "SC Preußen Speldorf", wat voor die Eerste Wêreldoorlog bestaan het.

Speldorf het in die 1930’s twee keer aan die uitspeelwedstryde om promosie na die Gauliga Neder-Ryn deelgeneem, maar kon nie deurdring nie.

Die klub se beste prestasie was om in 1956 te promoveer na die "2. Oberliga Wes", destyds op die tweede vlak van die Duitse sokkerstruktuur.

Die klub speel tradisioneel sy tuiswedstryde op die "Stadion am Blötter Weg", wat slegs sowat 2 500 toeskouers akkommodeer (meesal staanplekke). Die stad Mülheim an der Ruhr en VfB Speldorf is tans in samesprekings gewikkel om die klub vanaf die 2008/09-seisoen na die na die "Ruhrstadion" te skuif (wat aan die stad behoort), aangesien die infrastruktuur van die "Stadion am Blötter Weg" nie na wense is nie en Speldorf tans die klub is wat op die hoogste vlak meeding van enige klub uit die stad. Die stadion is vroeër deur 1. FC Mülheim gebruik toe hy in die 2. Bundesliga meegeding het en word tans deur Galatasaray Mülheim gebruik, wat in die "Landesliga" meeding. Die Ruhrstadion kan sowat 6 000 toeskouers akkommodeer.



</doc>
<doc id="22714" url="https://af.wikipedia.org/wiki?curid=22714" title="Sakeplan">
Sakeplan

'n Sakeplan of ondernemingsplan is die bloudruk van 'n onderneming en dit funskioneer soos 'n "padkaart" om die eienaar(s) te wys waarheen die onderneming gaan.

'n Sakeplan bring ál die belangrike inligting oor die onderneming bymekaar. Die inligting word logies neergeskryf sodat elkeen wat daarmee moet werk dit maklik kan verstaan. Dit moet realistiese en bereikbare doelwitte bevat en wys hoe die bestuurder beplan om 'n sakegeleentheid te benut.

Sakeplanne is meer belangrik vir klein ondernemings as wat dit is vir 'n groter een omdat in klein ondernemings die eienaar gewoonlik die enigste persoon is wat besluite neem, en elke besluit die toekoms van die onderneming drasties kan beïnvloed. In groter ondernemings is daar gewoonlik vennote of direkteure wat besluite neem en hulle staan mekaar by met die beplanning. Sakeplanne dien nie as waarborge dat die onderneming winsgewend sal wees nie, maar dit sal wél help om beter op krisise te reageer en om sekere probleme te vermy.

'n Sakeplan is ook 'n belangrike hulpbron wanneer 'n onderneming om geldelike hulp aansoek doen. Dit kan nuttig wees om nuwe sakevennote te kry en voorsien beleggers van inligting.



</doc>
<doc id="22716" url="https://af.wikipedia.org/wiki?curid=22716" title="Huurkoop">
Huurkoop

Huurkoop of 'n afbetalingstransaksie is 'n kredietverkoping van roerende goed ingevolge waarvan die koopprys in paaiemente betaal word en die koper eers die eienaar word wanneer die prys ten volle betaal is. Die Minister van Finansies skryf die bedrag van die aanvanklike betaling voor. Hierdie aanvanklike betaling moet op die datum van die kredietooreenkoms betaal word. 'n Kredietooreenkoms is nie geldig totdat die aanvanklike betaling gemaak is nie. As dit nie gebeur nie, is die ooreenkoms nietig. Die aanvanklike betaling kan in die vorm van geld of goedere wees. As die koper byvoorbeeld 'n ou motor vir 'n nuwe motor wil inruil, kan die waarde van die ou motor deel van die deposito op die nuwe motor wees.



</doc>
<doc id="22718" url="https://af.wikipedia.org/wiki?curid=22718" title="Koopkontrak">
Koopkontrak

'n Koopkontrak is 'n wedersydse kontrak ingevolge waarvan een persoon, die verkoper, onderneem om iets aan 'n ander persoon, die koper, te lewer en laasgenoemde onderneem om 'n sekere bedrag in ruil daarvoor aan eersgenoemde te betaal. Wetlike regte en verpligtinge vloei uit hierdie kontrak voort.



</doc>
<doc id="22720" url="https://af.wikipedia.org/wiki?curid=22720" title="Huurkontrak">
Huurkontrak

'n Huurkontrak of huurtransaksie is 'n ooreenkoms tussen 'n verhuurder en 'n huurder vir die huur van 'n spesifieke onroerende eiendom. Die verhuurder gee aan die huurder die gebruik en okkupasie van die eiendom vir 'n tydperk in ruil vir 'n spesifieke som geld, genaamd huurgeld.



</doc>
<doc id="22721" url="https://af.wikipedia.org/wiki?curid=22721" title="Kontrak">
Kontrak

'n Kontrak is 'n regsgeldige ooreenkoms tussen twee of meer mense binne die perke van hul kontraktuele bevoegdheid. Mense wat 'n kontrak met mekaar aangaan, moet die ernstige voorname hê om 'n wetlike verpligting te skep. Hulle moet sodanige voorneme ook duidelik aan mekaar stel. Ooreenkomste tussen mense in die sakewêreld hoef nie altyd op skrif te wees nie, maar dit is veiliger om dit wel op skrif te doen. Daar is baie min tipes kontrakte in Suid-Afrika wat op skrif moet wees. Voorbeelde hiervan is: 'n Koopkontrak by onroerende eiendom, 'n borgkontrak, en 'n leerkontrak. 'n Eenvoudige ooreenkoms van een bladsy kan maklik sonder regshulp opgestel word. Die regte en verpligtinge van ál die betrokke partye vloei uit elke kontrak voort.

Regsgeldige kontrakte kan nie aangegaan word oor dinge wat deur die Wet verbied word nie. Kontrakte kan dus nie aangegaan word om 'n misdaad te pleeg of iemand as 'n slaaf te verkoop nie.

Die mense wat die kontrak aangaan moet "handelingsbevoegdheid" hê. Dít is die bevoegdhied wat deur die Wet aan mense toegeken word om geldige dade uit te voer. Kontrakte kan slegs met mense met die nodige bevoegdheid aangegaan word. Iemand jonger as 18 jaar (voorheen 21) is 'n minderjarige en kan byvoorbeeld nie kontrakte sonder bystand van 'n voog aangaan nie. Mense wat in só 'n mate onder die invloed van sterk drank is dat hulle nie weet wat hulle doen nie, kan nie kontrakte aangaan nie. Enige kontrakte wat in sulke omstandighede aangegaan is, is nietig.




</doc>
<doc id="22723" url="https://af.wikipedia.org/wiki?curid=22723" title="Versekering">
Versekering

Versekering is 'n kontrak waar een party, die versekeraar, onderneem om, in ruil vir betaling in die vorm van 'n premie, te vergoed vir die verliese wat deur 'n ander party, die versekerde, gely is weens 'n spesifieke gebeurtenis.

Entrepreneurs, produsente, vervaardigers en individue word blootgestel aan baie gevare soos stormskade, droogtes, brand, inbraak, diefstal, ensovoorts wat almal aansienlike verliese tot gevolg kan hê. Sakemense kan besluit om die risiko sélf te dra, of hulle kan versekering uitneem.

Fabriekseienaars is blootgestel aan die gevaar van ongelukke, werkloosheid, beserings en lewensverlies, waarteen hulle hul moet laat verseker. Versekering gee die entrepreneur die gerusstelling dat, indien 'n ongewenste gebeurtenis plaasvind, die versekeraar hom vir verliese sal vergoed.
'n Vorm van versekering is moontlik reeds in die jaar 1182 deur die Jode wat deur die Franse koning Filips Auguste verjaag is gebruik, maar eers in 1435 word in Barcelona 'n verordening geskryf wat op versekering gerig is. In die sestiende eeu word dit meer algemeen, en byvoorbeeld in 1523 verskyn daar 'n ordonnansie in Florence. In 1549 vaardig keiser Karel V die ordonnansie "Op 't faiet van der seevaerdt" uit, wat gerig is op die versekering van die skepe van die Antwerpenare. In 1598 word die eerste "Kamer van assurantie" opgerig in Amsterdam en versekerings word 'n belangrike element van die Hollandse koloniale uitbreiding.

Alle vrae moet eerlik en in goeie trou beantwoord word deur die persoon wat versekering verlang. Hy moet ál die feite gee wat die versekeraar kan beïnvloed om die risiko te bereken. As die versekeraar kan bewys dat die versekerde nie in goeie trou gehandel het nie, kan die polis in 'n hof nietig verklaar word.

Die versekerde moet aan die versekeringsmaatskappy kan bewys dat hy 'n finansiële verlies sal ly as die risiko sou plaasvind. Daar moet 'n persoon of voorwerp wees wat verseker kan word. Die persoon/voorwerp moet die grondslag van die versekering vorm.

Versekeringsrisiko's is risiko's waarvoor die onderneming versekering kan kry.

Eiendom moet beskerm word teen verliese wat deur brand veroorsaak word deur brandversekering uit te neem. Dit dek verliese weens brand en die skade wat veroorsaak word deur die water wat gebruik word om die brand te blus.

Dit is versekering teen verliese wat deur stormskade aan die gebou en/of sy inhoud veroorsaak word. Dit sluit die volgende in: verliese weens hael, vloede, reën, gebarste waterpype en wind.

Inbraak vind plaas as 'n ongemagtigde persoon gewelddadig toegang tot die perseel van 'n onderneming verkry (bv. 'n venster breek). Daar moet sigbare tekens van gewelddadige toegang wees. Diefstal vind plaas as iemand goedere sonder toestemming neem. As goedere gesteel word terwyl die winkel oop is, kan die onderneming nie vir skade eis nie. Winkeldiefstal is 'n risiko wat gewoonlik nie deur versekeraars aanvaar word nie.

Hierdie versekering dek verliese wanneer geld tussen die onderneming en die bank vervoer word. Spesiaal opgeleide personeel behoort hierdie taak te verrig.

Die werkgewer neem versekering uit teen verliese weens die oneerlikheid van 'n werknemer. Die werkgewer betaal die premie en ontvang die vergoeding.

Ondernemings neem versekering uit op die voertuie wat hulle gebruik om hulle teen verliese weens diefstal, kaping en motorongelukke beskerm.

Die volgende is ekonomiese risiko's wat die sakepersoon gewoonlik self dra:

Sekere tipes versekering is verpligtend.

Hierdie versekering is verpligtend vir sekere werknemers wat sekere tipes werk verrig. Die werknemers word verseker teen ongeskiktheid weens beserings of sterftes in die normale uitvoering van hul pligte. Die werkgewer maak die bydraes tot die versekering en die werkers (of hul naasbestaandes) ontvang die vergoeding.

Die werknemers, hul werkgewers en die staat moet tot hierdie fonds bydra. As werknemers wat tot die fonds bygedra het hul werk verloor en nie ander werk kan kry nie, kan hulle van die fonds eis.



</doc>
<doc id="22725" url="https://af.wikipedia.org/wiki?curid=22725" title="Delphi-tegniek">
Delphi-tegniek

Die Delphi-tegniek is die stelselmatige versameling van deskundige menings/inligting om in voorspellings te gebruik. Groepe kom nie van aangesig tot aangesig bymekaar nie. Hierdie tegniek word gebruik om algemene probleme op te los waar daar verskuilde agendas of persoonlike konflik is. Deelnemers werk alleen om oplossings vir die probleem te identifiseer. Hulle skryf dit neer en dien dit naamloos in. 'n Onbevooroordeelde waarnemer vergelyk hierdie idees en hersirkuleer dit. Die proses word herhaal totdat 'n oplossing bereik word waarmee almal saamstem. Die produkontwikkelingsbestuurder van 'n voorste kleremaatskappy kan hierdie tegniek gebruik om inligting onder deskundiges te versamel en só nuwe kleremodes vir tieners voorspel.

Die produkontwikkelingsbestuurder is die sentrale figuur. Hy wil die insette van die deskundiges hê. Hy ontwikkel eerstens 'n vraelys wat hulle moet voltooi — eenvoudige vrae. Tweedens som hy die antwoorde op en gee terugvoer in die vorm van nóg 'n vraelys. Hierdie siklus kan herhaal word om ál die inligting, wat die produkontwikkelingsbestuurder nodig het, in te win.




</doc>
<doc id="22727" url="https://af.wikipedia.org/wiki?curid=22727" title="Dinkskrum">
Dinkskrum

'n Dinkskrum is die proses waartydens 'n persoon 'n probleem het en soveel idees as moontlik in 'n beperkte tyd genereer. Die doel is om met soveel idees moontlik vorendag te kom. Gedurende die dinkskrum is dit beter om geen evaluering toe te laat nie en slegs alle idees neer te skryf. Die beoordeling van idees op hierdie stadium kan kreatiewe denke belemmer. Dus word alle idees, hoe laf ookal, neergeskryf.




</doc>
<doc id="22728" url="https://af.wikipedia.org/wiki?curid=22728" title="Sportvriende Lotte">
Sportvriende Lotte

Sportfreunde Lotte is 'n sportklub uit Lotte in die deelstaat Noord-Rynland-Wesfale in Duitsland, veral bekend vir sy sokkerafdeling. Behalwe sokker, het die klub onder andere afdelings vir handbal, klootskiet, voetslaan, gimnastiek en swem.

Die klub is in 1929 gestig as die gimnastiekklub "Turnverein Lotte". Na die Tweede Wêreldoorlog is die klub ontbind deur die Geallieerdes, maar dis op 9 Februarie 1946 herstig as "VfL Sportfreunde Lotte".

Die klub het in 2004 tot die Oberliga Wesfale gepromoveer, die klub se beste prestasie tot dusver.

Lotte speel sy tuiswedstryde in die SolarTechnics-Arena, wat tussen 2006 en April 2007 opgegradeer is. Voorheen was die stadion se tradisionele naam die "Lotter Kreuz".



</doc>
<doc id="22732" url="https://af.wikipedia.org/wiki?curid=22732" title="FV Bad Vilbel">
FV Bad Vilbel

FV Bad Vilbel is 'n sokkerklub uit Bad Vilbel in die deelstaat Hessen in Duitsland.

Die klub is op 30 Maart 1919 gestig as "SV 1919 Bad Vilbel". In 1933 het die klub met "FG Phönix Bad Vilbel" saamgesmelt onder impuls van die Derde Ryk om "FC Phönix Bad Vilbel" te word. Na die Tweede Wêreldoorlog is die klub met die huidige naam heropgerig.

Bad Vilbel se beste prestasie was om die derde plek in die Oberliga Hessen in 2000 te haal.



</doc>
<doc id="22733" url="https://af.wikipedia.org/wiki?curid=22733" title="Vryemarkekonomie">
Vryemarkekonomie

Die vryemarkekonomie, ook die markekonomie genoem, is een van die ekonomiese stelsels wat die mens vir die oplossing van sy ekonomiese vraagstukke in gebruik geneem het. Dit is 'n stelsel waarin die meeste produkte en dienste wat in 'n gemeenskap in aanvraag is, deur private winsstrewende ondernemings verskaf word. Dié stelsel funksioneer op die volgende grondslag:

In die vryemarkekonomie word 'n bepaalde waarde geheg aan die reg van die individu om eiendom soos grond, geboue, toerusting of voertuie te besit, asook die reg om 'n inkomste daaruit te vedien. Dit is dan ook die dryfskrag agter die vryemarkekonomie: dit spoor individue en entrepreneurs aan om selfs meer te besit en om deur die produktiewe aanwending van hul bates of hul kapitaal 'n wins te maak. In die najaging van maksimum winste word hierdie kapitaal, wat eintlik neerkom op die gemeenskap se hulpbronne, so produktief moontlik aangewend. Hierdie aspek raak eweneens die tweede grondslag van die vryemarkekonomie, naamlik die verspreiding van hulpbronne deur die vrye markte. Die private besit van kapitaal oefen 'n belangrike invloed uit op die manier waarop hulpbronne in 'n vryemarkekonomie toegewys of aangewend word. Die besluite oor watter produkte deur watter produsente voortgebring moet word, berus dus by diegene wat die hulpbronne besit.

Dit beteken dat dit boere, fabriekseienaars, industrialiste en enkelinge vry staan om met hul bates te doen wat hulle wil. Hulle moet egter met hul besluite oor produksie en bemarking die verbruikers se smaak, voorkeure en ander eise in ag neem as hulle 'n wins wil maak. Só word die vraagstuk van watter verbruikers (vir wie?) ook opgelos. Die besluite in 'n vryemarkekonomie word nie deur 'n sentrale liggaam geneem nie, maar deur 'n vryemarkstelsel (markekonomie) wat 'n prys aan elke produksiefaktor of verbruikersproduk heg.

Vrye markte betrek die derde grondslag van hierdie stelsel, naamlik die vryheid van keuse. Die produsente kan nou besluit of hulle hul produkte teen die prys wat deur die mark vasgestel is, winsgewend kan vervaardig of nie. Dit is die produsente se vrye keuse. Net só staan dit die verbruikers vry om te kies of hulle die produk teen daardie prys gaan koop. 'n Vryemarkstelsel kom dus wesenlik neer op die vryheid van keuse. Dit staan private besitters van eiendom vry om te besit wat hulle wil en om daarmee te doen wat hulle wil: om dit te verhuur, te verkoop, te ruil of selfs sommer net weg te gee. Sakelui is vry om te produseer wat hulle wil en om in diens te neem wie hulle verkies. Net só kan die besitters van die arbeidshulpbron (of werkers) hul hulpbronne aanwend soos hulle wil. En dit staan verbruikers vry om te koop wat hulle wil, om te bly waar hulle wil, en om die loopbaan van hul keuse te volg. Só word mededinging deur 'n vryemarkstelsel in werking gestel.



</doc>
<doc id="22740" url="https://af.wikipedia.org/wiki?curid=22740" title="Moon Geun-young">
Moon Geun-young

Moon Geun-young (Koreaans: 문근영; * 6 Mei 1987 in Gwangju, Suid-Korea) is 'n Koreaanse aktrise.




</doc>
<doc id="22751" url="https://af.wikipedia.org/wiki?curid=22751" title="Verbruiker">
Verbruiker

'n Verbruiker is 'n persoon wat die produkte en dienste koop wat deur sakeondernemings aangebied word. Verbruikers is 'n baie belangrike deel van die markomgewing. Ondernemings kan slegs sake doen wanneer daar verbruikers is wat die produk of diens van die onderneming sal koop.

Verbruikers het behoeftes wat bevredig moet word. Hierdie behoeftes kan primêre behoeftes wees wat noodsaaklik vir lewe is, of sekondêre behoeftes (begeertes) wat luukshede is.

Die sielkundige Abraham Maslow het 'n teorie van menslike motivering ontwikkel. Hy het 'n hiërargie van behoeftes opgestel en die behoeftes in vyf kategorieë verdeel. Maslow se hiërargie van behoeftes is nuttig om te oordeel watter produkte en dienste spesifieke verbruikers moontlik wil hê. 'n Persoon sal eers die basiese behoeftes bevredig voordat hy na die volgende vlak beweeg.



</doc>
<doc id="22752" url="https://af.wikipedia.org/wiki?curid=22752" title="Eenmansaak">
Eenmansaak

Die eenmansaak (ook genoem alleeneienaar en alleenhandelaar) is die oudste en gewildste ondernemingsvorm. Dit is 'n onderneming wat aan 'n enkele persoon behoort wat sy eie kapitaal voorsien of 'n gedeelte daarvan leen. Die eienaar dra self alle risiko's, neem al die winste, en bestuur gewoonlik self die onderneming met of sonder hulp. Dit is geskik vir veral 'n klein onderneming wat doeltreffend deur een persoon bestuur kan word, soos 'n kafee, slagtery, bloemis, loodgieter, elektrisiën, ensovoorts. Die eenmansaak het nie 'n regspersoonlikheid nie. Die bates van die eenmansaak behoort aan die eienaar, en die eienaar is persoonlik aanspreeklik vir alle laste en aanspreeklikhede.

Die alleeneienaar bestuur self die onderneming, maar stel soms 'n bestuurder aan om die onderneming te bestuur. Die vermoë van die eenmansaak om kapitaal te bekom, hang van die kredietwaardigheid van die eienaar af. Indien die eienaar nie toegang tot genoeg geld het nie, kan 'n gebrek aan kapitaal die groei en uitbreiding van die onderneming aan bande lê.

Die wins of die verlies van die onderneming is vir die rekening van die eienaar. Die eenmansaak betaal as 'n individu belasting op die wins van die onderneming.

Persone met ondernemingsgees, bekwaamheid en organisasievemoë, maar met beperkte kapitaal, maak met 'n eenmansaak op klein skaal 'n eie begin. Die eenmansaak kan mettertyd groei tot 'n groot en suksesvolle onderneming. Eenmansake word veral in die kleinhandel aangetref waar persoonlike kontak tussen eienaar en klant/kliënt noodsaaklik is. Voorbeelde is algemene handelaars, bakkerye, mans-en damesuitrusters, restourante, kafeë, ensovoorts. Vernuf en vaardigheid word gewoonlik van geslag tot geslag in 'n eenmansaak oorgedra. 'n Voorbeeld is juwelierswinkels. Die aanspreeklikheid vir skuld van eenmansake is onbeperk, aangesien die Wet geen onderskeid tussen die eienaar en sy onderneming tref nie. Professionele ondernemings soos dié van prokureurs, advokate en argitekte is gewoonlik ook eenmansake. Sommige stig egter vennootskappe. Die voortbestaan van 'n eenmansaak is afhanklik van die lewe en goeie gesondheid van die eienaar. Die eenmansaak is nie 'n regspersoon nie omdat die onderneming nie los van die eienaar bestaan nie. Persone wat persoonlike dienste (soos haarkappers en kleremakers) lewer, asook makelaars en agente, verkies meestal 'n eenmansaak as ondernemingsvorm.

'n Eenmansaak kan maklik begin en beëindig word, aangesien daar geen regsformaliteite en -koste is nie. Die eienaar van 'n eenmansaak kan spoedig 'n suksesvolle ondeneming opbou, aangesien hy vinnig besluite kan neem en handelend kan optree. Die eienaar doen deeglike ondervinding van alle sake-aspekte op en kan gou 'n veelsydige sakeman word. Eiebelang en die alleenreg op wins spoor die eienaar aan tot pligsgetrouheid en arbeidsaamheid. Omdat die eenmansaak klein is, is noue kontak en persoonlike belangstelling tussen die eienaar en sy klante moontlik. Dieselfde geld vir die verhouding tussen die eienaar en sy werknemers. Die oprigting van 'n groot aantal eenmansake in byvoorbeeld die kleinhandel is bevorderlik vir die handel, gemeenskap, private entrepreneurskap (ondernemerskap) en die vryemarkstelsel, aangesien mededinging diens verbeter en pryse verlaag. 'n Eenmansaak kan hom maklik by veranderende omstandighede aanpas.

Die kapitaal is beperk tot wat die eienaar besit of kan organiseer. Dit kan die vinnige uitbreiding of die ontwikkeling van die onderneming tot 'n baie groot sakeonderneming strem. Die eienaar is die enigste persoon wat 'n regstreekse belang in die onderneming het. Hy is op sy eie oordeel aangewys en aanvaar al die verantwoordelikheid, tensy hy bereid is om aan werklik bekwame persone groot salarisse te betaal. Die voortbestaan van die onderneming hang af van die lewe en goeie gesondheid van die eienaar, gevolglik is daar dikwels nie kontinuïteit nie. Aanspreeklikheid vir skuld is onbeperk, met ander woorde die eienaar is ten volle aanspreeklik vir alle skuld van die onderneming en kan dus ook sy persoonlike besittings verloor indien die onderneming misluk. Dit is moeilik om goeie werknemers te bekom, aangesien die eenmansaak gewoonlik klein is en min (ten opsigte van sekuriteit en bevordering) kan bied.



</doc>
<doc id="22757" url="https://af.wikipedia.org/wiki?curid=22757" title="Rekenkunde">
Rekenkunde

Rekenkunde kan na die volgende onderwerpe verwys:




</doc>
<doc id="22758" url="https://af.wikipedia.org/wiki?curid=22758" title="Rekeningkunde">
Rekeningkunde

Rekeningkunde behels die stelselmatige en noukeurige boekstawing van finansiële inligting en transaksies waaruit samevattende finansiële state opgestel word wat die winsgewendheid al dan nie van 'n onderneming ontleed, vertolk en aan die onderneming se bestuur en aandeelhouers of eienaars vir beoordeling voorgelê word. Dit fokus op die meting van prestasie en die verwerking en kommunikering van die finansiële inligting van ekonomiese sektore. Die dissipline van rekeningkunde verseker etiese gedrag, deursigtigheid en verantwoordbaarheid. Baie min rekenkundiges besef dat die wêreldwye tradisionele rekenkunde formaat werklike waarde vernietig as gevolg van die bestendige waarde aanneming. Inflasierekeningkunde stel dit reg.

Gedurende die 13de eeu het ekonomiese- en handelsaktiwiteite in Europa in omvang begin toeneem. Die tradisionele alleeneienaar of alleenhandelaar is aangevul deur vennootskappe met meer as een eienaar, asook deur ander soorte sakeondernemings. Die toenemende ekonomiese aktiwiteite het gelei tot sterker mededinging en kleiner winste. Die handelaars moes doeltreffender sake doen. Hulle moes 'n metode ontwikkel vir die opskryf van transaksies - die koop en verkoop van goedere en die ontvangs en betaling van geld.

Die mees gevorderde bankstelsels in Europa was daardie tyd in Italië. Die boekhoustelsel het verdere ontwikkeling in Italië ondergaan.

Die toenemende handelsaktiwiteite het gelei tot 'n behoefte aan 'n stelsel waarvolgens 'n groot aantal saketransaksies aangeteken kan word. Só 'n stelsel moes volledige finansiële inligting verskag wat vir die daaglikse bestuur van 'n onderneming nodig was. Handelaars moes redelik maklik en gou kon bepaal presies wat die finansiële toestand van hul onderneming op enige tydstip was.

Die stelsel wat in Italië ontstaan en toegepas is, is die "dubbelinskrywingstelsel" genoem. Dít was 'n boekhoustelsel wat ontwerp is om transaksies te boekstaaf.

Die oorspronklike dubbelinskrywingstelsel is met verloop van tyd ontwikkel en by nuwe behoeftes aangepas. Aan die begin is met die hand boekgehou. Dit is later deur boekhoumasjiene vervang. Vandag word die meeste boekhouing deur rekenaars gedoen. Die beginsels bly steeds dieselfde. Alle handelinge wat in 'n onderneming uitgevoer word, word in geld uitgedruk en word as geskiedenis geboekstaaf.

In rekeningkunde word metodes om ordentlik en sistematies boek te hou van alle gebeurtenisse in 'n sakeonderneming, of handelinge deur 'n individu wat in geldbedrae uitgedruk is, bestudeer. Sulke gebeurtenisse of handelinge staan bekend as "transaksies". Daar word ook maniere om die resultate van die transaksies te ontleed en te vertolk, bestudeer.




</doc>
<doc id="22760" url="https://af.wikipedia.org/wiki?curid=22760" title="Roeselare">
Roeselare

Roeselare (Frans: "Roulers") is 'n Vlaamse stad en munisipaliteit in die hartland van die Belgiese provinsie Wes-Vlaandere met 'n oppervlakte van 59,79 km² en sowat 58 000 inwoners (2011).


</doc>
<doc id="22769" url="https://af.wikipedia.org/wiki?curid=22769" title="SC Hauenstein">
SC Hauenstein

SC Hauenstein is 'n sokkerklub uit Hauenstein in die deelstaat Rynland-Palts in Duitsland.

Die klub is op 24 Maart 1919 in die gastehuis "Zum Schwan" in Hauenstein gestig. In 1930 is daar met "DJK Hauenstein" saamgesmelt. Die klub is in die 1934/35-seisoen deur die Nazi’s ontbind, maar is na die Tweede Wêreldoorlog weer herstig. Op 26 Junie 1946 het die klub met "TV Hauenstein" saamgesmelt om "Sportgemeinschaft Hauenstein" te vorm, maar op 10 Maart 1950 het die klub ontbind. Die klub is 7 dae later weer herstig, maar met die ou naam, "SC Hauenstein". Sedert die tennisafdeling in 1996 onafhanklik geword het, is die klub 'n suiwer sokkerklub.

Die klub se beste seisoen was 2003, toe daar tweede geëindig is in die Oberliga Suidwes en die klub tot die voorlaaste wedstryd in die wedloop om die eerste plek was.



</doc>
<doc id="22778" url="https://af.wikipedia.org/wiki?curid=22778" title="President (use case)">
President (use case)

President (Engels: "use case", Russies: "Прецедент") word deur sagteware ontwikkelaars en -ingenieurs gebruik om funksionele vereistes van 'n bedryfs- of sisteem-na-sisteem vereistes te beskryf.
Om 'n President visueel weer te gee gebruik mens 'n ovaal, en die mens/masjiene (slaaf) wat met die President werk word as 'n stokmannetjie geteken. Deur slawe en presidente aan mekaar te knoop kan mens 'n presiese visuele weergawe kry van wat 'n sisteem of deelsisteem doen.



</doc>
<doc id="22784" url="https://af.wikipedia.org/wiki?curid=22784" title="Pous Urbanus I">
Pous Urbanus I

Urbanus I was die sewentiende pous van die Rooms-Katolieke Kerk.

Pous Urbanus I is gebore in Rome en oorlede op 23 Mei 230. In 222, die jaar waarin keiser Elagabalus deur 'n sluipmoordenaar vermoor is, volg hy Pous Callixtus I op en word na sy dood opgevolg deur Pous Pontianus.

Daar is nie veel oor sy lewe bekend nie. Hy word tradisioneel verbind met die heilige Cecilia, die beskermheilige van musiek. Eusebius noem hom in sy kerkgeskiedenis. Die naam Urbanus beteken “beskaafde”.

Pous Urbanus I se pontifikaat word gekenmerk deur spanninge met die Romeinse keiser Alexander Severus wat bekend is vir sy Christenvervolgings. Teenpous Hippolitus was ook nog steeds bedrywig in Rome. Die man van Cecilia, Valerianus, en sy broer Tibertus is deur hom bekeer. Urbanus se pontifikaat is die eerste een waarvan die datums definitief vasgestel is.

Hy het die volgende dekreet uitgevaardig met betrekking tot kollektegeld:

Urbanus I word as martelaar en heilige vereer.

Daar word beweer dat Urbanus die beeld van 'n afgod laat omval het deur gebed. Hy is daarna geslaan en gemartel voordat hy ter dood veroordeel is deur onthoofding.

Tydens die Middeleeue neem sy verering sulke ekstreme vorms aan dat die outoriteite dit aan bande probeer lê het. Met name in Duitstalige lande en die Elsas word hy vereer as die beskermheilige van die wynboere, wingerde, wyn, die winter en kuipers. Hy word aangeroep teen dronkenskap, jig, ryp, onweer en weerlig. Hy is ook die beskermheilige van Maastricht, Toledo, Troyes en Valencia.

Sy feesdag is op 25 Mei. Hy word vaak voorgestel met wyn en druiwe, 'n gevalle afgod langs 'n gebreekte suil, 'n gesel, 'n staak en sy afgekapte kop.

Urbanus word in verskeie kunswerke voorgestel, meestal sittende met die tiara, die pouslike mantel en 'n swaard wat na die grond wys. Verder word hy ook voorgestel met pouslike mantel, 'n myter, 'n bybel en 'n tros druiwe.


Saamgestel uit die , , en wiki’s.


</doc>
<doc id="22788" url="https://af.wikipedia.org/wiki?curid=22788" title="1. FC Pforzheim">
1. FC Pforzheim

1. FC Pforzheim is 'n sokkerklub uit Pforzheim in die deelstaat Baden-Württemberg in Duitsland. Die klub is op 5 Mei 1896 gestig en was een van die stigterslede van die DFB in 1900. Die klub het ook 'n trompoppieafdeling.

Die klub was baie suksesvol in sy beginjare. In 1906 het die klub sy grootste prestasie behaal: As kampioen van die Suid-Duitse sokkervereniging het Pforzheim die eindstryd van die uitspeelwedstryde om die Duitse titel gehaal, maar met 1-2 teen VfB Leipzig verloor, nadat daar nog in die halfeindrondte met 4-0 teen Berlin TuFC Union geseëvier is.

Tussen 1933 en 1944 het Pforzheim in die Gauliga Baden gespeel, destyds die hoogste klas. Na die Tweede Wêreldoorlog kon die klub nie weer die eerste liga haal nie en het dit in die "2. Oberliga Suid" (tweede vlak) meegeding tussen 1950 en 1963, toe die Bundesliga gevorm is. Pforzheim het hierna in die Regionalliga Suid gespeel tot 1967, waarna die klub verder gedaal het tot die derde vlak.

Die klub het in 1987, 1989 en 1999 die hoofrondte van die DFB-Pokal gehaal en in eergenoemde twee jare is die derde rondte bereik.

Die klub sukkel die afgelope jare finansieel en was in 2004 'n tyd lank onder finansiële administrasie geplaas. Die klub is tans (status: 12 Junie 2007) in samesprekings met 'n ander plaaslike klub, VfR Pforzheim, gewikkel oor 'n moontlike samesmelting.



</doc>
<doc id="22792" url="https://af.wikipedia.org/wiki?curid=22792" title="Pieter Duvenage">
Pieter Duvenage

Pieter Duvenage (gebore 17 Oktober 1963) het aan die universiteite van Stellenbosch, Pretoria en Port Elizabeth filosofie gestudeer (1982-1994). Suid-Afrikaanse denker wat hom in die proses beïnvloed het is C.K. Oberholzer, Johan Degenaar, André du Toit, Bert Olivier en Danie Goosen. Hy was ook 'n nagraadse student aan die universiteite van Göttingen en Frankfurt am Main (Duitsland) (1988-1989). Hy behaal sy doktorsgraad oor die Duitse sosiale filosoof, Jürgen Habermas, in 1994. Hy was mede-professor en professor in filosofie en mediastudies aan verskeie Suid-Afrikaanse universiteite en twee Australiese universiteite met kampusse in Suid-Afrika (1997-2011). Vanaf 1 Oktober 2011 is hy aangestel as professor en hoof van die Departement Filosofie aan die Universiteit van die Vrystaat. Hy is die skrywer en mede-redakteur van verskeie boeke, akademiese artikels en populêre bydraes. 

Hy lewer sy werk veral op die gebied van politieke en sosiale filosofie en is beïnvloed deur die breë fenomenologies-hermeneutiese tradisie (Husserl, Heidegger, Gadamer en Arendt en Ricoeur), Kritiese teorie (Horkheimer, Adorno, Habermas, Honneth, Kompridis) en Suid-Afrikaanse intellektuele geskiedenis (André du Toit en Hermann Gilliomee). 

1989. "Hermeneutiek en Praxis. Postmoderne perspektiewe in die kontemporêre filosofie". Ongepubliseerde MA. Pretoria: UP. 

1990. "Wanneer die ou sekerhede verdwyn: Perspektiewe in die kontemporêre Filosofie." Resensie in "SA Tydskrif vir Wysbegeerte" 9: 49-55.

1991. "Filosofie en Argitektuur: Moderniteit en Post-moderniteit." "Suid-Afrikaanse Tydskrif vir Kuns- en Argitektuurgeskiedenis 2": 69-77.

1993. "Hannah Arendt en 'n Hermeneutiese Politiek." "Politeia 12(2)": 68-79.

1993. "Introduction." In J. Rüsen: "Studies in Metahistory". Ed. and intro. by Pieter Duvenage. Pretoria: RGN.

1994. Botha, E; Duvenage, P. e.a. (Reds.) "Wysgerige Perspektiewe op die Twintigste Eeu". Bloemfontein: Tekskor.

1994. "Die estetiese heling van die instrumentele rede. 'n Kritiese interpretasie van Jürgen Habermas se sosiale filosofie". Ongepubliseerde DPhil. Port Elizabeth: UPE. 

1995. "Citizenship, Democracy, and Constitutional Patriotism: Reflections on South Africa. In M. Matshabaphala e.a. (eds.): "The Spring Lectures, University of the North." Sovenga: UNIN Press. (pp. 72-83.)

1997. "Geregtigheid en Heterogeniteit. Oor die Etiese wending in die Postmoderne." "South African Journal of Philosophy 16 (3)": 101-112.

1999. "The Politics of Memory and Forgetting after Auschwitz and Apartheid." "Philosophy and Social Criticism 28(3)": 1-28.

2000. "Is daar 'n Afrikaans filosofiese tradisie?" "Hervormde Teologiese Studies 56 (2&3)": 723-742.

2000/2001. "South African Journal of Philosophy" editor. "André du Toit - a philosopher from and for South Africa." "South African Journal of Philosophy" 19 (4): 299-306. En: "André du Toit - Part two." "South African Journal of Philosophy" 20 (1): 1-21.

2001. "Philosophike Martyria. Aristotle, Gadamer and the relevance of Phronesis in a multicultural society." In A.P.J. Roux and P. Coetzee (eds.): "Culture in Retrospect. Essays in Honour of E.D. Prinsloo." Pretoria: Unisa Press.

2002. “Die einde van kommunikasie as Geletterdheid. Notas oor Peter Sloterdijk se Reëls vir die Mensepark”. "Fragmente 9": pp.19-25. 

2002. "Gadamer en die Estetiese Rekonstruksie van die Kantiaanse Projek: Vir 'n Kontekstuele Kosmopolitanisme." "South African Journal of Philosophy 21 (4)": 306-329.

2002. "Die skone kaal skouers en die geseling. 'n Voorlopige lesing van Karel Schoeman se Verkenning" (pp. 321-328). In W. Burger and H. van Vuuren (eds.): "Sluiswagter by die dam van stemme. Beskouings oor die werk van Karel Schoeman." Pretoria: Protea. 

2003. "Habermas and Aesthetics. The Limits of Communicative Reason". Cambridge: Polity Press. 

2003. "The Politics of Memory and Forgetting after Apartheid." In K. Wiredu (ed.): "Companion to African Philosophy." Oxford: Blackwell. (pp. 509-518.)

2004. “Alessandro Ferrara’s Reflective Authenticity – Rethinking the project of Modernity.” "Philosophy and Social Criticism" 30(1): 127-134.

2005. “South Africa, philosophy in.” In E. Craig (ed.). "Routledge Encyclopedia of Philosophy (online)". 

2005. “Habermas, the Public Sphere, and Beyond.” "Communicatio 31(1)": 1-12.

2005. “Vryheid, Gelykheid en Andersheid: Oor die Brose aard van Demokrasie.” "Tydskrif vir Geesteswetenskappe 45(4)": 491-499.

2006. “Andersheid, nie-rassigheid, pluralisme -- Die blywende belang van Johan Degenaar.” In D. Hertzog, E. Britz e.a. (reds.): "Gesprek sonder Grense. Huldigingsbundel vir Johan Degenaar by 80". Stellenbosch. H&B Uitgewers. (pp. 121-134.)
2006. “The Ecstasy of Communication. Critical remarks on Baudrillard.” "Communicare 25(2)": 13-24.

2006. "Multilingualism, Afrikaans and Normative Political Theory." "Acta Academica" (Supplementum: Multilingualism & Media) 2006(2): 76-92.

2007. “The role of the public sphere in contemporary society: Habermas.” (pp. 324-349.) In P. Fourie (ed.), "Media Studies", 2ed. Cape Town: Juta. 

2008. “Het Verschijnsel van een Afrikaanstalige Filosofie.” "Bijdragen. International Journal in Philosophy and Theology" 69. (In pers.) 


</doc>
<doc id="22797" url="https://af.wikipedia.org/wiki?curid=22797" title="Bouches-du-Rhône">
Bouches-du-Rhône

Bouches-du-Rhône [buʃdyˈʀoːn] (Oksitaans: Bocas de Ròse) is 'n Franse département aan die Middellandse See en vernoem na die Rhône-rivier wat hier in die see uitmond. Sy prefektuur (hoofstad) is Marseille, sy onderprefekture Aix-en-Provence, Arles en Istres. Die département maak deel uit van die gewes Provence-Alpes-Côte d'Azur.

Die eerste menslike nedersettings in die gebied van die huidige département het sowat 400 000 jaar gelede ontstaan. Sowat 25 000 jaar gelede het die destydse bewoners tonele uit hulle lewe op die byna ontoeganklike rotswande van die Cosquer-grot uitgebeeld. Hierdie muurskilderye is eers in die 20ste eeu ontdek.

Sowat 2 600 jaar gelede is die destydse Massalia (tans Marseille) ná die huwelik van 'n Griekse seevaarder en 'n Liguriese prinses as die eerste stad in Frankryk gestig. Die stad is later ná 'n beleg van ses maande deur Gaius Julius Caesar en sy troepe ingeneem.

Maar die Romeine was nie die laaste vreemde heersers nie. Die gebied is later nog deur die Wes-Gote, Boergondiërs en Oos-Gote verower.

Die huidige département is gedurende die Franse Rewolusie op 4 Maart 1790 deur vader Sieyès, 'n afgevaardigde in die Konstitusionele Vergadering (Frans: "Constituante"), geskep. Veral die bewoners van die omgewing van Aix-en-Provence, die geboortestad van Mirabeau, was getroue aanhangers van die rewolusionêre beweging.



</doc>
<doc id="22799" url="https://af.wikipedia.org/wiki?curid=22799" title="Here Sewentien">
Here Sewentien

Die Here Sewentien is die naam gegee aan die beheerraad van die Verenigde Oos-Indiese Maatskappy (VOC). 

Die stede, Amsterdam, Rotterdam, Delft, Enkhuizen, Middelburg en Hoorn is in die VOC, as ses kamers verteenwoordig. Elke kamer het 'n aantal afgevaardigdes gehad wat op die beheerraad gedien het. Die raad het bekend gestaan as die Here Sewentien (Here XVII).

Die Here XVII het gewissel (soos 'n Direksie van 'n maatskappy vandag) en was gekose uit eie midde deur die verskeie kamers. Van die lede was 6 uit Amsterdam, 4 uit Zeeland (Middelburg), 1 uit Delft, 1 uit Hoorn en 1 uit Enkhuizen. Die verdeling was vryelik gebaseerd op die kapitaal wat uit die streke gekom het na die koffers van die VOC. Die 17de lid was altyd toegevoeg deur 'n kamer anders as Amsterdam, om te verhoed dat die Amsterdamse kamer nie die bestuur oorheers nie.

Vergaderings is aanvanklik twee maal per jaar gehou en later drie maal per jaar. Die vergaderings was geroteer - 6 jaar agtereenvolgens in Amsterdam en dan twee maal agtereenvolgends in Middelburg.


</doc>
<doc id="22800" url="https://af.wikipedia.org/wiki?curid=22800" title="FC Memmingen">
FC Memmingen

FC Memmingen is 'n sokkerklub uit Memmingen in die deelstaat Beiere in Duitsland.

Die klub het begin as die sokkerafdeling van "Memminger Turnvereins", wat op 30 Mei 1907 gestig is. In 1924 het die sokkerafdeling afgestig as "FC Memmingen".

In die 1996/97-seisoen het die span 'n uitspeelwedstryd om promosie na die Regionalliga gespeel teen Kickers Offenbach. Net voor die einde was Memmingen nog voor met 3-2, toe die stadion se ligte skielik die gees gegee het. Die wedstryd is toe oorgespeel en Memmingen het die oorspeelwedstryd verloor, wat beteken het dat Offenbach gepromoveer het ten koste van Memmingen.

Die klub se tuisveld, die "Stadion an der Bodenseestraße" in Memmingen is tussen 2006 en 2007 herontwikkel en die stampvol “nuwe” stadion is op 28 Julie 2007 ingewy in 'n wedstryd teen die klub se aartsvyand, FC Kempten (0-0).



</doc>
<doc id="22807" url="https://af.wikipedia.org/wiki?curid=22807" title="Pous Pontianus">
Pous Pontianus

Pous Pontianus was die agttiende pous van die Rooms-Katolieke Kerk.

Op 21 Julie 230 volg Pous Pontianus Pous Urbanus I op en word op 28 September 235 opgevolg deur Pous Anterus. Hy is saam met ander kerkleiers soos Hippolitus deur keiser Maximus Thrax na Sardinië verban. As gevolg van die verbanning tree hy op 25 September 235 af. Hy sterf volgens die Liber Pontificalis nog dieselfde jaar weens die onmenslike omstandighede in die soutmyne. Die naam Pontianus beteken “brugman”.

Tydens Pontianus se pontifikaat word die skisma van teenpous Hippolitus beëindig. Hy het die eerste gesangboek met psalms saamgestel en hy stel ook die groet "Dominus Vobiscum" (Die Here sy met U) in. In die jare 231 en 231 hou hy 'n sinode in Rome.

Sy stoflike oorskot is deur Pous Fabianus na Rome gebring en begrawe in die Callixtus katakombe. Weens sy wrede dood is hy heilig verklaar en word ook as martelaar vereer. Oorspronklik was sy feesdag op 19 November maar tans word dit saam met die van Teenpous Hippolitus gevier op 13 Augustus. Sy grafskrif is in 1909 herontdek in die kripte van St. Cecilia (kerk) in Rome naby die pouslike kripte. Dit lees “PONTIANOS, EPISK.” (Pontianus, biskop). Die inskrywing “MARTUR” (martelaar) is deur iemand anders bygevoeg.



Saamgestel uit die , , en wiki’s.


</doc>
<doc id="22809" url="https://af.wikipedia.org/wiki?curid=22809" title="Agulhas Nasionale Park">
Agulhas Nasionale Park

Die Agulhas Nasionale Park is op die mees suidelike punt in Afrika, by Kaap Agulhas, geleë. Twee kusdorpe, L'Agulhas en Struisbaai, is naby die park. Die park is een van die kleinste in Suid-Afrika en beslaan slegs die gedeeltes rondom Kaap Agulhas. Desnieteenstaande bied die park huisvesting aan 2000 inheemse plantspesies, asook 'n vleiland wat beide voëls en amfibieë beskerm.

Die volgende besienswaardighede word in die park aangetref:



</doc>
<doc id="22810" url="https://af.wikipedia.org/wiki?curid=22810" title="Nasionale Bontebokpark">
Nasionale Bontebokpark

Die Nasionale Bontebokpark is in 1931 geproklameer om die vinnigkwynende aantal (van 30) bontebokke in Suid-Afrika van uitwissing te probeer red. Die park is aanvanklik naby Bredasdorp aangelê, maar weens aanpassingsprobleme wat die bontebokke ondervind het, is die park later na sy huidige ligging naby Swellendam verskuif. Vandag word 'n paar honderd bontebokke in die 3 500 hektaar park aangetref. Ander groot soogdiere in die park sluit in Kaapse bergkwaggas, Kaapse grysbokke en rooihartbeeste. Die park grens aan die Breederivier.


</doc>
<doc id="22811" url="https://af.wikipedia.org/wiki?curid=22811" title="Kamdeboo Nasionale Park">
Kamdeboo Nasionale Park

Die Kamdeboo Nasionale Park is geleë rondom die dorp Graaff-Reinet in die Kamdebooarea van die Oos-Kaap Provinsie. Die park is eers in 2005 geproklameer en beslaan 20 000 hektaar. Die mees unieke punt in die park, wat meestal uit Karooekosisteem bestaan, is die Vallei van Verlatenheid, 'n unieke klompie dolomiet pilare wat 90 tot 120 meter hoog staan. Die voet van die Sneeuberge en die Nqweba-dam van 1 000 hektaar is in die Kamdeboo Nasionale Park geleë. Die Sondagsrivier voed dié dam. Die bekende Spandaukop (1 316 m) is ook in die park geleë. Die hoogste punt in die park is 1 565 m bo seevlak.

Die naam Kamdeboo is 'n Khoikhoi-woord wat beteken "groen hoogtes" of "groen holte".

'n Aantal wildsoorte word in die park aangetref, insluitend:

Ongeveer 250 voëlspesies en 10 visspesies kom ook hier voor; onder andere die Vleikurper, Grootbekbaars en Karp.

Daar kom verskeie bome in die park voor. Die soetdoring is baie prominent, veral naby die dam. 

Die N9 nasionale pad loop deur die park. Daar word beplan om in die toekoms die Kamdeboo Nasionale Park met die Bergkwagga Nasionale Park te verbind, wat 'n bewaringsgebied van 520,000 ha in die Karoo sal vestig.



</doc>
<doc id="22812" url="https://af.wikipedia.org/wiki?curid=22812" title="Nasionale Bergkwaggapark">
Nasionale Bergkwaggapark

Die Nasionale Bergkwaggapark is in 1937 gestig om die Kaapse bergkwagga van uitwissing te red, 'n lot wat die kwagga slegs enkele jare tevore getref het. Die park is naby Cradock in die Oos-Kaap Provinsie geleë en huisves tans meer as 700 kwaggas. Ander groot soogdiere wat hier hervestig is, sluit in buffels, swartrenosters, rooihartbeeste, elande en gemsbokke. Die bontkwagga kom ook in die park voor – daar is dus twee kwaggaspesies wat deel van die park se dierebevolking uitmaak.

Oorspronklik was net 4 swartrenosters in die park hervestig. Twee kalwers is intussen gebore en daar is tans (Junie 2009) ses renosters. Nog 'n suksesverhaal is die hervestiging van jagluiperds in die park. Die jagluiperds het so goed aangepas dat daar reeds 'n werpsel welpies gebore is. Onlangs het die sektorwildbewaarder gevra dat toeriste hul waarnemings van jagluiperds aanmeld in die kamp se register, aangesien die owerhede radiohalsbande aan die jagluiperds wil heg om hul bewegings in die park te volg.

'n Projek van die ereveldwagters van die park is om in die afsienbare toekoms rooibekrenostervoëls in die park te help hervestig. Die park is dus nie net die tuiste van soogdiere nie, maar ook 'n hele aantal interessante en skaars voëlspesies kan hier gesien word. Op die Rooiplaatplato kom die statige bloukraanvoël voor en in die vlakte word die sekretarisvoël en Ludwigse pou heel dikwels opgemerk.

Voorbeelde van bome wat in die park voorkom is die
Akkommodasie in die park bestaan uit: 

Dit gee 'n maksimum parktotaal van 222 oornagbesoekers, dus word die geriewe en wildkykroetes nie oorbenut nie.


</doc>
<doc id="22813" url="https://af.wikipedia.org/wiki?curid=22813" title="Karoo Nasionale Park">
Karoo Nasionale Park

Die Karoo Nasionale Park is naby die dorp Beaufort-Wes in die Wes-Kaap Provinsie geleë. Dié park is in 1979 gestig met die doel om 'n gedeelte van die Karoo te bewaar. Die park is bekend vir verskeie fauna en flora, insluitend die witkruisarend en verskillende soorte skilpaaie. Verskeie soogdierspesies word ook in die park aangehou.

Die Karoo Nasionale Park is ook bekend vir die Kwaggaprojek wat deur Reinhold Rau bestuur word. Daar word gepoog om die uitgestorwe kwagga weer te laat "herleef" deur bontkwaggas wat 'n genetiese afwyking het en baie na die kwagga lyk hier te vestig. Sodoende word 'n teelprojek aan die gang gehou (in die tweede geslag) en Rau reken dat die vierde geslag bontkwaggas baie soos die kwagga sal lyk.

Talle wildsoorte, waarvan die Kaapse bergkwagga die belangrikste is, is in hierdie gebied hervestig. Omdat ongeveer 40 % van Suid-Afrika se grondgebied woestyn- of halfwoestynagtig is en die flora en fauna wat daarin voorkom, ŉ belangrike deel van Suid-Afrika as geheel se flora en fauna verteenwoordig, is daar besluit om 'n park in die Karoo te vestig waar die gebied se natuurlike plante- en dierelewe beskerm kan word. 

Planne vir die daarstelling van so ŉ nasionale park het reeds in 1972 begin vorm aanneem en in September 1976 is die stigting van die park noord van Beaufort-Wes in die Nuweveldbergreeks aangekondig. Die munisipaliteit van Beaufort-Wes het reeds in 1973 sowat 7 000 ha van die dorpsmeent aan die projek afgestaan en die S.A. Natuurstigting het met behulp van fondsinsameling en in oorleg met die Staat die plaas Stolshoek van 7 000 ha gekoop. Nog 'n paar plase is mettertyd opgekoop en op 12 September 1979 is die park deur die Eerste Minister, mnr. P.W. Botha, amptelik geopen. 

Die park beslaan 'n gebied van altesame 18 000 ha en word deur die Nasionale Parkeraad beheer. Die klimaat is soos elders in die Karoo: warm somers en sonnige wintersdae met koue nagte. Daar val gemiddeld 300 mm reën per jaar. Die plantegroei is eie aan die Karoo en bestaan uit Karoobossies, dwergstruike, bolplante, eenjarige grasse en talle meerjarige plante. 

Op die vlaktes groei veral die soetdoring ("Acacia karroo"), die skilpadbas ("Zygaphylfum-spp") en verskillende soorte vygies. Op die laagliggende rante groei veral blinktaaibas ("Rhus lucida") en die besem- karee ("Rhus erosa"). Die aalwyn, Aloe broomii, en die helderkleurige Namakwa-gousblom is van die mooiste blomme wat hier voorkom. 

Daar is reeds heel party boksoorte in die park hervestig, waaronder duikers, rooiribbokke, steenbokke, springbokke en swartwildebeeste. Die hervestiging van die skaars Kaapse bergkwagga was die belangrikste projek wat tot dusver aangepak is. Ander diere wat hier gesien kan word, sluit in volstruise en bobbejane. Daar is ongeveer 45 klein en groot soogdierspesies. In die park is daar voorsien met die Springbokvoetslaanpad in die behoeftes van die natuurliefhebber wat die pad te voet wil verken. Die staptog duur drie dae en daar is oornaghutte langs die roete.



</doc>
<doc id="22815" url="https://af.wikipedia.org/wiki?curid=22815" title="Mapungubwe Nasionale Park">
Mapungubwe Nasionale Park

Die Mapungubwe Nasionale Park is in 1995 gestig om die area rondom die geskiedkundige Vhembe Dongola of Mapungubwe te bewaar. Mapungubwe beteken "plek van die jakkals". Dié park is in die noordelike deel van die Limpopoprovinsie geleë en is 28,000 ha groot. Die naaste dorpe is Musina (voorheen Messina), 90 km oos van die park en Alldays, 58 km suid. Die hoogte bo seevlak wissel van 300 tot 780 m. Die grenspos Pontdrif is net wes van die park.

Onder die wildspesies wat in die park aangetref word tel
Die vernaamste besienswaardighede in Mapungubwe is die volgende:


</doc>
<doc id="22816" url="https://af.wikipedia.org/wiki?curid=22816" title="Tankwa Karoo Nasionale Park">
Tankwa Karoo Nasionale Park

Die Tankwa Karoo Nasionale Park is in die Karoo in Wes-Kaap Provinsie geleë - naby die Roggeveldberge met naaste dorpe Wupperthal en Sutherland. Die park is 80,000 hektaar groot en in 1986 geproklameer. Wat die park uniek maak, is die lae reënval (slegs 80mm per jaar) en die bewaararea wat die unieke fauna en flora in hierdie gebied bewaar.

Die Tankwarivier ontspring in die park en die Oudebaskraaldam dam die rivier op. 

Daar is 32 soogdierspesies bevestig wat in die park voorkom. Sommige van hulle is:

Bome en struike wat in die park voorkom is die botterboom, renosterbos en melkbos. 'n Vygie wat hier voorkom is die Tankwavygie.



</doc>
<doc id="22817" url="https://af.wikipedia.org/wiki?curid=22817" title="BFC Preussen">
BFC Preussen

BFC Preussen is 'n sportklub uit Berlyn, die hoofstad van Duitsland, veral bekend vir sy sokkerafdeling. Behalwe sokker het die klub ook afdelings vir handbal, vlugbal, atletiek, gimnastiek en yshokkie. Die klub was een van die stigterslede van die DFB in Leipzig in 1900.

Die klub is op 1 Mei 1894 gestig as "BFC Friedrich Wilhelm" deur spelers wat 'n bestaande klub, "Berliner Thor- und Fussball Club 1894 Helvetia", verlaat het. Die klub het die Berlynse kampioenskapseindstryd gehaal in 1898 en die titel gewen in 1899, 1900, and 1901. Ongelukkig was die eerste uitspeelwedstryde om die Duitse titel eers vanaf 1902 gehou. Die klub het egter weer die Berlynse titel gewen in 1910 en 1912 en hierdie keer kon hulle deelneem aan die Duitse kampioenskapsuitspeelwedstryde. "Preussen" het beide kere die kwarteindstryd gehaal en is toevallig altwee kere uitgeskakel deur Holstein Kiel.

Die klub het op die eerste vlak van die Duitse sokkerstruktuur bly deelneem tot met die oprigting van die Gauliga-stelsel in 1933, maar kon nog nooit weer hierdie hoogtes bereik nie. Die klub kon wel in die 1970’s twee seisoene in die Regionalliga deurbring (destyds die tweede vlak) en het in 1980 byna die 2. Bundesliga gehaal, maar in die uitspeelwedstryde om promosie teen SC Göttingen 05 verloor (0-1 en 1-1).



</doc>
<doc id="22819" url="https://af.wikipedia.org/wiki?curid=22819" title="Moeselromaans">
Moeselromaans

Die term Moeselromaans verwys na die Romaanse taal wat teen die einde van die Romeinse tydperk in die provinsie Gallia Belgica (Belgica I) – die gebied van die Moesel- en Saarriviere – gepraat is. Hierdie gebied is oorwegend deur geromaniseerde Keltiese stamme bewoon (waaronder die Treverers langs die Moesel), alhoewel ook baie Laetes (Germaanse huursoldate) hulle hier gevestig het.

Ná die einde van die Romeinse heerskappy het Frankiese stamme die gebied beset. Ten spyte van die sterk Germaanse invloed het 'n aantal klein Romaanse taalgebiede tot by die 11de eeu hier bestaan.

Voor die Volksverhuising het die Galloromeinse taalgebied byna die hele Frankryk, die Waalse suide van België, die Groothertogdom Luxemburg en die vroeëre Duitse administratiewe distrikte Trier en Koblenz (Latyns: "Confluentes") beslaan. Die Romeinse provinsie Germania Inferior teen die linkeroewer van die Ryn – met die huidige Nederland en die Duitse Rynland tot by die Ahrrivier in die suide – was reeds in die antieke oudheid deur 'n groot aantal Germaanssprekende bewoners gekenmerk, terwyl Germaanse stamme in Germania Superior (vanaf Koblenz tot by Basel in die suide) minder talryk was.

Die Franke was 'n versmelting van verskillende Germaanse stamme in die huidige België, die Nederryngebied en langs die regteroewer van die Middelryn. Ná die ondergang van die Romeinse Ryk het die Franke ook die gebiede langs die linkeroewer van die Ryn beset.

Aanvanklik het die Angele en Sakse uit hulle oorspronklike stamgebiede in Noord-Duitsland (Sleeswyk-Holstein, Nedersakse en Wesfale) en die huidige westelike Nederland langs die Noordseekus deur Vlaandere tot by die Engelse Kanaalkus tussen Calais en Boulogne getrek en hulle uiteindelik in Brittanje gevestig. As gevolg van hierdie trek is die Franke van Holland, Brabant en Vlaandere na die suide verdring. Hulle het die Ourthe en Sauer rivierop in suidoostelike rigting en tot by Metz die boloop van die Moesel rivierop getrek.

Die ou Galloromaanse gebied tussen Trier en Arlon is oor 'n wydte van sowat sestig kilometer in twee dele gesplits. Frankryk in die weste en die gebied tussen Trier en Koblenz het as Romaanse taalgebiede voortbestaan. In die laasgenoemde taaleiland het die Moeselromaanse taal uit die oorspronklike Vulgêrlatyn begin ontwikkel.

Volgens argeologiese navorsing het die Frankiese boere, wat hulle op veeteelt en die verbouing van graangewasse toegespits het, die Bitburger Land, die Luxemburgse Gutland en die gebiede van die Middel-Saar bo die Laer Saarvallei en die Moeselvallei verkies.

Die Moeselromaanse taaleiland het tot by die Middeleeue voortbestaan, soos deur tipies Galloromaanse plekname in die gebied aangedui word. Terwyl die gebiede aan die linkeroewer ná die 8ste eeu Germaanssprekend was, het die bewoners van die taaleiland langs die Moesel hulle Romaanse taal tot by die 10de en moontlik 11de eeu bewaar. Voorbeelde is Maring-Noviand, Osann-Monzel, Longuich, Riol, Hatzenport, Longkamp, Karden, Kröv of Alf. Oorblyfsels van Moeselromaans is as leenwoorde in die vaktaal van die wyn- en vrugtebou bewaar.

Met die taalhistoriese oorgang van Oudhoogduits na Middelhoogduits het die Romaanse taaleiland vir goed verdwyn, maar leenwoorde is as oorblyfsels in die Duitse taal bewaar, onder meer in die vaktaal van die wyn- en vrugtebou.



</doc>
<doc id="22824" url="https://af.wikipedia.org/wiki?curid=22824" title="SC Boreas Dresden">
SC Boreas Dresden

FV Dresden-Noord is 'n sokkerklub uit Dresden, die hoofstad van die deelstaat Sakse in Duitsland.

Die klub het op 15 Augustus 1991 ontstaan as "SV Siemens-Elektronik-Meßtechnik Dresden" deur die samesmelting van die sokkerafdelings van "Betriebssportgemeinschaft Motor Transformatoren- und Röntgenwerk Dresden-Übigau (BSG Motor TuR Dresden-Übigau) " en "FS Dynamo Dresden-Heide". Die klub is op 1 Julie 1992 herdoop as "Fußballverein Dresden-Nord".

"FS Dynamo Dresden-Heide" was vroeër 'n voederklub vir die stad se topklub Dynamo Dresden en het in die laat 1800's ontstaan as "VfB Albertstadt". Na die Tweede Wêreldoorlog is die klub as "SG Albertstadt" herstig. Die klub staan vandag bekend as "Dresdner SV Albertstadt 1991".

"BSG Motor TuR Dresden-Übigau" was 'n sportklub met verskeie afdelings, wat in 1885 as "TV Übigau" gestig is. Na die Tweede Wêreldoorlog is die klub as "SG Übigau" herstig, maar in 1950 herdoop na "BSG Motor TuR Dresden-Übigau". Die klub het in die DDR nooit hoër as die derde vlak gestyg nie. Die klub staan vandag bekend as "SV TuR Dresden".

Die klub gaan sy naam weer verander en sal vanaf die 2007/08-seisoen as "SC Boreas Dresden" bekend staan.



</doc>
<doc id="22825" url="https://af.wikipedia.org/wiki?curid=22825" title="VfB Homberg">
VfB Homberg

VfB Homberg is 'n sportklub uit Duisburg in die deelstaat Noord-Rynland-Wesfale in Duitsland, veral bekend vir sy sokkerafdeling. "Homberg" is 'n stadsdeel van Duisburg. Behalwe sokker, het die klub ook 'n handbalafdeling.

Die huidige klub het in 1969 ontstaan met die samesmelting van "Homberger Spielverein 1903" en "Sportvereinigung Hochheide 1889/1919". 

"Sportvereinigung Hochheide 1889/1919" was 'n samesmelting tussen 'n gimnastiek- en sokkervereniging wat tot die Tweede Wêreldoorlog veral roem met sy handbalafdeling verwerf het.

"Homberger Spielverein 1903" is oorspronklik in 1901 gestig as "Teutonia Homberg". Die klub het in 1903 sy naam verander na "Homberger Spielverein 1903". Die klub "Preußen 08 Homberg" het in 1910 by die klub aangesluit. Die klub het in die 1920’s op die hoogste vlak gespeel en ook in die 1930’s 'n paar seisoene in die Gauliga Neder-Ryn deurgebring.

In 1953 het die klub die eindstryd van die Duitse Amateurkampioenskap gehaal, maar voor 30 000 toeskouers met 2-3 teen SSG 09 Bergisch Gladbach verloor. 'n Verdere hoogtepunt was toe die klub in 1964 'n seisoen in die Regionalliga Wes deurgebring het.



</doc>
<doc id="22827" url="https://af.wikipedia.org/wiki?curid=22827" title="Inval van Pole">
Inval van Pole

Die Inval van Pole, kodenaam ""Fall Weis"", was 'n militêre konflik wat in 1939 in Pole plaasgevind het en was 'n voorloper van die Tweede Wêreldoorlog. Die inval is uitgevoer deur Nazi-Duitsland, die Sowjetunie en 'n klein, Duits-geallieerde, Slowaakse eenheid.

Die inval van Pole het die begin van die Tweede Wêreldoorlog in Europa gekenmerk, siende dat Pole se westerse geallieerdes, die Verenigde Koninkryk, Australië en Nieu-Seeland oorlog teen Duitsland verklaar het op 3 September 1939. Hul voorbeeld is gevolg deur, onder andere, Frankryk, Suid-Afrika en Kanada. Die inval van Pole het op 1 September 1939 begin: een week na die ondertekening van die geheime Molotof-Ribbentrop-verdrag deur Duitsland en die Sowjetunie, waarin hulle verklaar dat hulle militêre konflik tussen dié twee lande sal vermy. Die inval het tot gevolg gehad dat Pole geheel en al deur Duitsland en die Sowjetunie beset was.

Nazi-Duitsland het Operasie Himmler in werking gestel: die doel van dié operasie was om Nazi-Duitsland 'n rede of verskoning te gee om Pole binne te val. Die operasie het bestaan uit 'n reeks aanvalle wat uitgevoer is onder die dekmantel van die Pole, om sodoende die illusie van 'n aggressiewe Pole te skep, met Duitsland in die kruisvuur. Op 31 Augustus 1939 het die Duitsers 'n aanval geloods teen "Sender Gleiwitz", 'n Duitse radiostasie, en as "wedervergelding" het Duitse magte Pole van die Noorde, Suide en Weste ingeval. Die Poolse leër was dun versprei langs hul lang grense en was gou geforseer om na die Ooste terug te trek. Na die mid-September Poolse nederlaag in die Slag van Bzura, het die Duitsers 'n duidelike voordeel gehad. Die Poolse magte het verder na die Suidooste teruggetrek, volgens 'n plan wat 'n lang verdedigingslyn vereis het naby die grens tussen Pole en Roemenië, vanwaar die Geallieerdes 'n teenaanval sou loods en verligting aan die Poolse troepe sou bring.

Op 17 September 1939 het die Sowjetse Rooi Leër, in samewerking met Duitsland, die oostelike dele van Pole binnegeval. Die Sowjetse magte het hul deel uitgevoer, soos in die geheime bylaag van die Molotof-Ribbentrop-verdrag vervat is: dié bylaag het Oos-Europa in Nazi en Sowjetse sfere van invloed verdeel. Soos die tweede front hulle in die gesig gestaar het, het die Poolse regering besluit dat die verdedigingstroepe naby die Suidoostelike grens se missie nie meer uitvoerbaar was nie en het hulle beveel dat alle troepe hulself na neutrale Roemenië onttrek. Teen 1 Oktober het Duitsland en die Sowjetunie die hele Poolse gebied in hul mag gehad, alhoewel die Poolse regering nooit oorgegee het nie. Pole se oorblywende land- en lugmagte het ook na hul buurlande, Roemenië en Hongarye, teruggeval. Baie van die bannelinge het daarna by die nuutgeskepde Poolse Leër aangesluit in geallieerde Frankryk, Sirië (toe 'n Franse mandaat) en die Verenigde Koninkryk.

In die nasleep van die konflik is 'n versettingsbeweging, die Poolse Geheime Staat (ook genoem die Poolse Ondergrondse Staat), gevorm. Pole se vegeenhede het aangehou om die Geallieerdes se militêre operasies te steun, tot aan die einde van die Tweede Wêreldoorlog. Duitsland het die Sowjets-besette dele van Pole verower toe dit die Sowjetunie op 22 Junie 1941 binnegeval het, maar het die gebiede weer verloor in 1944 aan die Sowjetse Rooileër. Tydens die verloop van die oorlog het Pole meer as 20% van sy vooroorlogse bevolking verloor onder 'n besetting wat die einde van die Tweede Poolse Republiek aangeteken het.



</doc>
<doc id="22833" url="https://af.wikipedia.org/wiki?curid=22833" title="Figueres">
Figueres

Figueres (Kastiliaans: "Figueras", Katalaans: "Figueres") is die hoofstad van die "comarca" (distrik) Alt Empordà, in die provinsie Girona, Katalonië, Spanje. Die dorp het ongeveer 45 000 inwoners en is 50 m bo seespieël.

Die gebied waar Figueres vandag gelë is, is reeds vir 3000 jare bewoon. 200 voor Christus het die Grieke gekom, Rhodes en die Griekse ryk gevestig en die eerste, moderne beskawing in die gebied gevestig. 500 jaar later het die Romeine die grondgebied verower, die paaie 'Via Dometica' en 'Via Augusta' aangelê en Figarias en Juncaria gestig. In 1267 ken Koning Jaume Figueres gemeentestatus toe. Oor die loop van die jare ontwikkel die dorp tot die hoofstad van die Alt Empordà. Die Sant Pere kerk en sommige straatjies om die kerk dateer uit die middeleeue. In die 14de eeu is 'n paar belangrike strate onder bevel van Koning Pere gebou. Nadat die dorp in 1419 die reg verkry het om feeste te hou is die eerste 'Santa Creu' fees gehou. Dit het 'n opswaai in die ekonomie veroorsaak en en gelei tot sterker handelsbande met die dorpe van die Pireneë en het die status van Figueres verhoog. In die 19de eeu het Koning Alfons XII munisipaliteitstatus aan Figueres toegeken en in 1875 het die dorp stadsregte verkry. Yster, hout, leer, materiaalverwerking en chemiese nywerhede is tot die landbou en veeboerdery toegevoeg.

Gereelde invalle deur Franse troepe tydens die tweede helfte van die 17de en die begin van die 18de eeu het die behoefte aan 'n militêre vesting wat die aanhoudende invalle in die grens gebied tussen Spanje en Frankryk kon weerstaan. Daar word dus in 1751, tydens die heerskappy van Koning Ferdinand VI van Spanje besluit om 'n militêre vesting langs die buitewyke van Figueres op te rig. Dit sou as "La Real Plaza de Guerra de San Fernando" bekend gestaan het en is deur die hoofkomandant van die ingeneieurskrops, Don Juan Martín Zermeño, ontwerp om huisvesting aan vyf infanterie bataljons en vyf berede afdelings te verskaf - 6 000 manskappe en 500 Perde. Bouwerk het in 1753 'n aanvang geneem en tot in die begin van die 19de eeu geduur. Die vyfhoekige Castillo de San Fernando, soos dit vandag bekendstaan, troon vandag bo die dorp uit. Met 'n oppervlak van 32,5 Hektaar en ondergrondse watedropgaartenks van 9 miljoen liter is dit die tweede grootste militêre vesting in Europa. Die kasteel word omring deur 5 km se watergragte, 'n 3,2 km grens muur.

Die dorp is die geboorteplek van die kunstenaar Salvador Dalí, en huisves die Teatre-Museu Gala Salvador Dalí, 'n groot museum wat deur Dalí selfg ontwerp is en baie besoekers lok. Dit is ook die geboorteplek van Narcís Monturiol i Estarriol, uitvinder van die eerste ontploffingsaangdrewe duikboot en anaërobies enjin.

Die dorp is die tweelingstad van Perpignan (Pyrénées Orientales), net anderkant die Pireneë in Frankryk.




</doc>
<doc id="22834" url="https://af.wikipedia.org/wiki?curid=22834" title="Verdrag van Versailles">
Verdrag van Versailles

Die Verdrag van Versailles (1919) was die vredesverdrag wat 'n amptelike einde aan die Eerste Wêreldoorlog tussen die Geallieerde Magte en Duitsland gebring het. Dit was onderteken presies vyf jaar na die sluipmoord op Aartshertog Frans Ferdinand: die gebeurtenis wat die begin van die oorlog gekenteken het. Alhoewel die wapenstilstandsverdrag wat op 11 November 1918 onderteken is, die einde aan die geveg gebring het, het dit ses maande se onderhandeling tydens die Vredeskonferensie in Parys geneem voor daar op 'n vredesverdrag besluit kon word. Onder die baie voorwaardes van die verdrag was die belangrikste en mees kontroversiële voorwaarde dat Duitsland en sy geallieerdes volle verantwoordelikheid vir die oorlog moes aanvaar. Verder moes hulle, volgens die terms van artikels 231-248, hulself ontwapen en aansienlike dele van die land self aan Frankryk en Pole gee asook die oorlog se finansiële skuld van sommige van die Geallieerde Magte betaal. Die Verdrag was deur daaropvolgende gebeurtenisse ondermyn, reeds sedert 1922, en was teen die middel van die 1930's grootliks geïgnoreer.


</doc>
<doc id="22836" url="https://af.wikipedia.org/wiki?curid=22836" title="Vanderbijlpark">
Vanderbijlpark

Vanderbijlpark is 'n nywerheidsdorp geleë aan die Vaalrivier in Gauteng, Suid-Afrika. Tesame met Vereeniging en Sasolburg maak Vanderbijlpark deel uit van die Vaaldriehoek, 'n groot nywerheidsgebied. Die dorp val binne die grense van die Sedibeng-distriksmunisipaliteit en word bestuur deur die Emfuleni Plaaslike Munisipaliteit.

Omliggende woongebiede is Boipatong, Sebokeng en Sharpeville.

Vanderbijlpark het ontstaan toe die destydse eerste minister, genl. Jan Smuts, die briljante jong wetenskaplike dr. H.J. van der Bijl (wat in daardie stadium in die Verenigde State van Amerika gewerk het) in 1920 teruggeroep het na Suid-Afrika om die regering te adviseer oor die land se nywerheidsontwikkeling. Dr. Van der Bijl was betrokke by Yskor se aanleg in Pretoria en met die toenemende vraag na staal gedurende die Tweede Wêreldoorlog is 100 km grond aangekoop om 'n groot modeldorp en staalaanleg te ontwikkel. Die staalaanleg is in 1947 geopen en die dorp in 1949. Met die opening van Yskor se tweede staalaanleg in 1952 deur die goewerneur-generaal, adv. E.G. Jansen, het Vanderbijlpark munisipale status verkry.

Daar is ongeveer 60 laer- en hoërskole in die Vaaldriehoek-omgewing, waarvan 16 laerskole en 8 hoërskole in Vanderbijlpark is.

Tersiêre Onderrig

Die Vaaldriehoek-kampus van die Noordwes-Universiteit is geleë te Vanderbijlpark op die oewers van die Vaalrivier en het meer as 3 000 studente.




</doc>
<doc id="22838" url="https://af.wikipedia.org/wiki?curid=22838" title="Vlag van Australië">
Vlag van Australië

Die nasionale vlag van Australië is amptelik op 3 September 1901 aanvaar. Die vlag vertoon ’n Blou Britse vaandel met die Ster van die Gemenebes onder die skildhoek en die vyf sterre van die Suiderkruis op die wapperkant.

Die vlag se oorspronklike ontwerp (met ’n sespuntige Ster van die Gemenebes) is in 1901 gekies uit inskrywings in ’n wêreldwye kompetisie wat gehou is nadat die Federasie op die been gebring is, en is vir die eerste keer op 3 September 1901 in Melbourne vertoon; hierdie datum is verklaar as die Australiese Nasionale Vlagdag. ’n Effens gewysigde ontwerp is in 1902 deur koning Edward VII goedgekeur. Oor die volgende paar jaar is die presiese spesifikasies van die vlag telkens gewysig, soms doelbewus en soms as gevolg van ’n misverstand. Die huidige spesifikasies is in 1934 in die staatskoerant gepubliseer en in 1954 is die vlag wetlik gedefinieer in die Vlagwet van 1953 en erken as die “Australiese Nasionale Vlag”.

Naas hierdie vlag is daar ook ander vlae wat Australië, sy mense en kernbedrywe van die regering verteenwoordig.

Die amptelike vlag van Australië word gedefinieer in die Vlagwet van 1953. Hierdie wet het ingetree met die Koninklike Goedkeuring van Haar Majesteit Koningin Elizabeth II van Australië op 14 Februarie 1954. Afdeling 3 van hierdie wet spesifiseer dat die Blou Embleem die Australiese Nasionale Vlag verteenwoordig. Die wet spesifiseer verder ook die kleur en ontwerp van die vlag, asook dat die Rooi Embleem.

Die Australiese vlag gebruik drie prominente simbole: Die Union Jack, die Ster van die Gemenebes (ook die "Federasiester") en die Suiderkruis (of "Crux").

Die Union Jack word plaaslik aanvaar as simbolies tot Australië se geskiedenis van ses Britse kolonies en die beginsels waarop die Australiese Federasie gebaseer is. ’n Meer historiese siening is dat die insluiting van die Union Jack in die ontwerp dui op lojaliteit aan die Britse Ryk.

Die Ster van die Gemenebes het aanvanklik ses punte gehad wat die ses samebringende kolonies voorgestel het. Dit het egter in 1908 verander toe ’n sewende punt bygevoeg is om die Territorium Papoea en enige toekomstige territoriums in te sluit. ’n Ander motivering vir die verandering was sodat die ster kan ooreenstem met die ster op die wapenskild, wat in dieselfde jaar geskep is. Die ster staan ook bekend as die Federasiester. Ten spyte van die ster se toevallige ligging in die lug en die helderheid, het die Ster van die Gemenebes het geen verwantskap aan Beta Centauri nie.

Die Suiderkruis is een van die kenmerkendste sterrestelsels wat in die Suidelike Halfrond sigbaar is en word reeds sedert die vroeë dae van Britse nedersetting gebruik. Ivor Evans, een van die ontwerpers van die vlag, het ook die bedoeling met die Suiderkruis gehad dat dit dui op die vier morele deugde wat deur Dante aan die vier hoofsterre van die konstellasie toegeskryf is, nl.: geregtigheid, omsigtigheid, matigheid en dapperheid. Die aantal punte op die sterre van die Suiderkruis op die moderne Australiese vlag verskil van die oorspronklike wenontwerp, waar die sterre tussen vyf en nege punte gehad het sodat hul relatiewe helderheid in die naglug weerspieël kan word. Om vervaardiging te vereenvoudig het die Britse Admiraliteit die vier groter sterre met sewe punte gestandaardiseer met die kleiner middelster wat vyf punte gehou het. Hierdie verandering is amptelik op 23 Februarie 1903 gepubliseer in die Staatskoerant.

’n Volledige spesifikasie vir die huidige ontwerp is in 1934 in die Australiese Gemenebeskoerant gepubliseer.

Daar word gesê dat die blou kleur van die vlag o.a. die volgende uitbeeld: Australië as ’n eiland-kontinent, die lang tog oor die oseaan na Australië wat mense moes onderneem, die blou hemel en as ’n oorblyfsel van die Eureka-vlag wat ook ’n blou agtergrond gehad het.

Kragtens die Australiese Vlagwet, moet die Australiese vlag aan die volgende vereistes en spesifikasies voldoen
Die sterre is soos volg gerangskik:

Die buitedeursnit van die "Ster van die Gemenebes" is 3/10 van die vlag se hoogte, terwyl die sterre van die Suiderkruis 1/7 van die vlag se hoogte is met die uitsondering van Epsilon, wat slegs 1/12 van die vlaghoogte is. Al die sterre se binnedeursneë is 4/9 van die betrokke ster se buitedeursnit. Die vlaghoogte word gemeet van die onderpunt waar dit aan die mas vasgemaak word tot die bo-punt wat aan die mas vas is. Die sterre is genoem na die eerste vyf letters van die Griekse alfabet in dalende volgorde van hul helderheid in die lug.

Die kleure van die vlag, alhoewel nie gespesifiseer word deur die Vlagwet nie, is daar Pantone kleurspesifikasies toegeken deur die Tak vir Toekennings en Nasionale Simbole van die Departement van die Eerste Minister en Kabinet.

Voor 1901 was Australië ’n versameling van ses Britse Kolonies. Die Union Jack, as die vlag van die Britse Ryk, is vir die eerste keer op 29 April 1770 op Australiese bodem gebruik toe luitenant James Cook by Botanybaai aangeland het. Daarna is dit weer op 26 Januarie 1788 gebruik die Europese kolonisering van die gebied begin het. Die Union Jack is dikwels gebruik om die kolonies as ’n eenheid te verteenwoordig, maar elke kolonie het ook ’n vlag gehad wat gebaseer was op die Union Jack. Soos die nasionale bewussyn van Australië toegeneem het, het verskeie vlagbewegings die lig begin sien en nie-amptelike vlae is algemeen in Australië gewaar. Gedurende die negentiende eeu is twee maal probeer om ’n nasionale vlag te ontwerp. Die eerste probeerslag was die Nasionale Koloniale Vlag van Australië gedurende 1823–1824 deur kapteins John Nicholson en John Bingle. Hierdie vlag het bestaan uit rooi Sint Joriskruis op ’n wit agtergrond met ’n agtpuntige ster in elk van die vier bene van die kruis met die Union Jack in die skildhoek. Die gewildste “nasionale vlag” van die era was die Federasievlag van 1831 wat ook deur Nicholson ontwerp is. Hierdie vlag was basies dieselfde as die Nasionale Koloniale Vlag behalwe dat die kruis blou was en ’n ster ook in die middel van die vlag gehad het. Hoewel hierdie vlag reeds in 1831 ontwerp is het dit eers na die einde van die eeu gewild begin word toe oproepe om ’n federasie begin toeneem het. Hierdie vlae en talle ander soos die Eurekavlag (wat in 1854 tydens die Eureka-rebellie in gebruik geneem is) het die sterre van die Suiderkruis uitgebeeld. Die oudste vlag wat hierdie konstellasie uitbeeld, is die sogenaamde vlag van die “Australasiese Anti-Transportasieliga” en is soortgelyk in ontwerp aan die huidige Australiese vlag. Die verskil is dat daar geen Ster van die Gemenebes is nie en dat die sterre agtpuntig was en in goud. Hierdie vlag was vir ’n kort tyd in gebruik omdat die koloniale owerhede twee jaar na die stigting van die Anti-Transportasieliga in 1851 besluit het om die invoer van gevangenes te staak. Die ATL het gevolglik sy aktiwiteite gestaak. Die Eurekavlag word dikwels gesien as die eerste Australiese vlag omdat dit die eerste noemenswaardige voorbeeld was van ’n ontwerp wat die Suiderkruis geïnkorporeer het en nie die Union Jack vertoon het nie. Die Murrayriviervlag wat sedert die 1850 gewild is, word steeds algemeen gebruik deur skepe wat Australië se belangrikste waterweg deurkruis. Dit is dieselfde as die Nasionale Koloniale Vlag behalwe dat die wit agtergrond vervang is met met sewe bane in blou en wit afwisselend om die vier groot takriviere van die Murrayrivier voor te stel.

Soos wat ’n federasie ’n groter realiteit geword het, het sprake van ’n federale vlag begin toeneem. In 1900 het die Melbourne Herald ’n ontwerpkompetisie gehou met prysgeld van 25 Australiese pond waarby inskrywings die Union Jack en die Suiderkruis moes insluit. Die resultaat was ’n vlag in die styl van ’n Britse vaandel. Die kompetisie wat later in dieselfde jaar deur die "Review of Reviews for Australasia" – gebaseer in Melbourne – gehou is het gedink dat so ’n beperking onverstandig was maar hulle het erken dat ’n vlag sonder hierdie embleme waarskynlik nie suksesvol sou wees nie. Daar is egter steeds voorgestel dat inskrywings die twee elemente in die vlag inwerk. Nadat Australië op 1 Januarie 1901 ’n federasie geword het en na ’n versoek van die Britse regering om ’n nuwe vlag te ontwerp, het die nuwe regering van die Gemenebes in April ’n amptelike kompetisie vir die ontwerp van ’n nuwe vlag geloods. Daar was 32 823 inskrywings waaronder dié wat aanvanklik deur die "Review of Reviews" ontvang is. Een van die laasgenoemde inskrywings is ingestuur deur ’n onbekende goewerneur van een van die kolonies. Die twee kompetisies is saamgevoeg nadat die "Review of Reviews" ingestem het om hy die regeringsinisiatief in te val. Die prysgeld van £75 van elke kompetisie is saamgevoeg en nog ’n verdere £50 is deur die Havelock Tabakmaatskappy geskenk. Elke inskrywing moes twee gekleurde sketse insluit, ’n rooi vaandel vir die koopvaardydiens en openbare gebruik, en ’n blou vaandel vir amptelike en vlootgebruik. Die ontwerpe is volgens sewe maatstawwe geoordeel: lojaliteit teenoor die Ryk, Federasie, geskiedenis, heraldiek, eiesoortigheid, nittigheid en koste van vervaardiging. Die meerderheid van die ontwerpe het die Union Jack en die Suiderkruis ingesluit, maar inheemse diere was ook gewild. Daar was bv. ’n ontwerp waar verskeie inheemse diere krieket speel. Die inskrywings is by die Royal Exhibition-gebou in Melbourne vertoon en die beoordeelaars het ses dae lank vergader voordat ’n beslissing geneem is. Vyf byna identiese inskrywings is gekies as die wenner en hul ontwerpers het die £200 onder mekaar gedeel. Die wenners was Ivor Evans, ’n veertienjarige skoolseun van Melbourne; Leslie John Hawkins, ’n tiener wat as vakleerling by ’n oogkundige in Sydney gewerk het; Egbert John Muttall, ’n argitek van Melbourne; Annie Dornington, ’n kunstenaar van Perth; en William Stevens, ’n skeepskaptein van Auckland in Nieu-Seeland. Die vyf wenners het elk £40 gekry. Die verskille met die huidige vlag was dat die Ster van die Gemenebes sespuntig was terwyl die sterre van die Suiderkruis verskillende aantal punte gehad het.

Die aanvanklike reaksie op die vlag was gemeng. Die republikeinse tydskrif "The Bulletin" het soos volg daaroor berig:
’n verskaalde réchauffé van die Britse vlag met geen kunstige deug nie, geen nasionale betekenis nie … Gedagtes beweeg langsaam: en Australië is steeds Brittanje se klein seuntjie. Wat is meer natuurlik as dat hy sy vader se besuinigde gewaad moet aanvaar – met ’n tekort aan die moed om te protesteer en ’n vae verwesenliking van sy ideaal. Die bastervlag is ’n ware simbool van die basterstaat van Australiese opinie.
Aangesien die ontwerp basies die vlag van Victoria is met ’n ster ekstra, was daar baie kritici in die Federale Regering en die Nieu-Suid-Wallis regering wat kapsie gemaak het deur te sê dat die vlag “te Victoriaans” is. Hulle het gevra vir die Australiese Federasievlag en Eerste Minister Barton, wat die Federasievlag bevorder het, het hierdie vlag by die Admiraliteit ingedien vir finale goedkeuring saam met dié wat deur die beoordeelaars gekies is. Die Admiraliteit het op die rooi besluit vir privaat vaartuie en blou vaandels vir regeringskepe en het “onwillig” ingestem om diit slegs op vlootskepe te vertoon. Latere regerings, dié onder Chris Watson in 1904 en Andrew Fisher in 1910, was ook ongelukkig met die ontwerp en het gevra vir ’n vlag wat “meer onderskeidend” en “meer beduidend op Australiese eenheid” was.
Op 3 September 1901 is die nuwe Australiese vlag vir die eerste keer vanaf die koepel van die Royal Exhibition-gebou in Melbourne vertoon. Die name van die gesamentlike wenners van die ontwerpkompetisie is deur Hersy, Gravin van Linlithgow (vrou van die goewerneur-generaal, die 7de Graaf van Hopetoun) en sy het ook die vlag vir die eerste keer ontplooi. Sedert 1996 staan hierdie datum amptelik bekend as Australiese Nasionale Vlagdag.

’n Vereenvoudigde weergawe van die wenontwerp is in Desember 1901 by die Britse Parlement ingedien. Eerste Minister Edmund Burton het in die Gemenebeskoerant aangekondig dat koning Edward VII die ontwerp amptelik op 11 Februarie 1901 as die vlag van Australië erken het. In hierdie weergawe was al die sterre in die Suiderkruis sewepuntig behalwe vir die kleinste en is dit ook dieselfde as die huidige ontwerp behalwe vir die sespuntige Ster van die Gemenebes.

Die Rooi Vaandel was die enigste vlag wat privaat indiwidue op land kon vertoon. Volgens die tradisionele Britse begrip is die Blou Vaandel gereserveer vir gebruik deur die regering van die Gemenebes, met plaaslike regerings, privaatorganisasies en indiwidue wat die Rooi Vaandel mag gebruik. Die ontdekkingsreisiger sir Hubert Wilkens het byvoorbeeld ’n rooi vaandel op Antarktika geplant. Die amptelike skildery van die opening van Australië se nuwe Parlementshuis in 1927 toon egter slegs die gebruik van Rooi Vaandels en Unievlae. Twyfel is egter geopper oor of Septimus Power se skildery akkuraat is met aansprake dat daar op rooi besluit is vir dramatiese effek of omdat dit die vlag was wat die Australiese publiek veronderstel was om te gebruik.

Daar was ’n mate van verwarring oor die geskikte gebruik van die vaandels totdat die Vlagwat in 1953 verskyn het en die Blou Vaandel as die nasionale vlag vasgestel het en die Rooi Vaandel as die vlag van die Australiese koopvaardyvloot. Rooi vaandels is tot die 1960’s op Anzac-dag gebruik.

Privaat nie-kommersiële vaartuie kon tegnies beboet word indien hulle nie die Britse Rooi Vaandel vertoon het nie. Op 2 Desember 1938 is ’n Admiraliteitslasbrief uitgevaardig wat aan hierdie vaartuie die reg gegee het om die Australiese Rooi Vaandel te vertoon. Die "Wet op Skeepsregistrasie" van 1981 het bevestig dat die Australiese Rooi Vaandel die korrekte “kleure” vir kommersiële skepe groter as 24 meter in tonnemaatlengte was.

Die blou vaandel het die Union Jack by die Olimpiese Somerspele 1904 in St Louis vervang. In dieselfde jaar, weens steunwerwing deur Richard Crouch LP, het dit dieselfde status as die Union Jack in die VK geniet toe die Huis van Verteenwoordigers geproklameer het dat die Blou Vaandel “op alle forte, vaartuie, salueerplekke en openbare geboue van die Gemenebes vertoon moet word met alle geleenthede wanneer vlae gebruik word”. Die regering het ingestem om die Blou Vaandel op spesiale vlagdae te vertoon maar nie as dit ’n ekstra koste geverg het nie. Dit sou die mosie ondermyn. Die Blou Vaandel kon slegs op ’n regeringsgebou vertoon word indien ’n staatsvlag nie beskikbaar was nie.

Op 2 Junie 1904 is besluit geneem deur die parlement om die Union Jack met die “Australiese vlag” te vervang op forte. Die Departement van Verdediging het aanvagnklik weerstand gebied en die vlag beskou as ’n seevaandel en het verkies om die koning se regulasies te onderhou wat gespesifiseer het dat die Union Jack gebruik moet word. Eerste Minister Chris Watson het, nadat die Departement van Verdediging hom genader het, in die parlement gesê dat hy nie tevrede was met die ontwerp van die Australiese vlag nie en dat die implementering van die 1904-besluit uitgestel kon word totdat “’n ander vlag gevind kan word wat ons goedkeuring wegdra.” In 1908 het die Australiese Weermag se Militêre Bevel, No 58/08 beveel dat die “Australiese Vaandel” die Union Jack op alle militêre instellings moet vervang. Vanaf 1911 was dit die vlag wat deur die Australiese weermag gesalueer is by alle seremoniële parades.

Die Koninklike Australiese Vloot is op 5 Oktober 1911 gepromulgeer en is opdrag gegee om die Britse Wit Vaandel op die agterstewe te vertoon en die vlag van Australië op die geusstok. Offisiere het volgehou met die gebruik van die Union Jack ten spyte daarvan dat die regering die Blou Vaandel op Australiese oorlogskepe wou gehad het. Dit was eers in 1913, na ’n openbare protes in Fremantle na die gebruik daarvan vir die oorsig van die HMAS "Melbourne", dat die regering hulle aan die 1911-wetgewing “herinner” het. Die Britse Wit Vaandel is uiteindelik op 1 Maart 1967 vervang met ’n kenmerkende Australiese Wit Vaandel

Ten spyte van die amptelike gebruik van die nuwe Australiese vlag hat die Federasievlag van 1901 tot die 1920’s die gewildste Australiese vlag gebly vir openbare en sommige amptelike gebeure. Dit is in 1907 vertoon tydens die Staatspremierskonferensie in Melbourne en gedurende die besoek van die Hertog en Hertogin van York, die toekomstige koning George VI en koningin Elizabeth.

In die 1920’s was daar ’n debat oor of die Blou Vaandel gereserveer is vir geboue van die Gemenebes wat uitgeloop het op ’n ooreenkoms in 1924 dat die Union Jack voorkeur sou geniet as die Nasionale Vlag. Aangesien die Union Jack as die Nasionale vlag erken is, is dit as dislojaal beskou om een van die vaandels te vertoon sonder dat die Union Jack ook vertoon word. Dit was ook die Union Jack wat oor die kiste van afgestorwe Australiese soldate gedrapeer is.
In 1940 het die regering van Victoria wetgewing deurgevoer wat skole toegelaat het om Blou Vaandels te koop wat ook die gebruik daarvan deur privaat indiwidue toegestaan het. Eerste Minister Robert Menzies het skole, regeringsgeboue en privaat indiwidue aangemoedig om die Blou Vaandel te gebruik. Hy het die volgende jaar ’n verklaring uitgereik wat Australiërs toelaat om enige van die vaandels te gebruik mits dit met respek gedoen word.

Eerste Minister Ben Chifley het in 1947 ’n soortgelyke verklaring uitgereik.

Op 4 Desember 1950 het Eerste Minister Robert Menzies die Blou Vaandel as die Nasionale vlag verklaar en in 1951 het koning George VI die regering se aanbeveling goedgekeur.

Hierdie status is op 14 Februarie 1954 geformaliseer toe koningin Elizabeth II koninklike bekragtiging aan die "Vlagwet van 1953", wat twee maande tevore deurgevoer is, verleen het. Die monarg se bekragtiging is so beplan dat dit met die koningin se besoek aan Australië sou meeval en nadat sy die nuwe parlementsitting geopen het. Die wet verleen statutêre mag aan die goewerneur-generaal om vlae en vaandels van Australië aan te wys en om lasbriewe uit te reik asook om reëls te maak vir die gebruik van vlae. Artikel 8 verseker dat die ‘reg of voorreg’ van ’n persoon om die Union Jack te vertoon, nie deur die Wet geraak word nie.

Suid-Australië het gekies om tot 1956 die Union Jack as die Nasionale vlag te gebruik. In daardie jaar is skole die keuse gegee van die gebruik van óf die Union Jack óf die Australiese vlag. Die Union Jack is tot diep in die 1970’s steeds beskou as die Nasionale vlag. Dit het aanleiding gegee tot Arthur Smout se veldtog van 1968 tot 1982 om Australiërs aan te moedig om voorkeur aan die Australiese vlag te gee.

Teen die middel 1980’s het die regering van die Gemenebes Australiërs nie meer daaraan herinner dat hulle die reg het om die Union Jack naas die Nasionale vlag te vertoon nie en hulle het ook nie meer riglyne verskaf van hoe die twee korrek naas mekaar vertoon moet word nie.

In 1998 is die "Vlagwet" gewysig om voorsiening te maak daarvoor dat enige verandering aan die nasionale vlag deur ’n referendum goedgekeur moet word en dat die bestaande vlag langs die alternatiewe ontwerpe vertoon moet word. Die vereiste van ’n referendum is egter nie bindend op die parlement nie, wat beteken dat die "Vlagwet" gewysig moet word in die geval waar die ontwerp verander word.

Die Union Jack is tans tweede in die Australiese Voorkeurorde.

Kragtens artikel 5 van die Vlagwet van 1953 mag die goewerneur-generaal ander vlae as die Nasionale vlag en die Rooi vaandel as vlae of vaandels van Australië verklaar. Vyf vlae is reeds op hierdie manier aangewys. Die eerste twee was die Koninklike Australiese Vlootvaandel en die Koninklike Australiese Lugmagvaandel, die vlae wat deur die Koninklike Australiese Vloot en en Lugmag gebruik word. Die Australiese Weermag het geen vaandel van sy eie nie maar hulle het die seremoniële taak om die nasionale vlae te verdedig.

Die Lugmag en die Vloot het die toepaslike Britse vaandels (die Wit Vaandel en die Koninklike Lugmagvaandel) gebruik tot die aanvaarding van soortgelyke vaandels wat gebaseer was op die Australiese Nasionale Vlag in 1948 en 1967 onderskeidelik. Die huidige Vloot- en Lugmagvaandels is amptelik in 1967 en 1982 onderskeidelik ingestel.

In 1995 is die Aboriginele vlag en die vlag van die Torres-straat-eilandbewoners ook as vlae van Australië aangewys. Hoewel dit hoofsaaklik as ’n versoeningsgebaar gesien word, het die erkenning van hierdie vlae ’n mate van kontroversie veroorsaak toe die destydse Eerste Minister, John Howard, dit as verdelend beskryf het. Sommige outochtone mense soos Harold Thomas, die ontwerper van die vlae, het gevoel dat die regering hulle vlag eien en gesê dat “dit geen meer erkenning nodig het nie”.

Die vaandel van die Australiese Weermag is in 2000 geproklameer. Hierdie vlag word gebruik om die Weermag te verteenwoordig wanneer meer as een tak van die leër betrokke is, soos by die Australiese Weermagakademie en deur die Minister van Verdediging.

Die Wet op Wetgewende Instrumente van 2003 vereis dat die proklamering van hierdie vlae in ’n Federale Register neergelê word. Dit het egter weens ’n administratiewe onoplettendheid nie gebeur nie en die proklamasies is outomaties geskrap. Die Goewerneur-generaal het op 25 Januarie 2008 nuwe proklamasies uitgevaardig wat van 1 Januarie 2008 gegeld het (of van 1 Oktober 2006 in die geval van die Weermagvaandel).

Saam met die sewe vlae wat onder die Vlagwet uitgeroep is, is daar twee bykomende vlae van die Gemenebes; die vaandel van die Australiese Burgerlugvaart en die Australiese Doeanevlag, agt onderkoninklike vlae en nege Streeksvlae wat op ander maniere as amptelik erken word.

Riglyne vir die vertoon van die vlag is uitgelê in die Wet op Vlae van 1953 en in ’n pamflet getiteld “Die Australiese Nasionale Vlag” wat op ’n ongereëlde basis deur die Autraliese Regering uitgegee word. Die riglyne noem dat die Australiese Nasionale Vlag elke dag van die jaar vertoon mag word en dat dit met die “nodige respek en waardigheid hanteer moet word omdat dit die nasie se belangrikste nasionale simbool is”.

Die Nasionale Vlag moet altyd in ’n hoër posisie as enige ander nasionale vlag of vaandel vertoon word wanneer dit in Australië of op Australiese grondgebied vertoon word. Die vlag moet in alle regeringsgeboue vertoon word en ook in stempunte wanneer daar ’n nasionale verkiesing of referendum plaasvind. Private plesierbote mag die handelsvlag of die nasionale vlag vertoon. Die Blou Britse vaandel of die Australiese vlag mag vertoon word op ’n skip wat in Australiese basit is mits die eienaar ’n lasbrief het wat geldig is onder Britse wetgewing.

Die Departement van die Eerste Minister en Kabinet beveel ook aan dat die vlag slegs gedurende die dag vertoon word tensy dit verlig word. Twee vlae moet nie aan dieselfde vlagpaal vertoon word nie. Die vlag moet onder geen omstandighede onderstebo vertoon word nie, nie eens om ’n noodtoestand uit te druk nie. Die vlag moet nie aan die grond raak nie en mag ook nie gebruik word om ’n item te bedek in die geval van ’n onthullingseremonie nie. Vlae wat vervalle of verbleik is behoort nie vertoon te word nie.

Volgens ’n regeringspublikasie behoort ou vervalle vlae “op ’n waardige manier” in die privaat mee weggedoen word; ’n metode wat as voorbeeld gegee word is om die vlag in stukkies te knip voordat dit in die afval geplaas word.
Wanneer die vlag halfmas vertoon word, moet dit maklik as halfmas geïdentifiseer kan word; dit wil sê dat die vlag ten minste ’n derde van bo aan die vlagpaal moet hang. Die Australiese vlag mag nooit snags halfmas vertoon word nie. Vlae word halfmas op regeringsgeboue vertoon:

Die Departement verskaf ’n inskrywingsgebaseerde e-posdiens wat die “Gemenebes Vlagnetwerk” genoem word, waarin inligting gegee word oor wanneer om die nasionale vlag halfmas te vertoon, asook nasionale gedenkdae en vierings van die vlag.

Die Australiese vlag mag op ’n waardige wyse, in sy geheel en akkuraat, sonder formele toestemming gebruik word vir kommersiële of adverteringsdoeleindes; dit moet nie deur letters of ander illustrasies ontsier word nie, dit behoort nie deur ander voorwerpe bedek te word nie en alle simboliese dele van die moet identifiseerbaar wees. Dit moet ook eerste (gewoonlik links) vertoon word wanneer meer as een vlag gebruik word. Om hierdie rede moes die Collingwood Voetbalklub in 2004 sy logo omkeer sodat die Australiese vlag aan die linkerkant is.

Daar is reeds verskeie kere probeer om die ontheiliging van die Australiese vlag ’n misdaad te maak. In 1953, gedurende die tweede leesdebat op die "Vlagwet", het Arthur Calwell, leier van die opposisie, ’n onsuksesvol bepalings voorgestel om by die wetsontwerp te voeg sodat die ontheiliging as kriminele daad hanteer kon word. Michael Cobb het van 1989 tot 1002 elke jaar die privaatlede se wetsontwerp ingedien sodat ontheiliging van die vlag verbied kan word, maar dit het elke keer verloop. In 2002 het John Anderson, leier van die Nasionale Party van Australië, wetgewing voorgestel wat die ontheiliging van die Australiese vlag sou verbied. Dit het ondersteuning geniet van parlementariërs in sy eie party en in die Liberale Party van Australië wat die senior vennoot in die koalisie was. Die Eerste Minister, John Howard, het dit egter verwerp en gesê: “op die einde is dit seker die tipe van vryheid van spraak wat ons in hierdie land geniet”. In 2003 is die "Wetsontwerp op Australiese Vlae (Ontheiliging van die Vlag)" deur Trish Draper ingedien sonder die ondersteuning van John Howard en dit het gevolglik verloop. In 2006, na die Cronulla-opstande waartydens ’n vlag gebrand is en waar ’n gebrande vlag deur ’n kunstenaar van Melbourne vertoon is, het Bronwyn Bishop. ’n LP van die Liberale Party, die "Wetsontwerp op die Beskerming van die Australiese Nasionale Vlag (Ontheiliging van die Vlag) 2006" voorgestel. Hierdie wetsontwerp wou gehad het “dat dit ’n kriminele oortreding moet wees om die vlag opsetlik te vernietig of andersins te vermink in toestande waar ’n redelike persoon sou kon aflei dat die vernietiging of verminking bedoel is om minagting of disrespek teenoor die vlag van die Australiese Nasie te toon”. Die wetsontwerp het ’n tweede lesing ontvang maar ook verloop en daar is nie oor gestem in die Huis van Verteenwoordigers nie.

Daar was reeds talle gedempte dog aanhoudende debatte oor of die Australiese vlag die verandering moet ondergaan om die Union Jack van die skildhoek te verwyder. Hierdie debat het reeds met verskeie geleenthede na vore gekom, soos in die periode wat die Australiese Tweehonderjaarfees in 1988 en gedurende die Eerste Ministerskap van Paul Keating wat openbare steun aan die vlagverandering verleen het en skynbaar gesê het:
Ek glo nie dat die simbole en die uitdrukking van die volle soewereniteit van Australiese nasieskap ooit voltooid kan wees terwyl ons die vlag van ’n ander nasie in die hoek van ons vlag het nie.

Daar is twee drukgroepe wat in die vlagdebat betrokke is: Ausflag (gestig in 1981) wat die verandering ondersteun en die Australiese Nasionale Vlagvereniging (ANFA) (gestig in 1983) wat die huidige vlag wil behou. Die primêre argumente vir die behoud van die vlag noem prehistoriese voorrang terwyl die argumente vir verandering gebaseer is om die idee dat die bestaande vlag nie Australië se status as ’n onafhanklike en multikulturele nasie akkuraat uitbeeld nie en die ontwerp is nie uniek genoeg om dit van ander soortgelyke vlae, soos die vlae van Nieu-Seeland, die Cookeilande en Tuvalu, te onderskei nie. Ooreenkomste met die Australiese vlag en ander vlae word dikwels afgelei van ’n gedeelde koloniale geskiedenis.

Gereelde peilings dui aan dat die persentasie van Australiërs wat ’n nuwe vlag wil hê van 27% in 1979 na 42% in 1992 toegeneem het en in 1998 ’n meerderheid van 52% was. In reaksie hierop het die koalisieregering onder John Howard die bespreking van die verandering van die vlag ontmoedig en in 1996 die Australiese Nasionale Vlag-dag ingestel. In 1998 is wetgewing ingestel wat die verandering van die vlag verder sou bemoeilik, in 2002 is ANFA se promosionele video gratis versprei aan alle laerskole en in 2004 is alle skole wat geld van die staat ontvang, vereis om die Australiese vlag te vertoon.

Ausflag voer van tyd tot tyd veldtogte vir die verandering van die vlag, veral met groot nasionale gebeure soos die Olimpiese Somerspele 2000 en hou kompetisies vir vlagontwerpe, terwyl ANFA se aktiwiteite die bevordering van die huidige vlag insluit deur gebeure soos Nasionale Vlag-dag. In 2004 het ’n peiling van Newspoll gevra: "“Is u persoonlik ten gunste of teen die verandering van die Australiese vlag sodat die Union Jack verwyder word?”" met die resultaat van 32% ondersteuning, 57% verwerping en 11% onverskillig. ’n Meningspeiling in 2010 deur Morgan Poll het gevra: "“Dink u dat Australië ’n nuwe ontwerp vir die vlag moet hê?”" met die ondersteuning van 29% van die respondente, die teenkanting van 66% en 5% wat onverskillig was.

In 1996 het sir William Deane, goewerneur-generaal, ’n proklamasie uitgevaardig om ’n jaarlikse Australiese Vlagdag in te stel wat op 3 September gehou sou word. Vlagdagvieringe vind reeds sedert 1985 in Sydney plaas. Dit is deur die vlagkundige John Christian Vaughan ingestel om die eerste wappering van die vlag in 1901 te herdenk. Op vlagdag word seremonies in skole en groot dorpe gehou waar die goewerneur-generaal, goewerneurs en politici wat dit bywoon of mediaverklarings uitstuur oor die onderwerp. Die Australiese Nasionale Vlagdag is nie ’n openbare vakansiedag nie.

Met die eeufees van die eerste wappering van die vlag op 3 September 2001 het die Australiese Nasionale Vlagvereniging ’n vlag aan die Eerste Minister gegee wat bedoel was om die vermiste oorspronklike vlag te vervang. Die vlag was nie ’n replika van die oorspronklike vlag nie, waarop die Ster van die Gemenebes ses punte gehad het, maar was ’n hedendaagse Australiese vlag. Die vlag het ’n spesiale kopband insluitend ’n donkerrooi baan met die inskrywing:

Die Eeufeesvlag. Op 3 September 2001 aan sy Ed. John Howard LP, Eerste Minister van Australië aangebied namens die Australiese volk deur die Australiese Nasionale Vlagvereniging by die Royal Exhibition-gebou, Melbourne om die eerste vertoon van die Australiese Nasionale Vlag op 3 September 1901 wat bygewoon is deur sy Ed. sir Edmund Barton MHP, Eerste Minister van Australië.
’n Lasbrief wat die gebruik van die Eeufeesvlag onder Artikel 6 onder die Vlagwet deur die goewerneur-generaal uitgevaardig spdat die vlag tans gebruik word as die amptelike staatsvlag met belangrike gebeure. Dit sluit die opening van nuwe parlementêre termyne in en wanneer besoekende staatshoofde in die lang is. Die vlag het Australië deurkruis om in elke staat en gebied vertoon te word. Dit is in 2003 op die Dag van Herinnering gebruik tydens die opening van die Australiese Oorlogsgedenkteken in Hyde Park in Londen.



</doc>
<doc id="22839" url="https://af.wikipedia.org/wiki?curid=22839" title="Pous Anterus">
Pous Anterus

Anterus (ook Anteros of Anterius) was die negentiende pous van die Rooms-Katolieke Kerk.

Pous Anterus was van Griekse afkoms. Op 21 November 235 volg hy Pous Pontianus op nadat hy (Pontianus) uit Rome verban is en word in 236 opgevolg deur Pous Fabianus. Hy is oorlede tydens die Christenvervolgings van keiser Maximus. Die naam Anterus is 'n Latynse vorm van die naam van die Griekse god Anteros die god van die versmade liefde.

Pous Anterus is op 21 November 235 verkies na 'n vakature van sewe en tagtig dae. Sy pontifikaat tot 3 Januarie 236 was net 43 dae lank en hy was heeltyd in die gevangenis. Hy het gesorg dat die aktes van al die martelare versamel is. Hy is een van die eerste pouse wat in die kripte van die Callixtus katakombe begrawe is. Sy graf is in 1854 herontdek.

Weens sy martelaarskap is hy heilig verklaar. Die Rooms-Katolieke Kerk vier sy feesdag op 3 Januarie en die Oosters-Ortodokse Kerk vier dit op 5 Augustus.



Saamgestel uit die , , en wiki’s.


</doc>
<doc id="22840" url="https://af.wikipedia.org/wiki?curid=22840" title="Ramon Pichot">
Ramon Pichot

Ramón Pichot i Gironès (1871 - 1 Maart 1925) was 'n Spaanse kunsternaar. Hy het in 'n impressionistiese styl geskilder.

Ramón Pichot was 'n goeie vriend van Pablo Picasso en 'n vroeë mentor aan die jong Salvador Dalí. Salvador Dalí het Ramón Pichot Gironès in Cadaqués, Spanje ontmoet. Die Pichot familie het die Molí de la Torre landgoed aan die buitewyke van Figueres besit. Dit is hier waar Dalí deur die versameling wat Ramón Pichot besit het aan Impressionisme blootgetsel is. Per geleentheid het Dalí en sy familie op reis gegaan met Ramón Pichot en sy gesin. Hy is in 1901 met Germaine Pichot, 'n bekende kunsternaarsmodel, getroud.

Daar word gewoonlik gemeen dat Ramón Pichot, wat gesterf het tydens die skilder van die skildery in 1925, die regterkantse danser in Picasso se Die Drie Dansers is. Die danser aan die linkerkant in die skildery is Ramón Pichot se vrou Germaine Gargallo, en die middelste een Carlos Casagemas. Gargallo Carlos het 25 jaar te vore selfmoord gepleeg nadat hy eers probeer het om Casagemas, op wie hy dol verlief was, te skiet nadat dié hom verwerp het.


</doc>
<doc id="22843" url="https://af.wikipedia.org/wiki?curid=22843" title="Vilankulo">
Vilankulo

Vilankulo (voorheen Vilanculos) is 'n dorp in die Inhambane-provinsie van Mosambiek. Sommige toeriste maak gebruik van fasiliteite in die dorp om te oornag, veral wanneer daar tussen Maputo en Beira gereis word en wanneer die Bazaruto-eilande in die Indiese Oseaan besoek word. 

Vilanculos het aansienlike groei beleef die afgelope dekade en gebruik befondsing gegenereer uit toerisme om toerisme-infrastruktuur verder te verbeter. Die dorp is 'n gewilde vakansiebestemming vir menige Suid-Afrikaner en bied 'n kombinasie van aangename weer, kristalhelder seë, pragtige strande en verskeie watersportsoorte wat beoefen kan word. Tariewe is nie buitensporig nie en 'n verskeidenheid vakansieoorde is onlangs ontwikkel, asook 'n aantal goeie eetplekke.

Daar is 'n klein internasionale lughawe op Vilankulo waarvandaan daar daaglikse vlugte tussen Johannesburg, Maputo en eSwatini onderneem word.



</doc>
<doc id="22851" url="https://af.wikipedia.org/wiki?curid=22851" title="Feyenoord">
Feyenoord

Feyenoord is 'n sokkerspan in die stad Rotterdam in Nederland. Feyenoord is in 1908 gestig.

Volledige naam: Feyenoord Rotterdam
Bynaam: Stadionclub
Opgerig: 19-07-1908
Stadion: De Kuip
Kapasiteit: 51 577
Voorsitter: Dick van Well
Afrigter: Giovanni van Bronckhorst
Kompetisie: Eredivisie

Nasionale kampioen: 
1924, 1928, 1936, 1938, 1940, 1961, 1962, 1965, 1969, 1971, 1974, 1984, 1993, 1999, 2017 

Bekerwenner: 
1930, 1935, 1965, 1969, 1980, 1984, 1991, 1992, 1994, 1995, 2008, 2016, 2018 

Johan Cruijff-skaal (Superbeker): 
1991, 1999, 2017, 2018 

Europacup I: 
1970 

UEFA-beker:
1974, 2002 

Wêreldbeker: 
1970

Intertoto-beker:
1958, 1959, 1967, 1968, 1973


</doc>
<doc id="22852" url="https://af.wikipedia.org/wiki?curid=22852" title="Townsville">
Townsville

Townsville (poskodes: 4810-4819) is 'n stad aan die ooskus van Australië in die staat van Queensland.

Hierdie stad is aangrensend tot die sentrale area van die Great Barrier Reef in Australië se droë trope, Noord-Queensland. Jaarliks kan tot 300 sonskyndae verwag word met gunstige weersomstandighede: dít en verskeie besienswaardighede asook ander buitelewe-aktiwiteite maak Townsville 'n baie toeriste-vriendelike stad.

Onder die gewilde toeriste-aanloklikhede is The Strand, 'n lang tropiese strand met 'n groenstrook; die Reef HQ, 'n baie groot tropiese akwarium met verskeie van die Great Barrier Reef se inheemse fauna en flora; die Museum van Tropiese Queensland wat rondom die oorblyfsels van die Britse oorlogskip, HMS Pandora, gebou is; Magnetic Island, 'n nabygeleë eiland waarvan die grootse deel nasionale park is.

Townsville word geskei deur twee plaaslike regeringsgebiede, nl. die City of Townsville en die City of Thuringowa wat elk onderskeidelik bestuur word deur die Townsville Stadsraad en Thuringowa Stadsraad. Daar word na die gesamentlike woongebied verwys as "Townsville", terwyl plaaslike inwoners gereeld verwys na die "Twin Cities". Volgens die mees onlangse populasiestatistiek vir die Townsville Statistiese Distrik, is die populasiesyfer 148,767 (Junie 2005)). Townsville is die grootste stedelike gebied noord van die Sunshine Coast en word gesien as die nieamptelike hoofstad van Noord-Queensland.


</doc>
<doc id="22857" url="https://af.wikipedia.org/wiki?curid=22857" title="Metamorfose van Narsissus">
Metamorfose van Narsissus

Metamorfose van Narsissus (1937) is 'n 511 x 781 mm olie op doek-skildery van die Spaanse surrealis Salvador Dalí. Die skildery is uit Dalí se Paranoïes-kritiese periode. Volgens Griekse mitologie het Narsissus op sy eie weerkaatsing in 'n poel water verlief geraak. Sy onvermoë om sy die waterige beeld te omhels lei daartoe dat hy wegkwyn en die gode hom as 'n blom verewig. Dalí het die skildery in 1937 voltooi tydens sy lankverwagte terugkeer na Parys nadat hy reuse sukses in die VSA behaal het.

Die skildery vertoon Narsissus wat in 'n poel na onder sit en staar. Nie ver daarvandaan is 'n vervallende rotsfiguur wat nou met hom ooreenkom maar wat heel anders waargeneem word as 'n hand wat 'n bol of eier vashou waaruit 'n narsissus groei. In die agtergrond kan 'n groep naakfigure gesien word terwyl 'n derde narsissusagtige figuur op die horison verskyn.

Dalí het 'n lang gedig geskryf wat by die skildery pas. Metamorfose van Narsissus word tans in die Tate Modern in Londen uitgestal.


</doc>
<doc id="22862" url="https://af.wikipedia.org/wiki?curid=22862" title="Un chien andalou">
Un chien andalou

Un Chien Andalou (Afrikaans: 'n Andalusiese Hond) is 'n sestien-minuut lange surrealistiese film wat in 1929 in Frankryk deur die skrywers/regisseurs Luis Buñuel en Salvador Dalí vervaardig is. Dit is een van die bekendste surrealistiese films van die Franse avant-garde filmbeweging van die 1920's. Die hoofrolle word deur Simone Mareuil en Pierre Batcheff vertolk.

Pretbederwerswaarskuwing: "Die storielyn of storie se einde volg hieronder."

Die film het geen storielyn in die gewone sin van die woord nie. Daar is twee hoofkarakters, 'n man en 'n vrou, wat deurgaans lyk of hulle 'n verhoudingskrisis beleef, maar hulle bly naamloos en die chronologie van die film is onsamehangend: dit spring byvoorbeeld van "eens op 'n tyd" na "agt jaar later" sonder dat die gebeure verander. Dit gebruik droomlogika wat in terme van Freudiaanse vrye assosiasie beskryf kan word om 'n reeks nouliks verwante, en met tye potensieel aanstootlike, tonele wat poog om die kyker te skok, aan te bied. Dit maak ook van ongewone kamerahoeke en ander filmtruuks gebruik.

Die film open met 'n toneel waarin 'n vrou se oog met 'n lemmetjie oopgesny word. Die man met die lemmetjie word deur Buñuel self gespeel. In tonele wat daarop volg het 'n man se hand 'n gat in die palm waaruit miere verskyn ('n letterlike vertaling van die Franse frase "miere in die palms," wat beteken iemand "jeuk" om dood te maak); 'n androgene blinde vrou stoot 'n afgekapte hand in die straat met haar kierie rond voordat sy deur 'n kar omgery word; 'n man molesteer 'n vrou wat hom gewelddadig afweer, en hy gryp dan twee vleuelklaviere wat dooie verrottende donkies, die tablette van die Tien Gebooie, en twee lewendige priesters bevat (Dalí speel een van die priesters); die man se vader (gespeel deur dieselfde akteur as die man self) arriveer om hom te straf, maar die man skiet hom op die ou einde met twee pistole wat uit die niet verskyn (sien Oedipuskompleks) en 'n vrou se onderarmhare raak aan die man se gesig geheg.

Teen die einde van die film lyk dit of die man en vrou versoen is, maar die finale skoot wys twee figure wat in die sand begrawe is en oënskynlik dood is.

Moderne afdrukke van die film sluit 'n klankbaan in: uitreksels van Richard Wagner se "Liebestod", die konsertweergawe van die overture tot sy opera "Tristan und Isolde", en twee Argentynse tango's. Dit is dieselfde as die musiek wat Buñuel op 'n fonograaf gespeel het tydens die oorspronklike 1929 vertoning; hy het dit vir die eerste keer in 1960 tot die klankdruk van die film toegevoeg.

Die Amerikaanse rolprentresensent Roger Ebert het "Un chien andalou" beskryf as "die belangrikste kort film wat ooit gemaak is, en enige iemand wat enigsins geïnteresseer is die filmkuns sien dit vroeër of later, gewoonlik verskeie kere."

Kritici het al voorgestel dat "Un chien andalou" gesien kan word as 'n tipiese Buñueliaanse anti-bourgeois, antigeestelike stuk. Die man wat die klavier, 'n donkie en priesters sleep, is geïnterpreteer as 'n allegorie van die mens se vooruitgang wat belemmer word deur die bagasie van die samelewing se konvensies wat die mens gedwing word om te verdra. Op soortgelyke wyse kan die beeld van die oogbal wat deur 'n lemmetjie gesny word verstaan word as Buñuel wat die film se kykers "aanval". Federico García Lorca het die film ook as 'n persoonlike aanval op hom gesien.

Ondanks die verskeie interpretasies het Buñuel dit in sy skryfwerk duidelik gemaak dat die enigste reël vir die skryf van die draaiboek tussen hom en Dalí was dat "geen idee of beeld wat dit tot 'n rasionele verduideling van enige vorm leen, aanvaar sou word nie." Verder het hy dit gestel:"Niks in die film simboliseer enige iets nie. Die enigste ondersoekmetode na die simbole sou moontlik die psigoanalise wees."

Die filmkenner Ken Dancyger redeneer dat "Un chien andalou" moontlik die begin was van die filmstyle wat teenwoordig is in die moderne musiekvideo. Roger Ebert het dit as een van die eerste lae begroting onafhanklike films bestempel.

Buñuel het verduidelik dat die oogbal wat in die openingstoneel gesny word die van 'n koei se oog is wat in die oogholte geplaas is van 'n aktrise wat haar eie oog verloor het was. By nadere ondersoek blyk dit egter dat dit inderwaarheid 'n koei se oog in 'n koei se oogholte is.

Beide die hoofakteurs (Batcheff en Mareuil) het uiteindelik selfmoord gepleeg.




</doc>
<doc id="22863" url="https://af.wikipedia.org/wiki?curid=22863" title="Tweede Chinees-Japannese Oorlog">
Tweede Chinees-Japannese Oorlog

Die Tweede Chinees-Japannese Oorlog (7 Julie 1937 tot 9 September 1945) was 'n oorlog tussen die Republiek China en die Japannese Keiserryk, beide voor én tydens die Tweede Wêreldoorlog.

Alhoewel die twee lande reeds sedert 1931 elke nou en dan militêr gebots het, het 'n volskaalse oorlog in 1937 begin en is eers met die oorgawe van Japan in 1945 beëindig. Die oorlog was die gevolg van 'n dekade-lange Japannese imperialistiese beleid wat ten doel gehad het om China beide op politieke en militêre vlak te domineer, asook om toegang tot die land se enorme grondstofbronne en ander bronne te bekom. Terselfdertyd het die groeiende Chinese nasionalisme en idees oor selfbeskikking dié versettingsoorlog onvermydelik gemaak.

Voor 1937 het die twee kante in klein, plaaslike gevegte betrokke geraak, waarna verwys word as "insidente": vir 'n verskeidenheid redes het beide nasies hulself daarvan weerhou om 'n volskaalse oorlog te verklaar. Die 1931 inval van Mantsjoerye deur Japan staan bekend as die "Mukden-" of "Mantsjoerye-insident". Die laaste van hierdie "insidente" was die Marco Polo-brug insident van 1937, wat die begin van 'n volskaalse oorlog tussen hierdie twee lande ingelei het.

China het van 1937 tot 1941 alleen teen Japan geveg, maar na die aanval op Pearl Harbor het die Tweede Chinees-Japannese Oorlog met die groter konflik van die Tweede Wêreldoorlog saamgesmelt.


</doc>
<doc id="22865" url="https://af.wikipedia.org/wiki?curid=22865" title="FC Eintracht Rheine">
FC Eintracht Rheine

FC Eintracht Rheine is 'n sportklub uit Rheine in die deelstaat Noord-Rynland-Wesfale in Duitsland, veral bekend vir sy sokkerafdeling. Behalwe sokker, het die klub ook 'n tennisafdeling.

Die klub het op 10 Junie 1994 ontstaan deur die samesmelting van "VfB Rheine" en "SG Eintracht Rheine". Die klub het 'n ingewikkelde geskiedenis van samesmeltings, met"VfB" wat uit 18 voorgangers ontstaan het wat deur die jare sedert 1907 met mekaar saamgesmelt het en "SG" uit 5 voorgangers sedert 1920.

Die klub se beste prestasie was 'n derde plek op die punteleer van die Oberliga Wesfale in die 2001/02-seisoen. Verder het die klub in 2003 die hoofrondte van die DFB-Pokal gehaal.



</doc>
<doc id="22866" url="https://af.wikipedia.org/wiki?curid=22866" title="Mount Isa">
Mount Isa

Mount Isa is 'n stad in noordwestelike Queensland, Australië. Die stad het tot stand gekom weens die groot hoeveelheid minerale en grondstowwe in die omgewing. Daar word gesê dat Mount Isa Mines (deel van die Xstrata-groep) een van die mees produktiewe myngroepe ter wêreld is, gebaseer op die totale ontginning van lood, silwer, koper en sink.

Kort nadat John Campbell Miles in 1923 die ryk silwer-lood-naat by die westelike deel van Cloncurry ontdek het, is Mount Isa gestig. Koper en sink word ook in hierdie omgewing gemyn. Terwyl koper en lood by die Mount Isa-aanleg verwerk word, word anodes en sink-konsentraat 900 km per trein na die stad Townsville aan die ooskus vervoer. Die myn is baie kenmerkend van Mount Isa, met die lood-skoorsteen (gebou in 1978) wat 270 m hoog staan en sigbaar is van oral op die dorp.

Mount Isa Stadsraad bestuur die hele omgewing van 42 904 km², asook die voorstad Camooweal wat 188 km na die weste van Mount Isa geleë is. Mount Isa was in 'n stadium die houer van die rekord vir die grootste stad ter wêreld, gebaseer op oppervlak, met 'n inskrywing in die "Guinness Book of Records". Dít, ten spyte daarvan dat Kalgoorlie-Boulder in Wes-Australië asook die munisipaal beheerde omgewing van Chongqing in China aansienlik groter is.

Met 'n bevolking van 21 421 (ABS Junie 2006 beraming), is Mount Isa 'n groot administratiewe gebied vir die omgewing. Alhoewel die stad in 'n droë omgewing geleë is, verskaf die mensgemaakte Meer Moondarra in die noorde van Mount Isa-distrik water vir drinkdoeleindes, sowel as 'n ontspanningsgebied vir die beoefening van verskeie watersportsoorte. Mount Isa is ook welbekend in Queensland vir sy jaarlikse Isa Rodeo, asook die Mardi Gras-straatoptog wat rondom dieselfde tyd plaasvind. Meer as 50 verskillende nasionaliteite word verteenwoordig in Mount Isa, waaronder 'n hele aantal Suid-Afrikaners.

Mount Isa word bedien deur die "Inlander", 'n Queensland Rail-beheerde passasiertrein wat twee maal per week na en van Townsville vertrek.

Mount Isa Lughawe is ongeveer 10 km buite die woongebied en daaglikse vlugroetes tussen Brisbane, die staat se hoofstad, asook Townsville en Cairns in die noordooste word onderskeidelik gediens deur die lugrederye QANTAS en MacAir. Vlugroetes na verskeie ander kleiner dorpe is ook beskikbaar.

Daar is twee hoërskole in Mount Isa, die Spinifex Staatskollege en Good Shepherd Katolieke Kollege. Die Spinifex hoërskool het drie kampusse in Mount Isa, nl. die Junior kampus (graad 8 – 10), Senior Kampus (graad 11 – 12) en die Spinifex-koshuis. Laasgenoemde is uniek omdat dit die enigste staatsbeheerde koshuis van sy soort in Queensland is.

Tersiêre Opleiding

James Cook University het een van sy kampusse in Mount Isa, die sogenaamde "Centre for Rural and Remote Health".



</doc>
<doc id="22867" url="https://af.wikipedia.org/wiki?curid=22867" title="SC Waldgirmes">
SC Waldgirmes

SC Waldgirmes is 'n sportklub uit Lahnau in die deelstaat Hessen in Duitsland, veral bekend vir sy sokkerafdeling. "Waldgirmes" is 'n dorpsdeel van Lahnau.

Behalwe sokker, het die klub ook 'n afdelings vir gimnastiek, tafeltennis en fietsry.

Die klub is in 1929 gestig as "SG Waldgirmes", maar dis in 1933 deur die Nazi’s ontbind, aangesien dit 'n werkersklub was. Die meeste spelers het hulle toe by die sportklub "TV 05 Waldgirmes" aangesluit, waar hulle 'n sokkerafdeling op die been gebring het ("TV 05" bestaan vandag nog, maar bied nie meer sokker aan nie). Die klub het egter weer herleef na die Tweede Wêreldoorlog toe "SG Waldgirmes" in 1945 herstig is. In 1948 het die sokkerafdeling onafhanklik geword as "FC Waldgirmes", maar in 1952 is daar weer met "SG Waldgirmes" saamgesmelt om die huidige "SC Waldgirmes" te vorm.

Die klub se beste seisoenafsluiting was om 3de in die Oberliga Hessen te eindig, 'n posisie wat drie seisoene in 'n ry behaal is tussen die 2004/05- en die 2006/07-seisoene.



</doc>
<doc id="22869" url="https://af.wikipedia.org/wiki?curid=22869" title="Pous Fabianus">
Pous Fabianus

Fabianus was die twintigste pous van die Rooms-Katolieke Kerk.

Pous Fabianus wat ook Flavius genoem word, is volgens legende (beskryf deur Eusebius) gekies toe 'n duif op sy kop kom sit het. Hy was nie 'n biskop nie en ook nie 'n inwoner van Rome nie. Op 10 Januarie 236 volg hy Pous Anterus op en word in 250 opgevolg deur Pous Cornelius. Die naam ‘Fabianus’ beteken ‘uit die geslag van die Fabiërs’.

Fabianus se pontifikaat word gekenmerk deur organisasie en uitbreiding. Hy het mense aangestel om die dade van die martelare op te teken. Hy het ook keiser Philippus en sy seun gedoop. Hy lê die grondslag vir die latere hiërargiese stelsel van die kerk deur sewe biskoppe vanuit Rome as sendelinge na die huidige Frankryk uit te stuur:

Die uitsending was moontlik nie sy werk nie omdat dit eers plaasgevind het na die Christenvervolging van keiser Trajanus Decius, waartydens Fabianus op 10 Januarie 250 om die lewe gekom het.

Hy stel die hoër ordes ("ordines majores") van biskop, ouderling en diaken in en ook die laer ordes ("ordines minores") van sub-diaken, akoliet, deurwagter, eksorsis (duiweluitdrywer) en leser (lektor).

Hy is begrawe in die Callixtus katakombe. Hy word as martelaar en heilige vereer. Sy feesdag is op 20 Januarie in die Rooms-Katolieke Kerk en op 5 Augustus in die Oosters-Ortodokse Kerk. Hy is saam met Sint Sebastianus die beskermheilige van die stad Selm in Wesfale en die kerk Santi Fabiano e Venanzio in Rome. Baie kerke is na hom saam met Sebastianus vernoem soos “Fabianus en Sebastianus” in Darup en Osterwick in Duitsland en Apeldoorn, Nederland. Hy is ook die patroon van die pottebakkers en die tingieters. Sy sarkofaag is in 1915 herontdek.



Saamgestel uit die , , en wiki’s.


</doc>
<doc id="22873" url="https://af.wikipedia.org/wiki?curid=22873" title="FV Engers 07">
FV Engers 07

FV Engers 07 is 'n sokkerklub uit Neuwied in die deelstaat Rynland-Palts in Duitsland, veral bekend vir sy sokkerafdeling. "Engers" is 'n stadsdeel van Neuwied en was tot 1970 'n onafhanklike dorp.

Die klub is op 10 Julie 1907 as "FC Viktoria Engers" gestig. Kort daarna het die klub met "FC Roland Engers" saamgesmelt en in 1910 met "TV 1879 Engers". In 1916 het die sokkerafdeling onafhanklik geword as "FV Engers 07".

Engers se grootste prestasie was om die oorloggeteisterde Gauliga Moselland-Oos in 1941 te haal, destyds die hoogste klas, asook die eersteliga Oberliga Suidwes vir 'n paar seisoene na die Tweede Wêreldoorlog. In die 1950/51-seisoen is daar onder meer met 1. FC Kaiserslautern in 'n ligawedstryd afgereken (1-0).



</doc>
<doc id="22875" url="https://af.wikipedia.org/wiki?curid=22875" title="Adelaide">
Adelaide

Adelaide kan na een van die volgende verwys:




</doc>
<doc id="22877" url="https://af.wikipedia.org/wiki?curid=22877" title="Nîmes">
Nîmes

Nîmes is 'n stad in suidoos Frankryk met 145 000 inwoners (2005-sensus). Dit is die prefektuur (hoofstad) van die departement Gard. 

Nîmes lê nie ver van Avignon, Montpellier en Marseille af nie en is bereikbaar via die snelweg A9 en A54 en die trein.




</doc>
<doc id="22883" url="https://af.wikipedia.org/wiki?curid=22883" title="Gard">
Gard

Gard [gaːʀ] is 'n département in Frankryk. Die département se naam is van die Gard-rivier (ook as die "Gardon"-rivier in sommige geweste bekend) wat deur die département vloei ontleen.


</doc>
<doc id="22889" url="https://af.wikipedia.org/wiki?curid=22889" title="Suid-Afrikaanse Lugdiens Vlug 295">
Suid-Afrikaanse Lugdiens Vlug 295

Suid-Afrikaanse Lugdiens Vlug 295 was 'n kommersiële vlug wat 'n noodlottige brand aan boord die kajuit beleef het en op 28 November 1987 in die Indiese Oseaan, naby die eiland Mauritius, neergestort het.

Vlug 295, 'n Suid-Afrikaanse Lugdiens-Boeing 747-makrostraler (B-747-244B Combi) met registrasienommer ZS-SAS en wat "Helderberg" geheet het, het opgestyg vanaf die Taiwan Taoyuan Internasionale Lughawe op pad na Johannesburg via Mauritius. Daar was 140 passasiers en 19 bemanningslede aan boord: geen oorlewendes is gevind nie.

Die ondersoek is gelei deur regter Cecil Margo. Volgens die amptelike verslag, het 'n brand aan boord die kajuit (hoofbagasiedek) ontstaan terwyl die vliegtuig oor die Indiese Oseaan gevlieg het, wat eindelik na die ongeluk gelei het. Die rede vir die ongeluk word nie gespesifiseer nie, maar twee moontlikhede word bespreek: eerstens kon die rook van die brand daartoe gelei het dat die bemanning nie meer in staat was om die vliegtuig te beheer nie; en tweedens dat die brand die struktuur van die vliegtuig sodanig verswak het, dat die stertdeel afgebreek en die vliegtuig in die see neergestort het.

Die vliegtuigvervaardiger was gekant teen enige scenario-verduideliking waarby die rede vir die ongeluk was dat die vliegtuig in twee gebreek het en gevolglik het die finale verslag slegs die twee moontlike redes vir die ongeluk verskaf.

Die ondersoekspan het egter vasgestel dat die hoofoorsaak van die ramp weens onvoldoende brandopsporing- en -beheermeganismes was. Die ongeluk het lugvaartowerhede wêreldwyd daarop bedag gemaak dat regulasies vir die klas-B bagasieruim verouder was en nie aangepas is vir die groter bagasieruim nie. Die oorsprong van die brand is nie vasgestel nie, maar voldoende bewyse is gevind wat daarop dui dat die brand 'n taamlike ruk geduur het en dat dit moontlik struktuurskade kon veroorsaak.

Ten spyte van die amptelike verslag se bevindinge, is daar bespiegel dat hierdie ramp plaasgevind het omdat die vliegtuig 'n gevaarlike vrag vervoer het wat met die regering se wapenprogram verbind was. Niemand kon ooit enige bewyse hiervoor verskaf nie en daar word aanvaar dat dit slegs bespiegelinge was.

Daar is verdere gerugte dat daar 'n opname bestaan (klaarblyklik van die "Helderberg") waar die kaptein die bemanning inlig dat die vliegtuig plofbare materiaal vervoer. Die kaptein het glo geweier om te vlieg, maar is met onmiddellike ontslag gedreig. Hierdie opname kon egter nooit in die hof te voorskyn gebring word nie en slegs 'n transkripsie bestaan hiervan wat deur deskundiges wat betrokke by die ondersoek was, as onreëlmatig en vervals verklaar is.

Die Vrye Weekblad bevind hierdie "inligting" as 'n wolhaarstorie wat weens 'n foutiewe beriggewing van die "Weekly Mail" ontstaan het. Dit was nie die "Helderberg"-Boeing wat gevaarlike stowwe vervoer het nie, maar die gelyknamige vragskip wat vanuit Rotterdam na Durban op pad was.

Die gevolg van die gerugte wat die rondte gedoen het, was dat die Suid-Afrikaanse Departement van Vervoer 'n hersiening van die ondersoek moes doen. In 2002 is bekend gemaak dat geen nuwe bewyse wat die heropening van die ondersoek regverdig, gevind kon word nie.

Gevolglik is die bevindinge soos in die ondersoek deur regter Margo, nl. dat 'n onbeheerde brand in die kajuit ontstaan het en dat dit nie betyds opgespoor of beheer kon word nie en gelei het tot die ongeluk, die amptelike standpunt.

ConspiricyTheories



</doc>
<doc id="22892" url="https://af.wikipedia.org/wiki?curid=22892" title="Pous Cornelius">
Pous Cornelius

Cornelius was die een-en-twintigste pous van die Rooms-Katolieke Kerk.

Op 6 Maart of 13 Maart 251 volg Cornelius Pous Fabianus op en word in 253 opgevolg deur Pous Lucius I. Die naam ‘Cornelius’ beteken ‘sterk soos 'n horing’.

Na die dood van Pous Fabianus is die pos vakant vir 15 maande. Pous Cornelius word pous tydens 'n rusperiode in die christenvervolgings. Sy verkiesing is teengestaan deur Novatianus, maar gesteun deur Ciprianus. Hy regeer slegs twee jaar voordat hy deur keiser Trebonianus Gallus verban word na Civitavecchia. Ciprianus berig dat die kerk in die tyd in Rome 155 priesters gehad het 1500 weduwees en armes versorg het.

Drie biskoppe uit Suid-Italië kies Novatianus as teenpous. Tydens 'n sinode in Rome waaraan 60 biskoppe deelgeneem het in die herfs van 251 word Novatianus en sy volgelinge geëkskommunikeer.

Cornelius is in Junie 253 onthoof en word as heilige vereer. Sy gedenkdag is op 16 September saam met Cyprianus. Hy is begrawe in die Callixtus katakombe waar sy beeltenis op 'n muurskildering te sien is. Sy attribute is 'n horing, die pouslike tiara en die drievoudige kruisstaf. Sy steun word gevra teen epilepsie (die Cornelius siekte), kramp, senu- en oorsiektes. Hy is die beskermheilige van die boere en vee (sowel groot- as kleinvee). In Brabant word hy ‘Sint Knillis’ genoem.

Die graf van Cornelius was vir eeue verlore. Die argeoloog Giovanni Battista de Rossi het in 1849 die eerste stuk van die grafserk van Cornelius gevind toe hy 'n skeidsmuur in 'n verlate kerkie naby die Via Appia deurbreek het. In 1852 vind hy 'n kamer wat later met sekerheid as die graftombe van Cornelius geëien is. Hierdie herontdekking word beskou as die begin van die katakombenavorsing.



Saamgestel uit die , , en wiki’s.


</doc>
<doc id="22894" url="https://af.wikipedia.org/wiki?curid=22894" title="1. FC Heidenheim 1846">
1. FC Heidenheim 1846

1. FC Heidenheim 1846 is 'n sokkerklub uit Heidenheim an der Brenz in die deelstaat Baden-Württemberg in Duitsland.

Die klub se geskiedenis begin met die stigting van die gimnastiekklub "Turngemeinde Heidenheim" op 14 Augustus 1846. Die klub het in 1852 ontbind, maar is met dieselfde naam heropgerig in 1861. In 1872 is die naam verander na "Turnverein Heidenheim".

Die klub se sokkerafdeling is op 8 Julie 1911 begin en op 21 Augustus 1922 het die sokkerafdeling onafhanklik geraak as "VfR 1911 Heidenheim". In 1936 het die swemklub "Schwimmverein 04 Heidenheim" met "VfR" saamgesmelt om "VfL Heidenheim 04" te vorm. Na die Tweede Wêreldoorlog is die twee klubs afsonderlik in 1949 heropgerig – die swemmers onder hulle oorspronklike naam en die sokkerafdeling as "VfL Heidenheim 1911".

Op 27 Mei 1972 het die klub met "TSB 1846 Heidenheim" saamgesmelt om "Heidenheimer SB" te vorm. "TSB 1846 Heidenheim" was die oorspronklike moederklub, wat intussen self deur 'n reeks samesmeltings gegaan het met 6 ander klubs. Die klub was een van die deelnemers aan die eerste seisoen van die nuutgestigde Oberliga Baden-Württemberg in 1978. In 2007 het die sokkerafdeling onafhanklik geraak as "1. FC Heidenheim 1846".

Die klub het in 1975, 1978 en 1980 die hoofrondte van die DFB-Pokal gehaal.



</doc>
<doc id="22896" url="https://af.wikipedia.org/wiki?curid=22896" title="Krugerhuis">
Krugerhuis

Die Krugerhuis of Krugerhuismuseum is die historiese Pretoriase woning van die Afrikanerleier en president van die Zuid-Afrikaansche Republiek Paul Kruger. Die Krugerhuis is tans 'n biografiese huismuseum wat die tydperk waarin Paul Kruger geleef het, weerspieël. Die huis is in Kerkstraat 60, naby Kerkplein en die standbeeld van Paul Kruger geleë. Die museum bestaan uit die oorspronklike woning, twee uitstalsale en Kruger se amptelike treinwa.

Die huis is ontwerp in 1884 deur die argitek Tom Claridge en gebou deur Charles Clark. Melk, in plaas van water, is gebruik om die sement te meng aangesien die sement wat beskikbaar was toe die huis gebou is, van 'n lae gehalte was.

Die huis was ook onder die eerste in Pretoria wat oor elektrisiteit en 'n telefoon beskik het.

In die huis word oorspronklike meubels, items van dieselfde periode, verskeie geskenke wat aan Paul Kruger gegee is en ander memorabilia uitgestal. Op die huis se stoep is twee klipleeus wat op 10 Oktober 1896 aan president Kruger as verjaarsdaggeskenk gegee is deur die mynmagnaat, Barney Barnato.
Agter die huis word die ampstreinwa van die ZAR bewaar. Die treinwa is in 1894 deur die Nederlandsch-Zuid-Afrikaansche Spoorwegmaatschappij (NZASM) by die maatskappy J.J. Beijnes in Nederland bestel. Dit is van ongeveer 1894 tot 1900 as 'n mobiele Volksraadsetel ter velde gebruik toe die Britse leër Pretoria ingeneem het. Kruger het ook daarin na die destydse Lourenco Marques gereis voordat hy in ballingskap na Europa vertrek het.

Die Kruger-museum is in 1934 vir die publiek geopen en in 1937 tot nasionale gedenkwaardigheid verklaar.

Dit is een van die bekendste geboue in Suid-Afrika. Sedert hierdie huis in 1934 as museum ingerig is, is dit al deur honderde duisende mense, onder wie baie oorsese reisigers, besoek. 

Nadat president Kruger in 1863 tot Volksraadslid verkies is, het hy ’n aantal erwe in Kerkstraat gekoop. Aanvanklik het hy ’n huis oos, en later ’n huis wes van die huidige Krugerhuis laat bou. Die Kruger-gesin het in Julie 1884 in die huis ingetrek wat deur AH Nellmapius, ’n bekende sakeman, gebou is. Op 14 Augustus van dié jaar het die president sestig gaste, onder wie lede van die Volksraad, regters, hoofde van staatsdepartemente en predikante in sy “nuwe ampswoning” op ’n eetmaal onthaal.

Die Krugerhuis vertoon ’n mengsel van style. Die kroonlysgewels, die lys om die voordeur en die gepleisterde lyswerk kan as Laat-Renaissance en die voor- en agterstoepe as Oosters beskou word. Die huis is ’n langwerpige, eenvoudige en stewige gebou. Die vernaamste komponente daarvan is twee groot ontvangskamers aan die voorkant van die huis en vier slaapkamers. Die lang breë voorstoep het bekendheid verwerf vanweë die feit dat die president gereeld soggens op die stoep kom sit het. Hier het hy ook altyd besoekers ontvang.

Die president en mevrou Kruger het 15 jaar en 10 maande, dit wil sê, vanaf Julie 1884 tot Mei 1900 saam in die Krugerhuis gewoon. Hulle kinders – behalwe Tjaart, die jongste – was toe almal reeds getroud.

Op 29 Mei 1900, kort voor die inname van Pretoria deur Brittanje, het die President sy huis finaal verlaat. Sy eggenote het agtergebly tot haar dood in 1901. Familie, vriende en simpatiseerders het hom kom groet. Op dié dag was daar ook ’n seun, ene James F Smith, wat 29 000 handtekeninge van seuns uit Amerika saamgebring het.

Kort voor die President se dood in 1904 het meneer FC Eloff, skoonseun van die President, die Krugerhuis uit die boedel gekoop en dit op die naam van sy seuntjie, Dirk Postma Eloff, laat registreer. In sy afwesigheid is die huis sonder sy medewete as ’n losieshuis verhuur onder die naam “The Presidency”.

President Kruger is op 16 Desember 1904 in Pretoria begrawe. Die begrafnisdiens is op die op terrein, tussen die Krugerhuis en die Gereformeerde Kerk aan die oorkant van die straat, waargeneem. Vanaf April 1920 is die Krugerhuis aan die bond van Afrikaanse Moeders verhuur, sodat dit as kraaminrigting gebruik kon word. Enkele veranderinge is in die huis aangebring om dit as kraaminrigting te gebruik. Sedertdien kan talle Afrikaners spog dat hulle iewers tussen 1920 en 1932 in die Krugerhuis gebore is.

Intussen het stemme opgegaan dat die Krugerhuis as museum ingerig moet word. Momentum hiervoor is verkry met die verkryging van heelwat Kruger-aandenkings wat in 1922 uit die Dordrecht-versameling in Nederland in Pretoria aangekom het. ’n Deel daarvan is aanvanklik in die Ou Museum in Boomstraat uitgestal.

Die huis is op 10 Oktober 1934 luisterryk deur meneer Albert Kuit as museum geopen. Persone wat nou aan die President verbonde was, soos mevrou LJ Jacobz, kolonel HC Bredell, doktor A Heymans en mejuffrou J van Broekhuizen, het waardevolle skenkings van foto’s en persoonlike aandenkings gedoen. Op 6 April 1936 is die huis tot Nasionale Gedenkwaardigheid verklaar. Enkele buitegebou is sedertdien in die agterplaas opgerig om voorsiening te maak vir die groot aantal Kruger-aandenkings, en ook vir ’n woonstel en ’n kantoor. In 1952 het die Suid-Afrikaanse Spoorweë die President se treinkoets aan die Krugerhuis geskenk en is dit agter in die tuin onder ’n afdak geplaas.

Die Krugerhuismuseum ressorteer onder die Nasionale Kultuurhistoriese en Opelugmuseum in Pretoria. Op 10 Oktober 1984 is die honderdjarige bestaan van die huis, en ook die vyftigjarige bestaan van die huis as museum, herdenk.

Die Krugerhuis bly ’n geliefde besoekplek van Afrikaners. Maar ook is dit ’n plek wat deur andertaliges, en veral buitelanders, besoek word om eer aan hierdie groot staatsman te betoon.

Die President van die Zuid-Afrikaansche Republiek, Paul Kruger, het enkele weke in die huis, wat nou as Krugerhuis bekend staan, gewoon en is hier op 14 Julie 1904 oorlede. Die Krugerhuis, wat in 1873 opgerig is, lê langs die Meer van Genève en is in 1910 as 'n museum ingerig en vir die publiek toeganklik gemaak. President Kruger se sterfkamerbed en ander meubels is reeds in 1932 deur Suid-Afrika aangekoop en na die Krugerhuis in Pretoria gebring. Die museum het replikas ontvang.

In 1949 is die sterfhuis van President Kruger aan die Suid-Afrikaanse regering te koop aangebied. Die Federasie van Afrikaanse Kultuurvereniginge (FAK) is versoek om geld in te samel, en nadat Suid-Afrikaners landswyd hulle bydraes tot die koste gemaak het, is die huis op 27 Februarie 1950 gekoop. Die museum is namens die regering deur die Suid-Afrikaanse ambassade in Switserland in stand gehou.

In die negentigerjare kon die regering die onderhoud nie meer bekostig nie, en die FAK het die museum in 1994 weer oorgeneem. Danksy die bydrae van die Uitvoerende Voorsitter van die maatskappy Genfood, Johann Roode, is die Krugerhuis in Clarens gerestoureer en as 'n gastehuis onder die naam "Villa Kruger" bedryf.

In 2005 is die Krugerhuis aan 'n Switserse privaateienaar verkoop. Die FAK het egter 'n servituut oor die sterftekamer van President Kruger behou, en die huis staan ook oop vir die publiek. Tans stel veral besoekers uit Nederland, Duitsland en Rusland belang in die Krugerhuis.

Kruger het op 19 Oktober 1900 met die skip Gelderland na Europa vertrek. In die vyf weke wat hy in die destydse Lourenco Marques vir sy vertrek moes wag, het hy in 'n huis gewoon wat later as Krugerhuis bekend geword het. Die huis is blykbaar op 1967 tot gedenkwaardigheid verklaar op inisiatief van dr. Francisco Velozo, 'n regter van die Portugese hooggeregshof.



</doc>
<doc id="22902" url="https://af.wikipedia.org/wiki?curid=22902" title="SC Corinthians Paulista">
SC Corinthians Paulista

Sport Club Corinthians Paulista is 'n Brasiliaanse sokkerklub in die stad São Paulo. Corinthians is in 1910 gestig.




</doc>
<doc id="22907" url="https://af.wikipedia.org/wiki?curid=22907" title="Katapleksie">
Katapleksie

Katapleksie word gekenmerk deur 'n skielike verlies aan spiertonus. Dit kom voor saam met narkolepsie.


</doc>
<doc id="22908" url="https://af.wikipedia.org/wiki?curid=22908" title="Mirtazapien">
Mirtazapien

Mirtazapien is 'n tetrasikliese antidepressant, verwant aan mianserien. Dit affekteer meesal serotonien reseptore, maar verhoog ook vrystelling van noradrenalien. Dit het ook 'n blokkerende effek op histamien reseptore met gevolglike sedasie.



</doc>
<doc id="22915" url="https://af.wikipedia.org/wiki?curid=22915" title="TSV Aindling">
TSV Aindling

TSV Aindling is 'n sportklub uit Aindling in die deelstaat Beiere in Duitsland, veral bekend vir sy sokkerafdeling. Behalwe sokker, het die klub ook afdelings vir tennis, ysbal, vlugbal, gimnastiek en ski.

Die klub is in 1946 gestig as "TSV Aindling-Todtenweis". Die klub het die huidige naam in 1950 aangeneem en in 1956 het "TSV Pichl" by die klub aangesluit.
Die klub se tuisveld was van 1947 tot 1973 die "TSV-Sportplatz an der Gamlinger Straße", waarna die "Sportanlage am Schüsselhauser Kreuz" betrek is. Die naam is in 1990 verander na die huidige "Stadion am Schüsselhauser Kreuz".

Die klub se grootste prestasie was om in 2003 en 2004 die hoofrondte van die DFB-Pokal te haal.



</doc>
<doc id="22919" url="https://af.wikipedia.org/wiki?curid=22919" title="Northeast Kingdom">
Northeast Kingdom

Vermonters verwys na die streek dikwels as "The Kingdom", en jonger mense in die gebied gebruik soms net die afkorting "N.E.K." Die bewoners van die Northeast Kingdom word gevolglik soms "Nekkers" genoem.

'n Groot aantal romans van die Amerikaanse skrywer Howard Frank Mosher speel in die Northeast Kingdom af. Skrywers is nie die enigste groep wat die landelike rustigheid van die gebied waardeer nie; ook 'n aantal aanhangers van die hippie-beweging uit die sestigerjare, mense wat moeg is vir die stedelike lewe en aanhangers van esoteriese bewegings het hulle hier kom vestig.

Die Northeast Kingdom, wat in die noorde deur die Kanadese provinsie Québec en in die ooste deur die Connecticut-rivier begrens word, behels 56 dorpe en "gores" (dorpe wat nie amptelik geïnkorporeer is nie) en beslaan 2 027 vierkante myl of sowat 21 persent van Vermont se oppervlakte. Die hoogste bergspits is Jay Peak met 'n hoogte van 3 858 voet (1 176 meter) bo seevlak.

Danksy sy ongerepte natuurskoon en sneeuvalle in die winter lok die Northeast Kingdom dwarsdeur die jaar talle toeriste. Naas wintersport staan die streek ook bekend vir sy verruklike kleure in die herfs (die "Indian Summer") en sy esdoringstroop.

In 1997, die laaste jaar waarvoor statistieke beskikbaar is, was sowat tagtig persent van die Northeast Kingdom bosgebiede. 59 persent van die bosse is noordelike hardehoutbome ("Northern hardwood") en 29 persent spar- of dennebome.

Teen die einde van die Ordovisiaanse Tydperk sowat 466 miljoen jaar gelede het twee landmassa's in die gebied gebots en sodoende die Groen Berge gevorm, wat tot by die mees westelike punt van die Northeast Kingdom strek. Die botsing het daarnaas ook druk in die aarde se mantel opgebou waardeur aktiewe vulkane ontstaan het.

Die granietgesteente, wat dikwels naby die berge en in die Connecticut-riviervallei sigbaar word, het sy ontstaan aan vulkaniese uitbarstings te danke. Ander gesteentes soos leisteen (soms met graniet vermeng) en kalksteen is gedurende die Siluriese en Devon-tydperk sowat 400 miljoen jaar gelede gevorm.

Die uitbreiding van gletsers tydens die Ystydperk het die geologie van die gebied duidelik verander. Die Northeast Kingdom was miljoene jare lank met 'n yslaag bedek wat eers sowat 13 500 jaar gelede gesmelt en baie van die rotsblokke na die gebied gebring en landskapsvorme soos die mere Memphremagog, Willoughby en Crystal Lake geskep het. Toe die gletsers teruggetrek het, het die Groen Berge weer verrys, alhoewel hulle later aan erosie onderworpe was.

Soutwater van die Atlantiese Oseaan het later groot dele van Vermont en ook die gebied van die Memphremagog-meer bedek, totdat dit sowat 11 000 jaar gelede weer geleidelik varswater geword het. In hierdie periode het die bosse begin verskyn.



</doc>
<doc id="22922" url="https://af.wikipedia.org/wiki?curid=22922" title="Spilmoondhede">
Spilmoondhede

Die Spilmoondhede (Duits: "Achsenmächte", Italiaans: "Potenze dell'Asse", Japannees: 枢軸国 "Sūjikukoku") was die lande wat die Geallieerdes teëgestaan het tydens die Tweede Wêreldoorlog. Die drie voorste magte, Nazi-Duitsland, die destydse fascistiese Italië en die Japannese Keiserryk, was militêre bondgenote na die ondertekening van die Driepartyepakt in September 1940 en die Spilmoondhede was amptelik gestig. Aan die piek van hul bestaan het die Spilmoondhede ryke oorheers wat groot dele van Europa, Asië, Afrika en die Stille Oseaan gedek het, maar die Tweede Wêreldoorlog het geëindig in hul nederlaag. Soos ook die geval met die Geallieerdes was, was die lidmaatskap van die Spilmoondhede in konstante verandering en sommige nasies het by die Spilmoondhede aangesluit en hulle weer verlaat tydens die verloop van die oorlog.

Die term is vir die eerste keer deur Benito Mussolini in November 1936 gebruik toe hy gepraat het van 'n Rooms-Berlynse spil wat besig was om op te rys uit die vriendskapsverdrag wat deur Italië en Duitsland op 25 Oktober 1936 onderteken is. Mussolini het verklaar dat die twee lande 'n "spil" sou vorm waarom die ander state van Europa sou draai. Italië was oorspronklik 'n teenstander van Duitsland, maar na die Volkebond Italië se oorlog teen Abessinië teengestaan het, het Duitsland Italië ondersteun en is 'n vriendskapsbond tussen dié twee lande geskep. Die bond het in Mei 1939 verander in 'n alliansie wat deur Mussolini die "Verdrag van Staal" genoem is.

Die term "Spilmoondhede" was dan ook die amptelike, gebruiklike term na Duitsland, Italië en Japan die Driepartyepakt op 27 September 1940 onderteken het. Hongarye (20 November 1940), Roemenië (23 November 1940), Slowakye (24 November 1940) en Bulgarye (1 Maart 1941) het later ook by die verdrag aangesluit. Die magtigste militêre lede was Duitsland en Japan. Hierdie twee nasies het in 1936 ook die Anti-Kominternpakt as geallieerdes met mekaar gesluit nog voor die Driepartyepakt bestaan het.


</doc>
<doc id="22924" url="https://af.wikipedia.org/wiki?curid=22924" title="Lys van integrale">
Lys van integrale

Integrasie is een van die hoofbewerkings van kalkulus. Vir differensiasie kan die eenvoudiger dele van 'n funksie maklik gedifferensieer word, wat differensiasie dan vergemaklik, maar dit kan egter nie met integrasie gedoen word nie. Vir gevalle waar daar met komplekse funksies gewerk word, is dit makliker om 'n lys van integrale byderhand te hou.

Vir die doeleindes van hierdie lys word "K" as arbitrêre-integrasiekonstante gebruik.




</doc>
<doc id="22929" url="https://af.wikipedia.org/wiki?curid=22929" title="Ludwigsfelder FC">
Ludwigsfelder FC

Ludwigsfelder FC is 'n sokkerklub uit Ludwigsfelde in die deelstaat Brandenburg in Duitsland.

Die klub is in 1938 gestig as "Rot-Weiß Ludwigsfelde" en het veral werkers van die plaaslike Daimler-motorfabriek as lede getrek. Na die Tweede Wêreldoorlog is die klub deur die Geallieerdes ontbind, maar in 1946 heropgerig as "SG Vorwärts Ludwigsfelde". In 1952 is die klub herdoop, eers na "BSG Aufbau Ludwigsfelde", toe na "BSG Traktor Ludwigsfelde" en in 1953 na "BSG Motor Ludwigsfelde". Na die hereniging van Duitsland is die klub weer herdoop na "SG Motor Ludwigsfelde". Op 30 Mei 1996 het die sokkerafdeling onafhanklik geword as "Ludwigsfelder FC", die huidige naam.

Die klub het die "Brandenburgischenpokal" (Brandenburgbeker) in 2003 gewen en daarmee toegang gekry tot die hoofrondte van die DFB-Pokal, waar daar in die eerste rondte met 1-9 teen SV Werder Bremen verloor is.



</doc>
<doc id="22932" url="https://af.wikipedia.org/wiki?curid=22932" title="Lys van afgeleides">
Lys van afgeleides

Saam met integrasie vorm differensiasie die hoofbewerkings van kalkulus. In die onderstaande lys is "f" en "g" differensieerbare funksies van die reële getal "s". "c" is ook 'n reële getal.

Hierdie lys van afgeleides is voldoende om enige elementêre funksie te differensieer.






</doc>
<doc id="22933" url="https://af.wikipedia.org/wiki?curid=22933" title="Wiesbaden">
Wiesbaden

Wiesbaden is die hoofstad van die Duitse deelstaat Hesse met 'n bevolking van 278 456 (soos op 30 Junie 2019). Die sowat 20 000 soldate, familielede en nie-militêre personeel van die Amerikaanse Weermag se Europese hoofkwartier, wat hier gesetel is, is hierby nie ingereken nie. 

Die metropolitaanse gebied van Wiesbaden sluit die aangrensende Rheingau-Taunus-distrik, die stede Eppstein, Hochheim am Main en Hofheim am Taunus en die dorpe Bischofsheim en Ginsheim-Gustavsburg met altesaam 560 000 inwoners in. Die stad is naas Frankfurt am Main, Mainz, Darmstadt, Offenbach am Main en Hanau een van die kernstede van die Ryn-Maingebied.
Die genesende krag van Wiesbaden se warmbaddens is reeds deur die Romeine gewaardeer. Met altesaam vyftien warm- en mineraalbaddens is Wiesbaden een van die oudste badoorde in Europa. Die stad se gesondheids- en spabedryf het veral in die 18de en 19de eeu gefloreer toe badoordvakansies en warmbron-waterkure saam met die vermaakprogram, wat vir badgaste aangebied is, 'n belangrike sosiale gebeurtenis geword het. As een van die vernaamste badplase en kuuroorde op die vasteland, wat deur doeltreffende en ambisieuse stadsbeplanning en die versmelting van stedelike en landskapsargitektuur tot 'n luukse spa van wêreldfaam uitgebou is, het Wiesbaden se lang lys van befaamde badgaste persoonlikhede soos Johann Wolfgang von Goethe, Johannes Brahms en Fjodor Dostojefski asook talle lede van Europa se vernaamste vorstehuise ingesluit. 

Gedurende die Tweede Wêreldoorlog het Wiesbaden, alhoewel ook hier sowat 'n kwart van alle geboue vernietig is, verwoestende lugaanvalle soos dié in Frankfurt am Main en Kassel gespaar gebly. Baie van die stad se historiese boukuns kon dus bewaar word.

Wiesbaden is 'n belangrike spilpunt van Duitsland se spoorwegnetwerk en huisves 'n verskeidenheid nywerhede, waaronder metaalverwerking, sement- en betonvervaardiging, elektroniese bedrywe, masjienbou, vervoertoerusting en voedselverwerking. Media- en kreatiewe bedrywe in die stad sluit drukkerye, uitgewerye en rolprentateljees in. Danksy sy ligging in een van Duitsland se voorste wynboustreke het Wiesbaden self tot 'n sentrum van die wynbedryf ontwikkel en staan onder meer bekend vir sy voortreflike vonkelwyn (Duits: "Sekt").

Twee federale instellings is in Wiesbaden gesetel. Die "Bundeskriminalamt" (BKA) koördineer misdaadbestryding op nasionale vlak in samewerking met soortgelyke agentskappe in die sestien deelstate, beveg en ondersoek misdaad oor internasionale grense heen, beskerm lede van Duitsland se grondwetlike liggame (parlement, federale raad, federale president, federale regering en konstitusionele hof) en tree in sy hoedanigheid as Nasionale Sentraalburo as Duitsland se verteenwoordiger by Interpol op. Die "Statistisches Bundesamt" is Duitsland se nasionale buro vir statistiek.

In die Romeinse tydperk was daar in die gebied van die huidige middestad 'n nedersetting waarna 'n Romeinse bron in 121 n.C. as "Aquae Mattiacorum" verwys (Latyn vir "die Waters van die Mattiakers" - die "Kurhaus" of badhotel van Wiesbaden dra derhalwe die opskrif "Aquis Mattiacis" - "Gewy aan die waters van die Mattiakers"). Die naam verwys na die Mattiakers, 'n Chattiese stam wat hier destyds gesetel was, en dui ook daarop dat die plaaslike warmbaddens in dié tyd reeds deur Romeinse soldate en burgerlikes gebruik is.

Aquae Mattiacorum was die hoofnedersetting van dié stam se administratiewe eenheid (Latyn: "Civitas Mattiacorum"). Die toekenning van die status van "civitas" dui op 'n relatief hoë vlak van verstedeliking en Romanisering en was beperk tot groter stameenhede. Die oudste oorlewering van die huidige stadsnaam word aan Einhard, die biograaf van Karel die Grote, toegeskryf wat omstreeks 828/830 na "Wisibada" verwys.

Wiesbaden se suidelike stadsdele is aan die regteroewer van die Ryn teenoor Mainz, die hoofstad van die deelstaat Rynland-Palts, geleë - juis waar die rivier deur die Taunus-bergreeks gedwing word om sy loop in 'n weswaartse rigting te verander. Die Taunus verrys noord van die stad met sy hoofbergkam wat hier in noordoostelike rigting loop.

Wiesbaden se middestad is sowat vyf kilometer van die Rynrivier af in 'n uitgestrekte bekken tussen die Taunus-bergpieke in die noorde, die Bierstädter Höhe en die Hainerberg in die ooste, die Mosbacher Berg in die suide en die Schiersteiner Berg, 'n Taunus-uitloper, in die weste geleë. Net 'n smal terrein aan die oostekant van die bergpiek Mosbacher Berg, waar die hoofstasie van Wiesbaden opgerig en die straat Mainzer Straße aangelê is, bied toegang tot die Ryn.
Danksy sy ligging teen die suidelike voetheuwels van die Taunus-bergreeks, wat die stadsgebied in die noorde, ooste en weste omsluit en teen koue winde beskerm, het Wiesbaden 'n aangename en gematigde klimaat. Die Rynvallei se vlakte in die suide is die enigste opening. Die gemiddelde jaarlikse temperatuur is 9,8 °C, met 'n gemiddelde jaarlikse neerslag van 638 mm en 'n gemiddeld van 1 565 sonskynure per jaar. Wiesbaden is sodoende een van die warmste stede in Duitsland. 

Die ligging in 'n vallei tussen berge - 'n sogenaamde keteldal - plaas egter beperkings op die natuurlike luguitruiling in die middestad. Nog omstreeks 1900 is winde, wat uit die Taunusreeks gewaai het, in die warm somermaande as aangenaam beskryf. Gedurende die 1950's en 1960's is die lugkorridor egter dig bebou sodat Wiesbaden se ligging binne 'n byna geslote keteltal tans tydens ongunstige windtoestande nadelige uitwerkings op die stad se mikroklimaat het.

Volgens 'n besluit van Wiesbaden se magistraat, wat op 3 Mei 1905 geneem is, is 'n wapenskild met drie geel (goue) lelies teen 'n blou agtergrond as Wiesbaden se amptelike heraldiese simbool aanvaar. Met dié besluit is 'n geskil oor die stad se simbole besleg. Voor die besluit is twee verskillende stedelike simbole - seël en stadswapen - met mekaar vermeng en verwar. 

Seël en wapen vervul verskillende funksies. So is seëls sedert die vroeë Middeleeue as bewysmiddel en vir die sertifisering van dokumente gebruik, terwyl wapens eers vanaf die laat 12de eeu tydens riddertoernooie vertoon is - hoofsaaklik as herkenningsteken en eiendomsmerk.

Die geskiedenis van Wiesbaden strek meer as tweeduisend jaar terug na die verlede toe Keltiese bewoners hulle in die gebied gevestig het. Maar eers in die vroeë 19de eeu, toe dit tot administratiewe setel van die nuutgestigte Hertogdom Nassau verhef is, is die voorheen beskeie nedersetting met sy nou straatjies uitgebou tot 'n statige setel van hertoë en weelderige kuuroord, en het die bevolking vinnig gegroei - van slegs 2200 omstreeks 1800 tot 100 000 'n eeu later.

Die hertoë uit die Huis Nassau het groot moeite gedoen om Wiesbaden se infrastruktuur volgens sy nuwe politieke status te ontwikkel. Die Kuursaal (voltooi in 1810) en die nuwe teater (1827) het in die kulturele en vermaakbehoeftes van besoekers voorsien. Saam met die luukse en kuurhotelle "Nassauer Hof" en "Vier Jahreszeiten" het dié twee openbare geboue die sogenaamde "Kurzentrum" gevorm wat vir sy gesofistikeerde boukuns bekend gestaan het. Wiesbaden se klassisistiese argitektuur met statige woongeboue langs breë lane is hoofsaaklik deur die hertoglike bou-inspekteur Zais ontwerp.

Toe die Hertogdom Nassau in 1866 by die Koninkryk Pruise ingelyf is, is Wiesbaden as die administratiewe setel van die nuwe Pruisiese provinsie Hesse-Nassau aangewys. In die Duitse Keiserryk het Wiesbaden 'n nuwe bloeitydperk as kuuroord beleef nadat die keisers uit die Huis Hohenzollern van die stad hul gunsteling-herstellingsoord en -somerresidensie gemaak het. Die "Weltkurort" se jaarlikse besoekergetal het tot sowat 200 000 gestyg, terwyl talle miljoenêrs, afgetrede militariste en ander welgestelde pensioenarisse hulle hier gevestig het. En al is geen nywerhede binne die stadsgrense toegelaat nie (voorstede soos Biebrich en Schierstein am Rhein met hul uitgebreide chemiese aanlegte is in die Wilhelminiese tydperk opsetlik nie by Wiesbaden ingesluit nie), het die vinnig groeiende boubedryf en dienstesektor talle werksgeleenthede geskep.

Wiesbaden se vinnige groei in die laaste derde van die 19de en vroeë 20ste eeu is veral deur die twee keisers Wilhelm I en Wilhelm II aangedryf. Ter ere van dié twee monarge is Wiesbaden se Wilhelmstraße tot 'n soort "via triumphalis" uitgebou, het 'n indrukwekkende stasiegebou as ontvangslokaal ontstaan en 'n teater opgerig waar die twee majesteite talle opvoerings bygewoon het. Wilhelm I het in 1867 as koning van Pruise sy eerste besoek aan die stad gebring. Hy was die drywende krag agter die oorname van alle badgeriewe deur die munisipale owerheid teen 'n lae prys. Vervolgens het hy die bad verskeie kere besoek - meestal in April, soos sy lyfarts hom aangeraai het.

Sy seun, keiser Friedrich III, het as kroonprins eweneens verskeie kere besoeke aan Wiesbaden gebring. As keiser het hy nie meer die tyd hiervoor gevind nie. Ná 'n koer regeringstyd van slegs 99 dae is hy in 1888 aan keelkanker oorlede. 'n Monument voor die hotel Nassauer Hof is tot sy nagedagtenis opgerig. Sy opvolger as keiser, Wilhelm II, was al verskeie kere gas in Wiesbaden voordat hy as regent in 1890 hier die Oostenrykse keiserin Sissi ontmoet het. Anders as grootvader Wilhelm I was dit nie die genesende krag van Wiesbaden se baddens wat hom na die stad gelok het nie, maar die aantreklike lewe en tydverdrywe in die "Nice van die Noorde", soos Wiesbaden destyds genoem is. Wilhelm II het die bou van 'n nuwe teater bevorder en ook gereeld die perdewedrenne besoek wat tot sy eer georganiseer is. Die keiser se vakansies in Wiesbaden het beduidende aandag in die Duitse media geniet en van Wilhelm II - 'n monarg met 'n ekstroverte persoonlikheid - een van die eerste mediasterre gemaak.

Tot vandag toe weerspieël die boukuns in Wiesbaden se middestad die behoeftes en aspirasies van die keiserlike hof, militariste en bourgeoisie uit die Belle Époque-tydperk. Die fasades of hele ontwerpe vir openbare geboue en privaat villa's is dikwels ontleen aan strukture en style uit die verlede soos paleise, kastele en tempels. Woonkwartiere vir die laer klasse is doelbewus in die oorspronklik redelik ontoeganklike heuwelterrein van die Heidenberg uitgeplaas, teen 'n behoorlike afstand van die kuur-, regerings- en spogbuurte wat besoekers as die "poort tot die stad" waargeneem het. In die noordweste van Wiesbaden het 'n voorstad ontstaan wat ambagsmanne, kuurpersoneel en dagloners gehuisves het.

In die laaste derde van die 19de eeu het Wiesbaden se welgesteldes hulle teruggetrek na die groen buurte oos van die historiese stadskern. Hier, in die uitgestrekte parkagtige tuine, kon paleise en landelike herehuise as argitektoniese voorbeeld vir deftige en romantiese woon- en leefstyle vir die Tweede Ryk se elites dien.

Die Eerste Wêreldoorlog en die ineenstorting van Europa se adellike magstrukture het Wiesbaden se kuurekonomie en leefstyl 'n nekslag toegedien. Die ontbinding van die Duitse Keiserryk, die besetting van die Rynland deur Franse en Britse magte tussen 1919 en 1930 en separatistiese neigings in dié gebied, asook die nuwe doeanegrense, wat destyds gebesig is, het Wiesbaden toenemend geïsoleer. In 'n stad, wat voor die oorlog een van die hoogste per capita-belastinginnames in die Duitse Ryk aangeteken het, het die getal behoeftiges skielik toegeneem. 

Met die inlywing van industriële voorstede soos Biebrich en Schierstein is tussen 1926 en 1928 'n poging onderneem om 'n nuwe ekonomiese fondament te vestig. Die Groot Depressie het egter alle verwagtinge van nuwe ekonomiese groei laat vergaan. In 1932 was 'n kwart van die ekonomies aktiewe bevolking werkloos. Twee jaar later is Wiesbaden tot "Notstandsgemeinde" (munisipaliteit wat in 'n ekonomiese noodtoestand verkeer) verklaar.

Die lugaanval, wat 'n vloot van 500 viermotorige Britse Avro Lancaster-bomwerpers met meer as 2 000 ton bomme die nag van 2 op 3 Februarie 1945 op Wiesbaden geloods het, was die swaarste tydens die oorlog wat 516 menselewens geëis, 28 000 inwoners dakloos gelaat en groot dele van die "Kurviertel" vernietig het. Nogtans het die stad groter verwoesting gespaar gebly omrede die bomwerpers hul beplande teikens grotendeels gemis het. Die befaamde hotel "Vier Jahreszeiten" in Wilhelmstraße was een van die historiese geboue wat deur die bombardement vernietig is. Die raadsaal, badhotel en stadskasteel is ernstig beskadig. Nog kort voor die einde van die oorlog is die jagkasteel Platte, wat buite die stad geleë was, deur bomme getref. Sy ruïne is later deur 'n glasdak teen verwering beskerm.

Die Russies-Ortodokse Sint Elisabethkerk en begraafplaas getuig van die groot Russiese gemeente wat hier gesetel was, asook die dinastiese verbintenis met Rusland. Die kerk is ter nagedagtenis van die jong grootvorstin en hertogin van Nassau, Elisabeth Michajlowna, opgerig wat op die ouderdom van slegs 19 jaar in die kraambed oorlede is, kort nadat sy geboorte aan die vorstelike paar se eerste kind geskenk het.



</doc>
<doc id="22939" url="https://af.wikipedia.org/wiki?curid=22939" title="SF Oestrich Iserlohn">
SF Oestrich Iserlohn

SF Oestrich Iserlohn is 'n sokkerklub uit Iserlohn in die deelstaat Noord-Rynland-Wesfale in Duitsland. "Oestrich" is 'n stadsdeel van Iserlohn.

Die klub is oorspronklik in 1911 gestig as "Oestricher Fußballclub" en het later met die sokkerafdeling van "Turnverein Oestrich von 1881" saamgesmelt. Na die Tweede Wêreldoorlog is die klub deur die Geallieerdes ontbind en eers weer op 10 September 1949 herstig as "Fußballverein Sportfreunde Oestrich". In 1975 het die dorp Oestrich 'n stadsdeel van Iserlohn geword en is die huidige naam aangeneem.



</doc>
<doc id="22941" url="https://af.wikipedia.org/wiki?curid=22941" title="Frans-Guyana">
Frans-Guyana

Frans-Guyana (Frans: "Guyane française" [ɡɥijan fʁɑ̃sɛz] of "La Guyane", Frans-Guyana Kreool: "laGwiyann") is 'n oorsese département (Frans: "département d'outre-mer, of DOM") van Frankryk geleë aan die noordelike kus van Suid-Amerika. As deel van Frankryk is Frans-Guyana ook deel van die Europese Unie se grondgebied, word die euro as geldeenheid gebruik en geniet inwoners dieselfde regte as alle ander Franse burgers. Frans-Guyana verkies twee "députés" en een senator tot die "Assemblée Nationale" in Parys en word in die Europese parlement in Straatsburg verteenwoordig.

Frans-Guyana is oorspronklik deur 'n aantal inheemse Amerikaanse volke bewoon. In die 17de eeu is die gebied deur Frankryk gekoloniseer. Die eerste Franse ekspedisie na Guyana het in 1604 plaasgevind. Dit sou egter 'n aantal dekades neem voor Franse beheer oor die gebied gevestig is. Franse vestiging was aanvanklik op die eiland Cayenne toegespits. Cayenne is van die res van die vasteland geskei deur 'n aantal riviere en riviermondings. In 1664 het 'n Franse maatskappy daarin geslaag om Cayenne van Nederlandse setlaars te buit. Die Franse sou die eiland egter weer drie jaar later aan 'n Engelse mag verloor. Eers in 1676 slaag Frankryk daarin om volledig van Cayenne en die omliggende kus besit te neem.

Die hoof vestigingsmeganisme in Frans-Guyana was die aanlê van plantasies wat arbeidsintensief was. Om die rede is slawe uit Afrika ingevoer. Die slawebevolking het gou die grootste deel van die bevolking uitgemaak. In 1763 is 'n poging deur die Franse regering aangewend om grootskaalse Europese migrasie na Kourou te bewerkstellig. Sowat 12 000 Europeërs is binne 'n paar maande na die kolonie gestuur. 7 000 sou egter aan malaria en geelkoors omkom en die res moes gerepatrieer word.

Ná die Franse Rewolusie is die slawe in 1794 vrygestel. Dit sou egter 'n kortstondige vryheid wees aangesien hulle weer in 1802 "verslaaf" is. In 1809 beset Portugal, met Engelse ondersteuning, Frans-Guyana. Franse beheer is vyf jaar later in terme van die Verdrag van Parys herstel. In 1842 is slawerny finaal in die Franse Ryk beëindig. Voormalige slawe het die plantasies verlaat om bestaansboerdery te bedryf en die plantasiestelsel het in duie gestort. Plantasie-eienaars en koloniale amptenare het sonder veel sukses gepoog om huurarbeiders uit Afrika, Indië, China en Madeira te lok.

In 1852 is 'n strafkolonie gestig wat tot in tot 1951 diens sou doen. Beroemde gevangenes wat hier aangehou is sluit Alfred Dreyfus en "Papillon" in. Baie gevangenes sou sterf insluitend 7 600 van die 18 000 wat in die eerste vyftien jaar na die kolonie verban is. Die teenwoordigheid van die strafkolonie het afbreuk gedoen aan die beeld wat die kolonie gehad het en te same met die reputasie dat dit nie geskik is vir Europese bewoning nie soos deur die mislukte Kourou vestiging poging beklemtoon, het verhoed dat noemenswaardige immigrasie plaasgevind het. In die 1850's en 1860's het die ontdekking van goud tot 'n goudstormloop gelei wat wel duisende immigrante uit naburige gebiede gelok het.

In die laat 19de eeu het 'n grensgeskil met Brasilië ontstaan oor 'n groot stuk woudgebied. Die voorval het gelei tot die kortstondige bestaan van die pro-Franse onafhanklike staat Counani in die bestrede gebied en gevegte tussen setlaars voordat die geskil hoofsaaklik in Brasilië se guns besleg is ná bemiddeling deur die Switserse regering.

Tydens die Tweede Wêreldoorlog het die plaaslike administrateurs ná die val van Frankryk, ten spyte van sterk plaaslike gevoel ten gunste van die Vrye Franse beweging onder Generaal Charles de Gaulle, besluit om getrouheid aan die pro-Duitse Vichy regering van Maarskalk Henri Pétain te sweer. Op 18 Maart 1943 is die Vichy-georiënteerde owerheid egter uitgeset deur 'n pro-Geallieerde komitee wat deur die Franse militêre magte en die meerderheid van die bevolking ondersteun is. Op 19 Maart 1946 het Frans-Guyana 'n oorsese departement van Frankryk geword waarmee die koloniale status van die gebied opgehef is.

In die 1970's het Hmong-vlugtelinge uit Laos hulle in die gebied gevestig. Die eerste groep van 45 Hmong het in 1977 in Cayenne aangekom waarna hulle na 'n nuwe stuk grond in die Amazonewoud geneem is wat hulle Cacao genoem het. Byna 2 000 Hmong het hulle mettertyd in Frans-Guyana gevestig. Alhoewel die Hmong steeds slegs ongeveer 1% van die bevolking uitmaak, beheer hulle vandag ongeveer 70% van die gebied se landbou. In die 1970's en 1980's het 'n onafhanklikheidsbeweging momentum gekry. Betogings deur onafhanklikheidsgesindes het mettertyd al hoe meer luidrugtig geraak. Betogings in 1996, 1997 en 2000 het almal op geweld uitgeloop. Die land se ligging in Suid-Amerika maak dit geskik as basis vir Franse troepe sou die land ooit 'n behoefte aan so 'n basis hê.

Frans-Guyana is as deel van Frankryk ook deel van die Europese Unie, die grootste deel buite Europa, met een van die langste EU eksterne grens. Te same met die Spaanse enklaves in Afrika, Ceuta en Melilla, is dit een van slegs drie EU gebiede buite Europa wat nie 'n eiland is nie. Die staatshoof van Frans-Guyana is die President van die Franse Republiek wat 'n Prefek (Frans: "Préfet") as sy verteenwoordiger aan stel. Daar is twee wetgewende liggame: die 19-lid "Conseil Général" en die 34-lid "Conseil régional de Guyane", beide verkose. Frans-Guyana het twee députés en een senator in die "Assemblée Nationale" in Parys en word in die Europese parlement in Straatsburg verteenwoordig. Frans-Guyana is tradisioneel polities konserwatief maar die sosialiste party het onlangs veld gewen. Hoewel baie inwoners ten gunste van groeter outonomie is, is baie mins mense ten gunste van algehele afhanklikheid.

'n Chroniese aangeleentheid waarmee Frans-Guyana belas is, is die instroming van onwettige immigrante en klandestiene gouddelwers uit Brasilië en Suriname. Die grens tussen die département en Suriname wat die onderwerp van 'n grensgeskil met Suriname is, word gevorm deur die Maronirivier wat deur digte reënwoude vloei en moeilik is om deur die "Gendarmerie nationale" en die Franse Vreemdelinge Legioen te patrolleer. Kwik wat in die delwery gebruik word in die rivier gestort wat tot geweldige ekologiese skade lei insluitend die vergiftiging van vis wat 'n stapelvoedsel van die inheemse Indiaanse bevolking is. Die gouddelwery het ook gelei tot malaria en VIGS, smokkelary, en moorde wat plaasvind as deel van gevegte tussen wedywerende bendes.

Frans-Guyana word verdeel in 2 departmentele arrondissements, 19 kantons en 22 communes:

Alhoewel Frans-Guyana kultureel verwant is aan die Frans-sprekende gebiede van die Karibiese gebied word Frans-Guyana nie as deel daarvan beskou nie aangesien die Karibiese See heelwat verder Wes geleë is.

Frans-Guyana is in die ekwatoriale woud gedeelte van Suid-Amerika geleë. Frans-Guyana bestaan uit drie hoof geografiese gebiede: 'n plat moerassige kusstrook, die "terres basses" waar die meeste mense woon, 'n breë sentrale plato wat bedek is met digte byna ontoeganklike reënwoud, en die "terres hautes", of hoogland, wat geleidelik tot by die beskeie Tumac-Humac berge aan die Brasiliaanse grens styg. Frans-Guyana se hoogste piek is Bellevue de l'Inini (851 m). Ander berge sluit in Mont Machalou (782 m), Pic Coudreau (711 m) en Mont St Marcel (635 m), Mont Favard (200 m) en Montagne du Mahury (156 m). Verskeie klein eilandjies word langs die kus aangetref insluitende die drie Iles du Salut eilande wat Devil's Island en die afgeleë Ile de Connetable insluit.

Frans-Guyana word van Brasilië geskei deur die Tumuc-Humac bergreeks in die Suide en die Oyapockrivier in die Ooste. Die Maroni-, Litani, en Lawariviere dui die grens met Suriname in die Weste aan.

Die Barrage de Petit-Saut hidroëlektriese dam in die noorde van Frans-Guyana vorm 'n mensgemaakte meer en verskaf elektrisiteit.

Die klimaat van Frans-Guyana is tropies met 'n gemiddelde jaarlikse temperatuur van 26,7° C. Koel seebriese het 'n matigende invloed in die kusgebied. Die droë seisoen duur van Junie tot November en word gevolg deur stortreën wat die swaarste uitsak in April en Mei. Die gemiddelde reenval in Cayenne is omtrent 3200 mm.

Frans-Guyana is sterk afhanklik van Frankryk vir subsidies en goedere. Die hoof nywerhede is vissery, wat verantwoordelik is vir driekwart van die gebied se uitvoere, goudmynbou en bosbou. Verder dra die Guiana Ruimtesentrum (Frans: "Centre Spatial Guyanais") by Kourou ongeveer 25% van die BBP en verskaf werk aan sowat 1700 mense. Die sentrum is in 1964 net buite Kourou in gestig. Die ligging is gekies as gevolg van die gunstige breedstegraad naby die ewenaar. Dit is in 1968 in bedryf gestel en van 1979 dien dit veral as lanseer terrein vir die Europese Ruimte Agentskap se Ariane vuurpyle wat nou meer as die helfte van die wêreld se sattliete in wentelbaan plaas.

Daar is weinig vervaardiging in Frans-Guyana en landbou is onderontwikkeld. Toerisme, veral eko-toerisme is aan die groei. Werkloosheid is 'n groot probleem teen ongeveer 20% tot 30%. In 2004 was die BBP per capita van Frans-Guyana 12 887 euro, wat ongeveer 60% van die van die Europese Unie gemiddeld is en die hoogste in Suid-Amerika.

Frans-Guyana se hoof lughawe is Cayenne-Rochambeau geleë in die Matoury commune, 'n suidelike woonbuurt van Cayenne. Daar is een vlug per dag na Parys (Orly Lughawe), en een vlug per dag wat van Parys af arriveer. Ander roetes sluit in die na Fort-de-France, Pointe-à-Pitre, Port-au-Prince, Miami, Macapá, Belém, en Fortaleza.

Frans-Guyana se hoof seehawe is Dégrad des Cannes, geleë in die rviermonding van die Mahuryrivier, in die commune Remire-Montjoly, 'n suidoostelike woonbuurt van Cayenne. Byna al Frans-Guyana se in- en uitvoere word deur die hawe behartig. Die hawe is in 1969 gebou en het die ou hawe van Cayenne vervang wat nie die moderne verkeerslas kon hanteer nie.

'n Teerpad van Régina na Saint-Georges de l'Oyapock, by die Brasiliaansegrens, is in 2004 oopgestel wat die pad van Cayenne na die Brasiliaanse grens voltooi het. Dit is nou moontlik om per teerpad van Saint-Laurent-du-Maroni aan die Surinaamse grens tot by Saint-Georges de l'Oyapock langs Brasilië te ry. Na 'n verdarg wat in Julie 2005 geteken is word 'n brug tans oor die Oyapockrivier gebou wat in 2008 geopen behoort te word. Die brug sal die eerste oorloand kruising tussen Frankryk en Brasilië in plek stel en dit sal inderdaad die eerste keer wees dat Frans-Guyana met die res van die wêreld verbind word. Na die oopstel van die brug sal dit moontlik wees om tot by Macapá, die hoofstad van die Amapá deelstaat in Brasilië te ry.

Frans-Guyana se bevolking van 202 000 (Januarie 2006 geskat.), wat meestal langs die kus woon, is etnies baie divers. Volgens die 1999 is slegs 54,4% van Frans-Guyana in Frans-Guyana gebore, 11,8% is in Metropolitaanse Frankryk, 5.2% die Franse karribiese départements (Guadeloupe en Martinique), en 28,6% ander lande gebore (vernaamlik Brasilië, Suriname, en Haïti).

Guianese Kreole, mense van hoofsaaklik Afrika herkoms gemeng met Franse herkoms, is die grootste etniese groep. Skattings oor die presiese persentasie wissel afhangende daarvan of die groot Haïtiese gemeenskap ook ingesluit word, maar word gereken op ongeveer 60% tot 70% at Haïtiane ingesluit word en 30% tot 50% andersins. Ongeveer 14% is Europeërs waarvan meeste Franse is.

Die hoof Asiese gemeenskap is die Hmong uit Laos (1,5%) en Chinese (3,2%, hoofsaaklik uit Hongkong en Zhejiang provinsie). Daar is ook klein groepe uit verskeie Karibbiese eilande, hoofsaaklik Sint Lucia.

Die hoofgroepe wat in die binneland woon is Marrone en Indiane. Die Marrone is afstammelinge van ontsnapte slawe uit Afrika wat hoofsaaklik langs die Maronirivier woonagtig is. Die hoof Marongroepe is die Paramacca, Aucan (wat beide ook in in Suriname voorkom) en die Boni (Aluku).

Die hoof indiaanse groepe, wat ongeveer 3%-4% van die bevolking uitmaak, is die Arawak, Emerillon, Galibi (nou die Kaliña genoem), Palikour, Wayampi (ook beklend as die Oyampi) en Wayana.

Die hoof godsdiens in die gebied is Rooms-Katolisisme. Die Marrone en sommige Indiaanse gemeenskappe bedryf egter steeds hulle eie gelowe. Die Hmong is ook hoofsaaklik Katoliek as gevolg van die invloed van die Katolieke sendelinge wat gehelp het om hulle na Frans-Guyana te bring.


</doc>
<doc id="22949" url="https://af.wikipedia.org/wiki?curid=22949" title="Sakesektore">
Sakesektore

Sakesektore is die verskillende sektore waarin die sakewêreld verdeel word ten einde dit te klassifiseer of te groepeer volgens die algemene aard van hul aktiwiteite en waar hulle in die produksieproses inpas. Daar is drie sakesektore, naamlik:

Die grootste sektor in Suid-Afrika is die tersiêre sektor.

Die drie sektore, hul hoofrolle en voorbeelde van hierdie rolle kan in die tabel hieronder gesien word. 'n Duidelike onderskeid is nie altyd moontlik nie en 'n onderneming kan in meer as een sektor bedrywig wees.



</doc>
<doc id="22950" url="https://af.wikipedia.org/wiki?curid=22950" title="Knysnabos">
Knysnabos

Die inheemse bosse van Knysna strek van Mosselbaai in die weste tot by Harkerville in die ooste en beslaan sowat 45 000 ha regerings- en private grond. Saam met die Tsitsikamabosse verder oos is dit die grootste natuurlike boskompleks in Suid-Afrika. Bosreuse oortrek met hangende korsmos, bosdruiwe ("Rhoicissus tomentosa") en heldergroen mos, gepaard met varingbedekte ooptes en kabbelende strome, skep 'n unieke wonderland wat bosvoëls soos die Knysnaloerie ("Tauraco corythaix") huisves. Daar is 125 boomspesies, onder andere Outeniekwa- en regte geelhoutbome, rooi- en witelsbome, stinkhoutbome, ysterhout-, witpeer- en assegaaibome, terwyl digte ondergroei en boomvarings welig in die bos groei.


</doc>
<doc id="22951" url="https://af.wikipedia.org/wiki?curid=22951" title="Knysna-olifant">
Knysna-olifant

Die Knysna-olifante is 'n byna uitgestorwe, geïsoleerde populasie van Savanne-olifante ("Loxodonta africana") wat in die Knysnabos aangetref word. Gouna, gepaard met die aanliggende Diepwalle-, Buffelsnek- en Knysnabos, vorm deel van die gebied wat deur die laaste oorblywende Knysna-olifante bewoon is.

Die naam Knysna-olifant is in die Afrikaanse letterkunde deur boeke soos Kringe in ’n bos gepopulariseer en dui op die plek waar die olifante aangetref word eerder as 'n afsonderlike spesie.

Die woude het in die 1870's na raming 400 tot 500 olifante gehuisves, maar teen 1913 was daar net 'n skrale 13 oor. 'n Opname wat in 1968 en 1969 gemaak is, het net 10 olifante gevind. Geen stappe is egter gedoen om hul toekoms te beveilig nie, en teen 1979 het die bevolking tot drie gekwyn: 'n koei, kalf en 'n ou bul. Die spore van 'n pasgebore kalf is in Desember 1988 ontdek, maar dit was eers in Junie 1994 dat 'n poging aangewend is om die Knysna-bevolking te laat herleef deur drie jong olifantkoeie uit die Nasionale Krugerwildtuin hierheen te bring. Nadat die drie byna twee maande lank in 'n boma by Diepwalle aangehou is, is hulle in September 1994 losgelaat. 'n Uitgebreide soektog het egter net een olifant, die ou bul, opgelewer. Die jongste kalf is ongeveer twee weke ná die vrylating aan longontsteking dood, terwyl die oorblywende twee koeie nie by hul bostuiste kon aanpas nie. Nadat hulle private eiendom beskadig het, is die twee oorlewende olifante in die Shamwari-wildreservaat naby Port Elizabeth hervestig. Toe, in September 2000, is 'n jong bul onverwags in die Gounabos opgemerk.



</doc>
<doc id="22954" url="https://af.wikipedia.org/wiki?curid=22954" title="Hoofkarakter">
Hoofkarakter

'n Hoofkarakter of protagonis is 'n karakter in 'n verhaal, drama of storie van wie verskillende fasette uitgebeeld word. Die hoofkarakter verras gewoonlik die leser op oortuigende wyses, en weens die karakter se kompleksheid en deurlopende ontwikkeling word daar na só 'n karakter verwys as 'n ronde karakter.

'n Hoofkarakter kan 'n buitestaanderfiguur wees. Só 'n buitestaander is gewoonlik 'n sensitiewe persoon wat dieper en meer as die gewone mens sien. Buitestaanders is dikwels geslote, afsydige en swygsame mense.

Die hoofkarakter is die protagonis en teenoor hom of haar staan die teëspeler, of antagonis. Dikwels wedywer hulle oor 'n derde persoon of mag, die tritagonis. Dit kan 'n fisiese persoon soos 'n vrou of 'n man wees, maar dit kan ook iets soos 'n familieplaas of sakeryk wees.


</doc>
<doc id="22960" url="https://af.wikipedia.org/wiki?curid=22960" title="Megagreep">
Megagreep

'n Megagreep is 'n eenheid van inligting of rekenaarberging wat gelykstaande is aan óf 1000² grepe of 1024² grepe, afhangende van die konteks waarin dit gebruik word. In baie seldsame gevalle word die term gebruik om 1000×1024 voor te stel. "Megabyte" word algemeen verkort na MB. Hierdie simbool moet egter nie verwar word met "Mb" nie, want "Mb" is die simbool vir "megabit" en nie "megabyte" nie. Die term "megabyte" is in 1970 vir die eerste keer gebruik. 

Die term "megagreep" is dubbelsinnig omdat dit algemeen gebruik word en twee waardes het, naamlik 1000² grepe of 1024² grepe. Die verwarring het aanvanklik begin toe daar ander benamings vir verskillende magte van die greep gebruik moes word, maar daar toe nog geen amptelike terme daarvoor was nie. 1024 (2¹º) is byvoorbeeld nagenoeg gelyk aan 1000 (10³), en daarom is name van die SI-eenhede wat "rofweg" ooreengestem het met die eenhede wat eintlik bedoel is, gebruik. Juis om hierdie rede het regerings- en ander organisasies hierdie probleem aangespreek deur mense aan te moedig om die term "megagreep" slegs te gebruik wanneer daar na 1000² grepe verwys word, en "mebigreep" wanneer daar na 1024² grepe verwys word. Hierdie verandering is al deur vele sagtewareprojekte in hul produkte aangebring, maar baie lêerbestuurdersprogramme gebruik nog "megagrepe" om die lêergroottes mee uit te druk.




</doc>
<doc id="22971" url="https://af.wikipedia.org/wiki?curid=22971" title="Prefek (Frankryk)">
Prefek (Frankryk)

'n Prefek (Frans: "préfet") in die Franse regeringstelsel is die Franse staat se verteenwoordiger 'n département of région. Onder-prefekte (Frans: "sous-préfets") is verantwoordelik vir die onderafdelings van départemente, arrondissements. Die kantoor van 'n prefek staan as 'n prefektuur (Frans: préfecture) bekend en die van 'n Onder-prefek 'n onder-prefektuur (Frans: "sous-préfecture"). Die prefek van die "département" wat die hoofstad van die région (Frans "chef-lieu de région") bevat, is ook die "préfet de région", of te wel die prefek van die "région".

Prefekte werk onder die Minister van Binnelandse Sake en hulle pligte sluit in verteenwoordiging van die staat aan plaaslike regerings, sekuriteit, koördinering van die polisie en gendarmerie magte, hantering van groot kriesisse en nood burgerbeskerming prosedures, veiligheid, verantwoordelikheid vir amptelike dokumente soos identitietskaarte en paspoorte, bestuurslisensies, toepassing van immigrasie reëls en die toesien na wetshandhawing. Prefekte kan administratiewe bevele uitvaardig in gebiede wat onder die competency van die nasionale regering val insluitend algemene veiligheid. Prefekte dra tydens amptelike geleenthede uniforms.

Die amp van prefek is in 1800 na die Franse Rewolusie deur Napoleon Bonaparte geskep. Op daardie stadium was prefekte die administrateurs van die départements wat tydens die rewolusie geskep is. 




</doc>
<doc id="22973" url="https://af.wikipedia.org/wiki?curid=22973" title="Prefektuur">
Prefektuur

'n Prefektuur is een van 'n aantal verskillende 'n administratiewe onderafdelings van 'n land wat histories in die Romeinse Ryk gebruik is en vandag in Frankryk, voormalige Franse kolonies, Italië, Brasilië en Griekeland gebruik word. In Frankryk verwys die term vandag gewoonlik na die administratiewe hoofstad van 'n département of 'n "région" (gewes). Dit is ook die Afrikaanse naam vir onderafdelings van Japan en Antieke en moderne China.

Die Praetoriaanse Prefekture (Latyn: "praefectura praetorio", Grieks: "ἔπαρχότητα των πραιτωρίων" of "ὑπαρχία των πραιτωρίων") is in die laat-Romeinse Ryk ingevoer as die grootste administratiewe onderafdelings van die ryk. Dit het in die tydperk van die Tetrargie ontstaan. Elkeen van die vier heersers is verantwoordelikheid vir die administrasie van afsonderlike gebiede toegeken. 'n Praetoriaanse prefek is in elke gebied aangestel wat as stafhoof gedien het beide militêre en administratiewe magte.

Onder Konstantyn die Grote is die amp verander tot 'n suiwer administratiewe amp onder die keiser. Na Konstantyn se dood in 337 het sy drie seuns die Ryk tussen hulle verdeel en elkeen 'n praetoriaanse prefek aangestel in 'n verdeling wat geleidelik die permanente praetoriaanse prefekture sou word: die westelike prefektuur van Gallië (wat bestaan het uit die diosese Gallië, Hispanië en Brittanje), die sentrale prefektuur van Italië (wat bestaan het uit die diosese Italië, Afrika, en Pannonië, Dacië en Macedonië) en die prefektuur van die ooste (wat bestaan het uit die diosese Thrakië, Asië, Pontus, Oriens, en Egipte). Die prefektuur van Illyricum (diosese van Pannonië, Dacia en Macedonië) in 356-357 het die "Notitia dignitatum" ("lys van ampte") prentjie voltooi.

In die 4de eeu is die Wes-Romeinse Ryk deur die Germane oorval. Die Prefektuur van Italië is egter deur die Oosgotiese Koninkryk, wat steeds "de jure" deel van die Ryk was, in stand gehou. Die Oosgotiese Koning Theodorik die Grote het selfs die prefektuur van Gallië in die klein deel van Gallië wat hy in die 510's verower het hervestig. Na die herowering van Noord-Afrika deur die Oos-Romeinse Ryk tydens die Vandaalse Oorlog van 533-534, is die nuwe provinsies deur Justinianus in 'n nuwe prefektuur van Afrika georganiseer. Prefekture sou tot die middel van die 7de eeu in die Oostelike Ryk in stand gehou word toe die meeste van die oostelike provinsies aan die Moslem Oorwinnings verloor is en die Balkans aan Slawiese stamme.

In Frankryk verwys 'n prefektuur (Frans: "préfecture") na:


Die prefek is die enigste Franse hoë amptenaar waarvan die bestaan en rol in die grondwet vervat word. Artikel 72 van die Franse grondwet van 4 Oktober 1958 stel dat die afgevaardigde van die regering belas is met die nasionale belang, adminstratiewe beheer en wetstoepassing.

Die streeksadminsitrasie van die Franse staat word deur vier soorte entiteite behartig: die "région, département, arrondissement", en "zone de défense" (verdedigingsone). 'n Prefek of sub-prefek staan in elke adminstartiewe entiteit aan die hoof van "circonscription administrative". Daar is dus 96 metrolitaanse departementele prefekte en vier oorsese departementele prefekte, 22 metropolitaanse en vier oorsese "préfectures de région" (gewesprefekture), 326 metroploitaanse en 13 oorsese "sous-préfets" d'arrondissements (arrondissement-sub-prefekte) en sewe "préfets de zone", een vir elke verdedigingsone. In Parys is die "préfet de la zone de défense" die prefek van die polisie.

'n Aantal Franssperekende lande in Afrika gebruik prefekture op verskillende maniere, of het dit op 'n stadium gebruik.


In Italië is die prefektuur (Italiaans: "Prefettura") die kantoor van die prefek ("prefetto"), die staat se verteenwoordiger in 'n provinsie.

In Albanië is prefekture (Albanies "prefekturë"), amptelik graafskappe (Albanies: "qarku", enkelvoud: "qark"), die twaalf onderafdelings van die land wat weer in distrikte verdeel word wat soms as subprefekture beskryf word.

Griekeland word verdeel in 13 administratiewe streke wat as periferieë bekend staan wat weer in 3 super-prefekture en 54 prefekture of "nomes" verdeel word. Volgens Griekeland se grondwet is die prefekture hoofsaaklik 'n tweedegraadse organisering van plaaslike selfregering. Hulle is egter nie verhewe bo Gemeenskappe en Munisipaliteite nie. Na die regshervorming van 1994 is meeste van die magte van die prefekture aan die periferieë oorgedra. Hulle behou egter steeds seker administratiewe pligte wat deur die sentrale regering aan hulle toegeken word. Van 1994 is die amp van prefek 'n verkose posisie.

In Brasilië verwys prefektuur (Portugees: "prefeitura") na die Stadsaal, wat die uitvoerende regering van 'n stad huisves, en na die burgemeester se kantoor.

Die prefekture van Japan is Japan se 47 sub-nasionale jurisdiksies: een metropool (都 "to"), Tokio; een rondgang (道 "dō"), Hokkaido; twee stedelike prefekture (府 "fu"), Osaka en Kioto; en 43 ander prefekture (県 "ken"). In Japannees word hulle algemeen na verwys as "todōfuken" (都道府県). Prefekture in Japan is regeringsliggame wat groter as stede en dorpe is. Elke prefektuur word gelei deur 'n direk verkose goewerneur en 'n enkelkamer-parlement.

In die konteks van China verwys prefektuur na 'n verskeie onverwante politieke onderafdelings van beide Antieke en Moderne China. In die moderne konteks word prefek-vlak (地区级, afgekort 地级, "streek") gebruik om na 'n verdeling tussen provinsie en land vlak te verwys. Die prefek-vlak is die tweede vlak in die administratiewe hiërargie van die Volksrepubliek China. Daar is vier soorte prefektuur-vlak afdelings: prefekture, prefektuur-vlak stede, outonome prefekture, en bonde.

Die moderne Chinese prefektuur is 'n betreklik onlangse skepping. Wanneer die woord "prefektuur" gebruik word in literatuur oor Antieke China, verwys dit óf na "xian" of "zhou", wat twee ander soorte administratiewe afdelings was.


</doc>
<doc id="22977" url="https://af.wikipedia.org/wiki?curid=22977" title="Ou Styl- en Nuwe Styl-datums">
Ou Styl- en Nuwe Styl-datums

Ou Styl (O.S.) en Nuwe Styl (N.S.) word soms by datums gevoeg om dit duidelik te maak watter kalenderstelsel gebruik is. O.S. dui byvoorbeeld aan 'n datum is bereken volgens die Juliaanse kalender, wat voorheen in baie lande gebruik is, eerder as die Gregoriaanse kalender, wat tans in die meeste lande gebruik word. In Engeland se geskiedenis kan dit ook daarop dui dat die begin van die Juliaanse kalender aangepas is om op 1 Januarie te val, hoewel ’n ander jaarbegin op daardie tydstip gebruik is.

Hoeveel dae die twee kalenders verskil, wissel van eeu tot eeu. (Vergelyk tabel regs.)

In Rusland is die Juliaanse kalender tot op 14 Februarie 1918 gebruik. Enige datum in die geskiedenis voor dié dag is volgens dié kalender (dus O.S.) bereken. So het die Russiese Rewolusie van 1917 op 25 Oktober (O.S.) plaasgevind en dit word steeds in Rusland die "Oktober-rewolusie" genoem. In die Nuwe Styl, wat toe al feitlik oral ter wêreld gebruik is, het die rewolusie egter op 7 November plaasgevind. 

Die Oosters-Ortodokse Kerk gebruik steeds die Juliaanse kalender en daarom val Kersfees in Rusland en sommige ander lande tans op 7 Januarie (wat 25 Desember is volgens die Juliaanse kalender). 

In Brittanje is dit gebruiklik om die meeste datums van die Juliaanse kalender by die Gregoriaanse jaar aan te pas sonder om die dag en maand te verander. Die Engelse kalenderjaar het van die 12de eeu tot in 1752 op 25 Maart begin. ’n Gebeurtenis tussen 1 Januarie en 24 Maart sou dus in die vorige jaar geval het omdat die kalenderjaar toe eers op 24 Maart geëindig het. 

Die datum van koning Charles I se teregstelling is in dié tyd aangeteken as 30 Januarie 1648 (O.S.). In moderne weergawes van die gebeure word die datum gewoonlik aangegee as 30 Januarie 1649 (N.S.). As die datum volledig omgeskakel sou gewees het na die Gregoriaanse kalender, sou dit 9 Februarie 1649 gewees het, die datum wat sy tydgenote in sekere dele van Europa waar die Gregoriaanse kalender toe reeds gebruik is, sou beskou het as die dag van die teregstelling. 

25 Maart (O.S.) val in die Nuwe Styl op 6 April, en dit is steeds die eerste dag van die finansiële jaar in Brittanje.



</doc>
<doc id="22981" url="https://af.wikipedia.org/wiki?curid=22981" title="Bolzano">
Bolzano

Bozen of Bolzano (Italiaans: "Bolzano"; Duits: "Bozen"; Ladinies: "Balsan"/"Bulsan") is die hoofstad en grootste stad van die outonome provinsie Suid-Tirol in die outonome gewes Trentino-Suid-Tirol (Italië) met 'n bevolking van 106 951 (soos op 31 Desember 2016) en 'n oppervlakte van 52,3 km². Bozen is geleë langs die Brennerroete, wat Noord- en Suid-Europa met mekaar verbind, en by die samevloeiing van die Etsch- en Eisackriviere. Die belangrikste huistale is Italiaans (73%), Duits (26,29%) en Ladinies (0,71%). As bikulturele stad met Noord-Europese en Mediterreense invloede vervul Bozen 'n belangrike funksie as 'n ontmoetplek vir die Duits- en Italiaanssprekende kultuur- en sakewêreld.

Bozen is een van die grootste stedelike nedersettings in die Alpegebied, setel van die Suid-Tiroolse regering en parlement, sedert 1964 biskopsetel van die nuutgestigte Rooms-Katolieke diosese Bozen-Brixen en sedert 1997 ook setel van 'n universiteit – die "Freie Universität Bozen" (met Duits, Italiaans en Ladinies as onderrigmedia).



</doc>
<doc id="22983" url="https://af.wikipedia.org/wiki?curid=22983" title="Cachoeira do Sul">
Cachoeira do Sul

Cachoeira do Sul is 'n nedersetting in die deelstaat Rio Grande do Sul in suidoostelike Brasilië. Dit is geleë op die koördinate 30°02'21″S, 52°53'38″W sowat 196 km vanaf die deelstaat se hoofstad, Porto Alegre, en 2226 km vanaf die federale hoofstad Brasília.


</doc>
<doc id="22986" url="https://af.wikipedia.org/wiki?curid=22986" title="Auckland Grammar School">
Auckland Grammar School

Auckland Grammar School is 'n openbare skool in Auckland, Nieu-Seeland, waar seuns van die ouderdom van dertien tot sewentien onderrig word en die klasse van graad 9 tot graad 13 strek. Naby die skool is daar 'n koshuis wat seuns wat van ver af kom, huisves. Dit is een van die grootste skole in Nieu-Seeland met meer as 2 000 leerders. Die skool se leuse is ""Per Angusta Ad Augusta"", wat beteken "Deur teëspoed na grootsheid".

Auckland Grammar School is in 1868 opgerig deur sir George Grey, Nieu-Seelandse goewerneur van 1861 tot 1868, en ook in 'n stadium goewerneur van die Kaap die Goeie Hoop. In daardie dae was die wit setlaars van Nieu-Seeland in 'n gewapende stryd met die Maori betrokke oor grondregte en het die goewerneur die Birtse regering versoek om hulp. Meer as een miljoen soldate is gestuur, waarvan baie hulle met hulle gesin in Auckland gevestig het. Grey het toe besluit om die Auckland Grammar School op te rig om goeie opvoeding aan die soldate se afstammelinge te bied. 

Die skool diskrimineer nie op grond van klas of ras nie sodat alle manlike inwoners van Nieu-Seeland van die voorgeskrewe ouderdom toegang tot die skool kan verkry. Die skool is ook 'n voorstander van onderrig is talle tweede en derde tale, in besonder Latyn. Verder lê die skool klem op balans tussen die akademie, sport en kultuur.




</doc>
<doc id="22987" url="https://af.wikipedia.org/wiki?curid=22987" title="Foto na Dans">
Foto na Dans

Foto na Dans of FND was 'n Afrikaanstalige Suid-Afrikaanse musiekgroep wat gevorm is nadat vyf ouens dit gestig het slegs omdat hulle gevoel het hulle 'n behoefte het om musiek te maak. Dit het die groep omtrent sewe jaar geneem om lede vir die groep te vind wat na hul sin die regte kombinasie sou wees. Ál die lede behalwe Nel was voorheen lid van "Trompie is Dood" wat die nasionale hoërskool rockkompetisie "Rockspaaider" gewen het in 2005. Van die lede van Trompie is Dood het die groep verlaat wat veroorsaak het dat die groep 'n sanger gekort het. Nel kon hierdie gaping vul.

Die groep word deur groepe soos Muse, Bloc Party, Springbok Nude Girls en Incubus geïnspireer, maar erken dat hul musiek selde ten volle met enige musiekstyl vergelyk kan word.

Foto na Dans is 'n projek wat streef daarna om die genot wat hulle uit musikale sintese put met almal wat belang stel te deel. Hulle noem hulself "'n Kulturele, musikale/multi-media reis wat oop is vir jou" en meld dat hulle 'n konsekwente visie het wat lui: "'n magdom klanke/visuele as simbool van ons gevoelens/idees/gedagtes".

Die groep se debuutvideo, "Huiwerig", het binne 'n paar weke die A-lys op MK89 gehaal. Nadat hul kortspeler in Januarie uitgereik is, het "Foto na Dans" se optredes begin opslae maak. Die video van "Soldaatvolk" was drie weke agtereenvolgens nommer een op MK89 se Top-tien. Foto Na Dans het 'n EP wat vrygestel is op 13 Augustus 2008, "Pantomime op Herwinbare Klanke". In 2010 het hulle hul laaste CD, "Die Vloed" vrygestel. Op 18 Januarie 2012 kondig die groep deur sy Facebookblad aan dat hulle na afloop van hul laaste toer vir ’n onbepaalde tyd ’n breuk sou neem.


"Foto na Dans" het op 25 Junie begin om hul eerste vollengte ateljee-album, "Intervensie", in B-Sharp Studios in Boksburg op te neem. Hulle was teen 22 Julie daarmee klaar. Die album bevat twaalf snitte en sal in September op die rakke wees. Vanaf 24 Junie het daar daagliks insetsels oor die verloop van die opname op www.fotonadans.co.za verskyn. Dit bevat dagboekinskrywings, foto's en 'n kykie agter die skerms. Foto na Dans sal teen die einde van September 2007 met die album begin toer. Aangesien die lede op universiteit studeer, sal dit beteken dat hulle verskeie van hul toetse sal misloop.





</doc>
<doc id="22991" url="https://af.wikipedia.org/wiki?curid=22991" title="Lukraaketaar">
Lukraaketaar

Lukraaketaar is 'n Afrikaanse Suid-Afrikaanse akoestiese musiekgroep wat uit twee lede bestaan, Pierre Greeff en Alwyn Kotzé. Hulle beskryf hul lirieke as ""sielvolle woorde"" en hul musiek as ""akoesties met skop"". Die groep se naam, "Lukraaketaar", is 'n kombinasie van twee woorde: "lukraak", wat beteken toeval, geluk, na willekeur; en "ketaar", wat volgens hulle 'n woordspeling op "kitaar" en "kommentaar" is. Lukraaketaar is bekend vir hul uitgesprokenheid en retoriese vrae in hul lirieke.

Toe Kotzé en Greeff mekaar op Stellenbosch ontmoet het, was dit die begin van Lukraaketaar. Die twee vriende ken mekaar al meer as vier jaar en het nog altyd 'n passie vir musiek gedeel. Hulle skryf meestal saam aan hul liedjies en musiek en hoop dat hul eerste sewesnitkortspeler, "Fop Genade", mense se lewens positief sal beïnvloed.

In hul musiek sing Pierre laag en Alwyn baie hoog.




</doc>
<doc id="22996" url="https://af.wikipedia.org/wiki?curid=22996" title="Jim Douglas (politikus)">
Jim Douglas (politikus)

James H. (Jim) Douglas (21 Junie 1951 in Springfield, Massachusetts) is 'n Amerikaanse politikus uit die deelstaat Vermont. Douglas is 'n lid van die Republikeinse Party en was vanaf 2003 tot 2011 die 80ste goewerneur van Vermont. Sy amptelike kantoor is in "The Pavilion", maar gedurende die parlementêre sessie het hy dikwels in 'n seremoniële kantoor in die "Vermont State House" gewerk.

Douglas het 'n B.A.-graad aan die Middlebury College in Vermont behaal, waar hy ook 'n aktiewe lid van die "College Republicans" was. Sy hoofvak was Russiese Studies, en hy gebruik sy Russiese taalvaardigheid ook vir die aanknoop van susterstad-betrekkinge met Karelië (Russiese Federasie).



</doc>
<doc id="23000" url="https://af.wikipedia.org/wiki?curid=23000" title="Mineralogie">
Mineralogie

Mineralogie of delfstofkunde is 'n tak binne die veld geologie wat spesialiseer in die studie van minerale en hul voorkoms, ontstaan, metamorfose en die rol wat dit vervul in die geologie. Die Internasionale Mineralogiese Vereniging (IMA) is 'n internasionale organisasie waarvan die lede die mineralogie uit verskillende lande verteenwoordig. Die vereniging se aktiwiteite omvat die beheer van die benaming van minerale (via die Kommissie vir nuwe minerale en mineraalname) asook die instandhouding van 'n databasis van minerale.

Teen 2004 het die IMA al sowat 4 000 verskillende soorte minerale erken en gelys. Hiervan word 150 as "oorvloedig", 50 as "insidenteel", en die res as "seldsaam" beskou.





</doc>
<doc id="23009" url="https://af.wikipedia.org/wiki?curid=23009" title="Kat">
Kat

Die kat of huiskat is een van die oudste troeteldiere van die mens. Dit is ’n klein, gewoonlik harige, vleisetende soogdier wat tot die biologiese familie Felidae (katagtiges) behoort. Die ou wetenskaplike naam was "Felis domesticus", maar is later vervang deur "Felis catus" of soms "Felis silvestris catus".

Mense hou katte aan vir geselskap en hul vermoë om klein knaagdiere soos muise en rotte te vang. Katte is al minstens 9 500 jaar deel van die mens se lewe en is vandag die gewildste troeteldier. Hulle word om dié rede feitlik oral ter wêreld aangetref.

Katte se anatomie is dieselfde as dié van ander lede van die Felidae-familie. Hulle het sterk, buigbare lywe, vinnige reflekse, skerp naels wat teruggetrek kan word en tande wat aangepas is om klein prooi dood te maak. Hulle kan besonder goed hoor en in die donker sien. Hulle kan klanke van ’n hoë frekwensie hoor wat die mens nie kan nie. Hul reukvermoë is ook baie beter.

Hoewel hulle alleen jag, is katte baie sosiale diere en kan op verskeie maniere kommunikeer, soos deur te miaau, spin, sis en grom, asook deur feromone (chemiese afskeidings) en hul liggaamshouding.

Die teling van opregte katte is ’n gewilde bedryf. Talle katrasse bestaan; sommige het natuurlik ontstaan en ander deur mutasie of teling, en nuwes word voortdurend ontwikkel.

Die Afrikaanse woord "kat" kom van Nederlands en stem ooreen met die naam in talle ander Europese tale: "cat" (Engels), "cath" (Wallies), "gato" (Spaans), "chat" (Frans), "κάτια" ("kátia", Bisantynse Grieks), "Katze" (Duits), "katė" (Litaus), "kissa" (Fins), կատու ("katoe", Armeens), "kotka" (Oud-Slawies), кошка ("kosjka", Russies), ens.

Die Felidae is ’n familie soogdiere met ’n gemeenskaplike voorouer wat slegs sowat 10–15 miljoen jaar gelede geleef het, en sluit benewens die huiskat ook diere in soos die leeu, tier, jagluiperd en baie ander. Binne dié familie is die huiskat ("Felis catus") deel van die genus "Felis", ’n kleinerige groep met verskeie spesies wat uit klein katte bestaan. Lede van die genus word wêreldwyd aangetref en sluit in die moeraskat ("Felis chaus") van Suidoos-Asië, die Afrika-wildekat ("Felis silvestris lybica"), die Sjinese bergkat ("Felis silvestris bieti") en die woestynkat ("Felis margarita").

Al die katte in die genus het ’n gemeenskaplike voorouer wat moontlik sowat 6–7 miljoen jaar gelede in Asië voorgekom het. Alle huiskatte stam af van die Afrika-wildekat en hulle kan maklik met ander wildekatte gekruis word. Hierdie hibrides (kruisings van verskillende spesies) kan ’n bedreiging inhou vir die voortbestaan van die wildekat.

Omdat katte kultusdiere in antieke Egipte was en in skilderye van tot 3 600 jaar oud uitgebeeld is, is aanvanklik geglo dat die Egiptenare katte die eerste keer mak gemaak het. In 2004 is die oorblyfsels van 'n gedomestikeerde kat en ’n kind van omtrent 9 500 jaar gelede naby mekaar in grafte uit die Nuwe Steentydperk ontdek op die Shillourokambos-opgrawingsterrein in Siprus. Siprus is ’n eiland waar geen lede van die wilde "Felis silvestris" voorkom nie. Die kat was groot en het meer soos ’n wildekat as vandag se huiskatte gelyk. Hierdie ontdekking, tesame met genetiese toetse, dui daarop dat katte waarskynlik in die Midde-Ooste mak gemaak is, min of meer in die tyd toe landbou ontwikkel het, en dat hulle van daar na Siprus en Egipte gebring is.
Katte het moontlik reeds in die laat Ystertydperk in Brittanje beland en het in die tyd van die ontdekkingstogte deur die res van die wêreld versprei toe hulle op seilbote aangehou is om knaagdiere te vang en as gelukbringers.

Die kat beklee al lank 'n belangrike plek in die mitologie: Freyja, die Noorse godin van vrugbaarheid, liefde en skoonheid, ry deur die wolke in 'n wa wat deur katte getrek word. By die Egiptenare was die kat die simbool van vrugbaarheid in die vorm van die kattegodin Bastet (soms Bubastet). Die kat het ’n hoë aansien geniet en mense wat katte in daardie jare doodgemaak of mishandel het, is swaar gestraf. Katte is deur die Egiptenare gemummifiseer.

In verskeie antieke godsdienste is geglo katte is verhewe siele, metgeselle en gidse vir die mens, en dat hulle alles weet, maar stom is sodat hulle nie besluite deur die mens kan beïnvloed nie.

In baie kulture is katte ook die onderwerp van bygelowe. ’n Voorbeeld is die geloof dat swart katte wat oor jou pad kom, ongeluk bring, of dat hekse katte gebruik om hul toorkrag uit te brei. Dit het meegebring dat katte in die Middeleeue op groot skaal uitgeroei is. Dit het gelei tot ’n vermeerdering van rotte en die Swart Dood wat versprei is deur die byt van vlooie van besmette rotte.

In baie lande word geglo katte het nege lewens, maar in Spaans-sprekende streke word geglo hulle het sewe en in Turkye en Arabiese lande is die getal ses. Die mite het ontstaan vanweë die dier se vlugvoetigheid en vermoë om uit gevaarlike situasies te ontsnap. Dit is aangehelp deur die feit dat ’n kat op sy pote land as hy val deurdat hy sy lyf instinktief draai. Katte kan egter steeds beseer word of hulle doodval.

Die huiskat en sy naaste wilde verwante is tweekernige organismes wat 38 chromosome en rofweg 20 000 gene het.

Sowat 250 oorerflike afwykings is by katte geïdentifiseer, waarvan baie soortgelyk is aan dié by mense. Vanweë die groot ooreenkoms tussen die metabolisme van soogdiere kan baie van hierdie katsiektes gediagnoseer word met genetiese toetse wat vir mense ontwikkel is.

’n Voorbeeld van ’n mutasie wat alle katte, ook die groot spesies, deel, is ’n mutante chemoreseptor in hul smaakkliere wat voorkom dat hulle soet goed proe. Dit kan verduidelik hoekom katte gewoonlik nie van soet kossoorte hou nie. In sommige katrasse is doofheid algemeen, soos by die meeste wit katte met blou oë. Die gene wat daarvoor verantwoordelik is, is onbekend, maar die siekte word ondersoek in die hoop dat dit lig kan werp op die oorsake van oorerflike doofheid in die mens.

Huiskatte is net so groot soos ander katte in die genus "Felis". Hulle weeg gewoonlik tussen 4 en 5 kg, hoewel sommige rasse soos die Maine Coon swaarder as 11 kg kan weeg. Hulle is tussen 23 en 25 cm hoog en 46 cm lank plus sterte van gemiddeld 30 cm.

Katte het 7 nekwerwels soos die meeste soogdiere, 13 borswerwels (mense het 12), 7 lendewerwels (mense het 5), 3 heiligbeenwerwels soos die meeste soogdiere (mense het 5) en ’n wisselende getal stertbeenwerwels (die mens het 3 tot 5 werwels behou wat die stuitjie vorm).

Aan die ruggraat is 13 ribbes, die skouer en die bekken. Anders as by mense se arms is die kat se voorbene aan die skouer vas deur middel van ’n vrybewegende sleutelbeen, wat hulle toelaat om hul lywe deur enige opening te wriemel waardeur hul kop kan pas.
Die kat se kopbeen is ongewoon onder soogdiere deurdat hulle baie groot oogholtes en ’n spesiale, kragtige kakebeen het. In die kakebeen is tande wat aangepas is om prooi dood te maak en uitmekaar te skeur. Wanneer hulle hul prooi oorrompel, byt hulle dit dood met hul lang oogtande en ruk die rugmurg af, wat verlamming en eindelik die dood veroorsaak. In vergelyking met ander katagtiges sit die huiskat se oogtande naby mekaar – dit is so aangepas vanweë hul voorliefde vir klein knaagdiere. Die kies- en voorkiestande word soos ’n skêr gebruik om die vleis in klein stukkies te skeur. Dit is belangrik aangesien katte nie vleis behoorlik kan kou nie.

Katte, nes honde, loop op hul tone, met die bene van hul voete wat die onderste deel van die sigbare been uitmaak. Katte kan baie presies loop omdat hulle die agterpote presies op dieselfde plek sit as die voorpote en so voetspore en geluide tot die minimum beperk. Anders as die meeste soogdiere beweeg katte die twee bene aan een kant van die lyf voor hulle die pote aan die ander kant beweeg. Dit stem ooreen met die stap van ’n kameel en kameelperd. As die kat vinniger loop en begin draf, sal die bene diagonaal beweeg nes by ander soogdiere: die diagoneel teenoorgestelde voor- en agterbeen sal gelyk beweeg.

Nes ander lede van die Felidae-familie, kan katte hul naels terugtrek. In die gewone, ontspanne posisie word die naels bedek met ’n stuk vel en pels. Dit hou die naels skerp omdat dit minder slyt weens kontak met die grond, en dit laat die kat sagter loop. Katte kan die naels aan een of al die pote willekeurig ontbloot om boom te klim, hulself te verdedig, te jag of vir ekstra klouvermoë op gladde oppervlakke. Die meeste katte het vyf kloue aan hul voor- en vier aan hul agterpote. Die vyfde klou aan die voorpote sit die naaste aan die middel van die poot. Daar is ook, nog nader aan die middel, ’n uitsteeksel wat soos ’n sesde "vinger" lyk. Dit kan ook aan die pote van die meeste groot katte en honde gevind word. Dit het geen funksie wanneer die kat normaalweg loop nie, maar word vermoedelik gebruik om te keer dat hy gly wanneer hy spring. Sommige katrasse kan meer tone, tot agt of selfs tien, aan elke poot hê.

Omdat katte so algemeen aangehou word, was dit nog altyd maklik om hul fisiologiese kenmerke goed te bestudeer. Dit stem in die algemeen ooreen met dié van ander vleisetende soogdiere, maar daar is ongewone uitsonderings wat moontlik toegeskryf kan word aan die kat se afstamming van spesies wat in die woestyn voorkom. Hulle kan byvoorbeeld baie hoë temperature uithou: mense begin gewoonlik ongemaklik voel wanneer hul veltemperatuur hoër as 44,5 °C styg; katte wys geen ongemak tot hul vel ’n temperatuur van sowat 52 °C bereik nie, en kan temperature van tot 56 °C uithou as hulle toegang tot water het.

Katte behou hitte deur die bloedvloei na hul vel te verminder en verloor hitte deur uitaseming. Hulle sweet nie en hyg net by baie hoë temperature. Dis ook ongewoon dat ’n kat se temperatuur nie deur die dag wissel nie; dit is deels vanweë die kat se gebrek aan ’n sirkadiese siklus (24 uur-siklus); dit kan ook verduidelik hoekom hulle bedags én snags bedrywig is. Katte se uitwerpsel is gewoonlik baie droog en hul urine baie gekonsentreerd; dit is aanpassings wat katte toelaat om soveel moontlik vloeistof te behou. Hul niere is so doeltreffend dat hulle kan oorleef op ’n dieet van slegs vleis, sonder dat hulle toegang tot water het, en hulle kan selfs rehidreer deur seewater te drink.

Katte moet vleis eet; hul fisiologie is ontwikkel om vleis te verteer en nie plante nie. In teenstelling met rotte, wat 4% proteïen in hul dieet nodig het, benodig katte 20% proteïen. Katte is buitengewoon afhanklik van die aminosuur arginien en ’n gebrek daaraan veroorsaak gewigsverlies en selfs die dood. Nog ’n ongewone eienskap van katte is dat hulle die aminosuur tourien vervaardig, waarsonder hulle kan blind word. Omdat hulle hul hele prooi eet, kry hulle minerale in deur die bene te eet en ’n dieet wat net uit vleis bestaan, kan ’n kalsiumtekort tot gevolg hê.

’n Kat se spysverteringstelsel is ook aangepas by die eet van vleis: dit is baie korter as by planteters en het lae vlakke van die ensieme wat nodig is om koolhidrate te verteer.

Katte kan besonder goed in die donker sien – teen ’n sesde van die ligsterkte wat vir menslike sig nodig is. Dit is deels danksy ’n laag weefsel bekend as "tapetum lucidum" wat lig wat deur die retina beweeg, terugkaats in die oog. Nog ’n aanpassing is die kat se groot pupille. Anders as by sommige groot katte soos tiere is katte se pupille skreefvormig. Hierdie pupille kan lig fokus sonder distorsie. In die donker kan die pupille vergroot tot dit feitlik die hele sigbare deel van die oog bedek. Huiskatte kan egter nie kleur goed onderskei nie Hulle het net twee tipes reseptorselle wat geoptimiseer is vir sensitiwiteit vir blou en geel-groen.
Katte kan uitstekend hoor en kan ’n baie wye spektrum van frekwensies waarneem. Hulle kan hoër klanke as mense en honde hoor; frekwensies van 55 Hz tot 79 kHz, dus ’n speling van 10,5 oktawe. Die mens kan net van 31 Hz tot 18 kHz en honde van 67 Hz tot 44 kHz hoor (albei ’n speling van sowat 9 oktawe.) Katte gebruik nie hul goeie gehoor om te kommunikeer nie, maar dit is waarskynlik belangrik wanneer hulle jag omdat baie spesies knaagdiere ultrasoniese klanke voortbring. Hul gehoor is ook baie sensitief en dit word verhoog deur die groot, beweeglike ore wat klanke versterk en die kat help om sy rigting met behulp van klanke te vind.

Hulle kan ook baie goed ruik, wat deels te danke is aan hul goed ontwikkelde olfaktoriese bol in die brein en ’n groot oppervlak van reukslymvlies; laasgenoemde bedek ’n oppervlak van sowat 5,8 cm, wat twee keer so groot as by mense en amper so groot as by honde is. Katte is baie sensitief vir feromone (chemiese afskeidings), wat hulle gebruik om te kommunikeer deur die sproei van urine en die afmerking van ’n gebied met die reukkliere. Hulle reageer sterk op plante met nepetalokton, veral kattekruid, want hulle kan die stof waarneem teen minder as een deeltjie per miljard. Die reaksie word ook deur ander plante ontlok, soos duiwelsklou. Die rede kan wees dat die plante ’n reuk afgee wat soos feromone ruik en die kat se seksuele en sosiale gedrag stimuleer.

Katte het min smaakknoppies in vergelyking met die mens. Weens ’n mutasie in ’n vroeë voorouer, is een van die twee gene wat vir die proe van soet smake verantwoordelik is by die kat afwesig. Hul smaakknoppies reageer wel goed op aminosure en bitter en suur smake. Om te help met navigasie en sensasie het die kat tientalle snorbaarde aan die gesig. Hulle verskaf inligting oor die breedte van openinge en die ligging van voorwerpe in die donker, beide deur aanraking en die aanvoeling van lugstrome; hulle bring ook ’n knipreaksie van die oë mee om die oë te beskerm.

Katte wat vry rondloop, is bedags en snags aktief, hoewel hulle neig om snags effens meer aktief te wees. Die tyd van aktiwiteit is taamlik aanpasbaar, wat beteken huiskatte kan soggens en saans aktiewer wees om aan te pas by die huismense se aktiwiteit.

Katte bespaar energie deur baie te slaap, veral as hulle ouer word. Die duur van die slaap wissel; gewoonlik is dit 12–16 uur per dag. Tydens die slaap is daar periodes van vinnige oogbewegings en spierrukkings, wat dit laat lyk of hulle droom.

Hoewel wildekatte alleenlopers is, is die sosiale gedrag van huiskatte meer uiteenlopend, van katte wat alleen woon tot kolonies rondloperkatte wat gewoonlik om ’n voedselbron gesentreer is. In so ’n groep is een kat gewoonlik die dominante een. Elke kat in ’n kolonie het gewoonlik ’n spesifieke gebied, met die seksueel aktiewe mannetjies wat die grootste gebied het. Dit is dikwels tot tien keer groter as wyfiekatte s’n en kan met verskeie wyfiekatte se gebiede oorvleuel. Die gebiede word afgemerk deur urine te sproei, deur afskeidings van gesigskliere aan voorwerpe teen kophoogte te smeer en deur hul uitskeiding. Tussen hierdie gebiede is daar neutrale gebiede waar katte mekaar nie as ’n bedreiging sal beskou nie. Vreemde katte sal egter verjaag of aangeval word. Al bly katte saam in so ’n kolonie, sal hulle alleen jag en het hulle geen gemeenskaplike oorlewingstrategie nie.

Huiskatte gebruik verskeie geluide vir kommunikasie: hulle spin, sis en grom en het verskeie maniere van miaau. Rondloperkatte is egter gewoonlik stil. Katte se liggaamstaal, onder meer die posisie van die ore en stert, ontspanning van die hele lyf en knie met hul pote, dui alles op hul bui. Veral die stert en ore is belangrik om boodskappe oor te dra; ’n stert wat omhoog gehou word, is gewoonlik ’n vriendelike manier van groet en dui ook aan dat ’n kat ’n minder dominante posisie in die sosiale hiërargie het.

Dit kan ook ’n aanduding wees dat hulle iets van hul eienaar verwag, veral as die stert effens bewe. ’n Stert wat penorent staan met die punt na vore gebuig, kan ’n aanduiding wees van plesier, vreugde, afwagting of spanning. In ’n ontspanne posisie sal die stert horisontaal gehou word met die punt effens na onder gedraai. As die stert vinnig heen en weer geruk word, is die kat waarskynlik geïrriteerd of aggressief.

Ook die gesig kan aandui hoe die kat voel. As die kat iemand stip aankyk, is dit gewoonlik ’n dreigement. Die ore kan ook plat en na die kant getrek word. Ore wat na voor gedraai is, is dikwels ’n aanduiding van nuuskierigheid.

As die kat ontspanne is, kan die oë half toe wees sodat die ooglede sigbaar is, of hy kan knipoog. Dit kan ook op vriendelikheid en minsaamheid dui en kan met die mens se glimlag vergelyk word. Die mens kan dié tekens maklik namaak en hy word dikwels daarvoor beloon deurdat die kat dieselfde doen. Ook gaap is nie ’n teken van moegheid nie, maar dat die kat nie aggressief is nie.

Aanraking met die neus is ook ’n gewilde vorm van groet tussen katte en kan gevolg word deur mekaar skoon te lek. Veral ouer katte kan egter aggressief wees teenoor nuwe aankomelinge in die huis.

Katte is bekend daarvoor dat hulle skoon is en spandeer ure daaraan om hul pels te lek. Die haakvormige papille op die tong help hulle om hul pels skoon te lek en koeke uit te kam omdat dit as ’n soort borsel dien. Sommige katte, veral dié met lang hare, kry soms haarballe van al die hare wat hulle oplek en bring dit dan op. Dit kan voorkom word deur middels wat die hare makliker deur die spysverteringstelsel help beweeg of deur die pels dikwels te borsel.

By huiskatte is mannetjies meer geneig om te baklei as wyfies. By rondloperkatte is die grootste oorsaak van gevegte die wedywering tussen twee mannetjies om met ’n wyfie te paar; die geveg sal meestal deur die swaarder kat gewen word. Nog ’n rede hoekom katte sal baklei, is omdat dit moeilik is om in byvoorbeeld ’n klein huis ’n gebied af te baken. Wyfies sal baklei oor hul gebied of om hul kleintjies te beskerm. Deur katte te steriliseer en kastreer kan die gedrag verbeter of stopgesit word, wat daarop dui dat dit verband hou met sekshormone.

Wanneer hulle baklei, laat katte hulself groter, indrukwekkender en gevaarliker lyk deur hul rug krom te maak en hul hare te laat rys. Die ore sal dikwels plat en na agter gevou word om skade aan die binne-oor te voorkom asook moontlik om enige geluide agter hulle te hoor terwyl hulle op die gevaar voor hulle fokus. Hulle sal gewoonlik kragtige houe met die voorpote na die gesig gee en hul teenstanders byt. Ernstige beserings is egter skaars; die verloorder hardloop gewoonlik weg met net ’n paar skrape aan die gesig of ore. Katte sal ook soms in ’n verdedigende posisie op die grond gaan lê om die teenstander met die kragtige agterpote op sy sagte maag te skop.

Katte maak jag op klein diertjies soos knaagdiere en voëls. Hulle gebruik twee maniere van jag: óf hulle bekruip prooi óf lê dit voor tot dit naby genoeg is om te gryp. Die meeste katte hou ook daavan om vanuit ’n hoë posisie te jag – óf omdat hulle nie so maklik gesien kan word nie óf omdat hulle hul prooi kan bespring, soos wat ’n luiperd uit ’n boom doen, terwyl hulle hul lyf in die regte posisie draai danksy hul goeie balanssin en buigbaarheid. Hulle doen dieselfde as hulle van ’n hoë plek afval, mits daar genoeg tyd is.

Huiskatte sal kos kies na gelang van die temperatuur, reuk en tekstuur. Hulle hou nie van koue kos nie en verkies klam kos wat ryk aan aminosure is, nes rou vleis. Hulle kan hul neus optrek vir nuwe geure en leer gou om kos te vermy wat in die verlede sleg geruik het. Hulle kan ook suikerryke kos en melk ignoreer omdat hulle nie laktose goed kan verteer nie en dit diarree kan veroorsaak. Hulle kan ook vreemde eetgewoontes ontwikkel. Sommige katte hou daarvan om aan goed te kou. Dit is meestal wol, maar kan ook plastiek, papier, foelie en selfs kole wees. Dit word "pika" genoem en kan gevaarlik wees, afhangend van die hoeveelheid of giftigheid van die voorwerp.

Katte kan nie hul lippe om ’n voorwerp vou vir ’n suigaksie nie, maar lek vloeistof op teen sowat vier keer per sekonde.

Huiskatte, veral klein katjies, is bekend vir hul liefde om te speel. Dit neem die vorm van ’n jagtog aan en is belangrik om katjies te leer om hul prooi te bekruip, vang en dood te maak. Hulle hou ook van speelgevegte, met mekaar en met mense. Dit berei hulle voor vir ware gevegte en leer hulle om ’n moontlike vrees te oorkom om teenstanders of prooi aan te val.

Omdat speel vir hulle so baie soos jag is, hou hulle van speelgoed wat soos prooi lyk, soos harige voorwerpe wat vinnig beweeg, maar hulle kan gou belangstelling verloor as hulle baie met ’n spesifieke ding speel. Hulle is meer geneig om met speelgoed te speel as hulle honger is. Hulle hou ook daarvan om met ’n tou te speel, maar dit kan gevaarlik wees as hulle daaraan kou of daarin verstrengel raak.

Wyfies kan ’n paar keer per jaar op hitte wees, van die lente tot die laat herfs. Hitteperiodes kom elke twee weke voor en duur van vier tot sewe dae. Verskeie mannetjies sal gelok word deur ’n wyfie op hitte. Hulle sal oor haar baklei en die een wat wen, wen die reg om met haar te paar. Sy sal eers die mannetjie verwerp, maar hom eindelik toelaat. Die mannetjie se penis het ’n band van 120–150 stekels van sowat 1 mm lank wat na agter wys en wanneer die penis ná die tyd uitgetrek word, skraap die stekels teen die wand van die wyfie se vagina, wat ’n teken is vir ovulasie. Dit help ook om ander sperma uit die vagina te skraap en gee die laaste mannetjie wat met haar paar, dus ’n groter kans om haar te bevrug.

Nadat sy gepaar het, sal die wyfie haar vagina was. As ’n mannetjie dan met haar wil paar, sal sy hom aanval. Ná sowat 20 tot 30 minute, nadat die wyfie haar gewas het, sal die siklus van voor af begin. Omdat ’n wyfie met verskeie mannetjies sal paar terwyl sy op hitte is, kan die katjies in een werpsel verskillende pa's hê.

Katte is 64–67 dae lank dragtig, met ’n gemiddeld van 66 dae. Daar is gewoonlik drie tot vyf katjies in ’n werpsel en die eerste werpsel is gewoonlik kleiner as latere werpsels. Die katjies drink ses tot sewe weke lank aan die ma en is geslagsryp binne vyf tot tien maande (wyfies) of vyf tot sewe maande (mannetjies), hoewel dit kan wissel van ras tot ras. Wyfies kan twee tot drie werpsels per jaar hê en kan dus tot 150 kleintjies hê in die sowat tien jaar dat sy vrugbaar is.

Katte kan op sowat 12 weke van die ma weggeneem word en na ’n nuwe huis gaan. Hulle kan op sewe weke al gesteriliseer of gekastreer word om ongewenste voortplanting te keer. Dit voorkom ook aggressie, die sproei van urine by mannetjies en ’n gekerm by wyfies. Gewoonlik word dit egter later gedoen, van drie tot ses maande oud.

Die mees algemene siektes onder katte is aansteeklike siektes. Jong diere is baie vatbaar vir herpes-infeksies van die lugweë en die parvovirus (katgriep). Vir volwasse katte is die katleukemie- (FeLV), katvigs- (FIV) en peritonitis-virus (FIP) ’n ernstige probleem. Danksy inenting is hondsdolheid nie meer volop nie.

Katte is ook vatbaar vir parasiete, soos die ronde- en lintwurm (inwendige parasiete) en vlooie en myte (uitwendige parasiete).

Chroniese nierversaking is onomkeerbaar. Die meeste katte kry dit weens ouderdom (sowat 30% van katte ouer as 15 jaar kry dit). Dit kan ook by jonger katte voorkom, meestal weens genetiese redes. Ook infeksies soos chroniese tandinfeksies kan nierversaking veroorsaak. Endokriene siektes wat voorkom, is diabetes mellitus en hipertiroïdisme. Die mees algemene gewas is kwaadaardige limfoom. Fibrosarkome kan ontstaan weens ’n reaksie op inenting.

Die spektrum van siektes by katte is wyd en stem baie ooreen met dié by mense. Nog algemene katkwale is nekletsels (FORL), blaasaandoenings, obstruktiewe kardiomiopatie, eosinofiliese granuloom en asma.

Katte is ’n algemene troeteldier en daar is wêreldwyd meer as 500 miljoen van hulle. Die verhouding tussen opregte en ander katte verskil van land tot land, maar in die algemeen is opregte katte minder as 10% van die totale getal.

Die konsep van katteling het in die laat 19de eeu in Brittanje ontstaan. Die huidige lys van katrasse is taamlik lank: die Cat Fanciers' Association in Amerika erken 41 rasse, waarvan 16 natuurlike rasse is wat waarskynlik ontstaan het voor die mens met katte begin teel het, terwyl die ander in die laaste helfte van die 20ste eeu ontwikkel is. Die eienaars en telers ding mee om te sien wie se katte die naaste aan die teelstandaard, of "ideale definisie", van die ras is.

Katte is te kry in ’n verskeidenheid kleure en patrone. Elke ras het spesifieke toelaatbare kleure, patrone en fisieke eienskappe. Van die rasse wat natuurlik ontstaan het, is:

Verskeie patrone van die pels is moontlik. Van die algemeenstes is:



Katte kan verskeie lyfsoorte hê, wat wissel tussen dié uiterstes:

’n Allergiese reaksie kan by mense veroorsaak word deur katte se skilfers en spoeg. Algemene toestande is hooikoors, asma of ’n veluitslag. Sommige mense kan by ’n sekere kat aanpas en sonder probleme saam in ’n huis bly terwyl hulle steeds allergies is vir katte in die algemeen. Sommige eienaars neem teenallergie-medisyne daarvoor of bad hul katte gereeld, wat die hoeveelheid skilfers verminder. Daar was ook al pogings om hipo-allergeniese katte te ontwikkel wat minder geneig sal wees om ’n allergiese reaksie te veroorsaak.

Katte kan ook ’n positiewe uitwerking op mense se gesondheid hê, soos die verlaging van bloeddrukvlakke. Verder kan hulle emosionele steun gee en gevoelens van depressie, angstigheid en eensaamheid verlig.

Volgens ’n Switserse studie in 2003 kan katte dieselfde positiewe uitwerking op sy eienaars se sielkundige toestand hê as ’n menslike maat. Hoewel katte nie positiewe gevoelens aanhelp nie, keer hulle negatiewe gevoelens af, het die navorsers bevind.

’n Natuurlike gewoonte van katte is om hul naels aan meubels en matte te haak en die naels dan agtertoe te trek. Hulle merk daarmee hul gebied en dit gee hulle oefening en help die naels skoon- en skerpmaak. Dit kan voorkom word deur vir die kat ’n krappaal te koop sodat hulle dit, eerder as meubels en matte, gebruik. Sommige krappale is met mat oorgetrek, maar maak dit moeilik vir die kat om te onderskei tussen die krappaal en ’n mat op die vloer. Daarom werk houtpale of pale wat met iets soos sisaltou oorgetrek is, beter.

Katte se naels kan ook geknip word indien nodig. Hul naels kan ook uitgesny word, maar dit is ’n omstrede prosedure wat tot pyn, infeksies en verlamming kan lei. Baie veeartse weier om dit te doen.




</doc>
<doc id="23010" url="https://af.wikipedia.org/wiki?curid=23010" title="KSV Klein-Karben">
KSV Klein-Karben

KSV Klein-Karben is 'n sportklub in Karben in die deelstaat Hessen, Duitsland. Die klub is veral bekend vir sy sokkerafdeling. "Klein-Karben" is 'n dorpsdeel van Karben.

Die klub is in 1890 met die huidige naam gestig en het behalwe sokker verskeie ander afdelings, onder andere dans, gimnastiek, modelvliegtuie, skaat ('n kaartspel), tennis, tafeltennis en vlugbal.

Die span se grootste prestasie was om die Oberliga Hessen in 2000 te wen.



</doc>
<doc id="23014" url="https://af.wikipedia.org/wiki?curid=23014" title="TuS Mayen">
TuS Mayen

TuS Mayen is 'n sokkerklub uit Mayen in die deelstaat Rynland-Palts in Duitsland.

Die klub het in 1939 ontstaan as "Turn- und Sportverein Mayen 1886/1914" deur 'n samesmelting tussen "SV Rheinland 1914 Mayen" en "TV 1886 Mayen". Na die Tweede Wêreldoorlog is die klub in 1945 herstig, maar omdat die Franse militêre regering gimnastiek verbied het, is klubs ook nie toegelaat om die benaming "Turn- und Sportverein" te gebruik nie. Die klub is toe herstig as "Spiel- und Sportverein Mayen", maar is kort daarna herdoop na "SV Rheinland Mayen". Die klub het die verbod probeer omseil deur die naam "Tennis- und Sportverein" aan te neem, maar dit is ook verbied, waarna die naam "1. Sport-Club Mayen 1886/1914" tydelik aangeneem is.

Op 1 Januarie 2005 het die klub 'n federasie van geassosieerde sportklubs geword, wat beteken dat elke sportafdeling onafhanklik geword het, maar gesamentlik lede van die sportfederasie is.

Mayen se grootste prestasie was om in 1974, 1975, 1976 en 2004 vir die hoofrondte van die DFB-Pokal te kwalifiseer, maar die klub kon nooit verder as die eerste rondte vorder nie.



</doc>
<doc id="23026" url="https://af.wikipedia.org/wiki?curid=23026" title="Transparansie (optika)">
Transparansie (optika)

Transparansie in optika en andere materiale kan rofweg in twee soorte verdeel word:

By die afwesigheid van transparansie word daar gepraat van "opaak" of "onderskynend". In hierdie geval word die lig deur die buitenste vlakke teruggekaats.

Sommige minerale wat in groot stukke opaak is, blyk in baie dunne splinters (kleiner as 0,1 mm) om deurskynend te wees.


</doc>
<doc id="23035" url="https://af.wikipedia.org/wiki?curid=23035" title="Dispersie (optika)">
Dispersie (optika)

Dispersie is die verskynsel waar die brekingsindeks van 'n materiaal nie vir alle golflengtes van lig (kleur) dieselfde is nie. Deur dispersie val wit lig (wat uit alle kleure bestaan) deur 'n prisma en gaan dit weer uiteen in die kleure van die reënboog, oftewel die kleurspektrum. Die studie van die kleurspektrum is 'n belangrike ontledingsmiddel by die bestudering van minerale in die astronomie. By die gebruik van 'n tralie ontstaan daar ook 'n kleurspektrum, maar dit kom deur middel van ligbreking voor, en nie as gevolg van dispersie nie.

Dispersie is die oorsaak van chromatiese abberasie in lense. Die effek van dispersie kan (gedeeltelik) teëgegaan word deur materiale met verskillende dispersies te kombineer. As die dispersie vir twee kleure (meestal geel en blou) gekorrigeer is, noem mens só 'n lens 'n achromaat; as die korrigering vir meer kleure toegepas is, noem mens só 'n lens 'n apochromaat. In hierdie laaste geval moet daar spesiale glassoorte met lae dispersie ("LD" of "ED" glas) gebruik word.

Die mate van ligbreking word in die getal van Abbe uitgedruk; hoe hoër die waarde is, hoe kleiner is die dispersie. Die dispersie varieer ook met die brekingsindeks: hoogbrekende glassoorte het 'n groter dispersie en 'n kleiner getal van Abbe. Die onderstaande tabel geld vir die mineraal glas - vir ander materiale geld ander getalle.




</doc>
<doc id="23038" url="https://af.wikipedia.org/wiki?curid=23038" title="Edelsteen">
Edelsteen

'n Edelsteen is 'n seldsame mineraal wat as besonders geag word vanweë die stof se skoonheid en meganiese eienskappe. Die begrip "edelsteen" is subjektief en is afhanklik van die kultuur waarin mense leef. In China word die jadegesteente as uiters waardevol beskou. Ander bekende edelstene is die diamant, robyn, saffier, akwamaryn en smarag. Minerale wat nie ten volle aan die vereistes voldoen wat 'n edelsteen sou beskryf nie, word na verwys as "halfedelstene". 

Edelstene is ook 
gesogte variëteite van sekere mineraalsoorte en het oor 'n tydperk van miljoene jare deur verskillende geologiese prosesse in die aardkors ontstaan. Enige harde mineraal met 'n besonder mooi kleur en glans kan as 'n edelsteen beskou word. Sulke minerale is natuurlik baie seldsaam en is deur die mens van die vroegste tye af hoog geskat en as juwele of edelstene beskou. In werklikheid is hulle uit doodgewone stowwe saamgestel: koolstof, silika, alumina, en so meer. Hul pragtige kleure het hulle te danke aan geringe hoeveelhede metale soos yster, koper en chroom wat vermeng is.

Edelstene word gewoonlik in fassetvorm geslyp, waardeur die invallende liggolwe só intern weerkaats word, dat die stene deur middel van hul skittering die aandag trek. En uiteraard gaan 'n groot gedeelte van die aandag na die draer of draagster van die steen. In die Westerse kultuur van die 20ste- en 21ste eeu is edelstene meestal deur veral vroue gedra. Geslypte edelstene word oor die algemeen na verwys as juwele.

Die woord "diamant" kom van die Griekse woord "adamas", wat "die onoorwinlike" beteken. En onoorwinlik is die diamant inderdaad: daar bestaan geen harder stof op aarde nie. Dit is saamgestel uit suiwer koolstof wat onder hoe druk en temperatuur diep in die aardkors gekristalliseer het. Vandag word die diamante herwin uit "pype" wat voerkanale van ou vulkane was. Hierdie pype is gevul met 'n seldsame lawagesteente (kimberliet) wat verweer om die blou­ "en" geelgrond te vorm, wat  bv. by die bekende Groot Gat van Kimberley aangetref word.

Diamante breek lig meer as die meeste soorte minerale en dit veroorsaak die besondere ,vuur" en hoe glans. Gevolglik vonkel diamante die helderste van alle edelstene - veral as dit volgens die briljant-patroon vol klein  fasette of vlakkies  geslyp  word.

Die eerste diamantdelwers op plekke soos Kimberley, Lichtenburg en Alexanderbaai was regte avonturiers wat "her-" en derwaarts na die verskillende  plekke gestroom  het waar iemand 'n vonds gemaak het. Vandag is diamantmyne groot nywerheidsondernemings. Klip en grond word by die ton losgeskiet, gebreek, in masjiene gewas en opghriestafels gesorteer om die ruwe diamante in die hande  te  kry.

Slegs 'n vyfde van die diamante wat gevind word, is groot en helder genoeg om as sierade te gebruik. Die groot massa klein steentjies (bort) is egter glad nie onwelkom nie. Hulle word as nywerheidsdiamante in verskillende soorte gereedskap gebruik om te boor en te sny. Dink maar net aan die diamantbore wat deur die geweldige harde rotslae van die Witwatersrandse goud­riwwe moet dring. Die wêreldproduksie van nywerheidsdiamante in 1974 was 32,4 miljoen karaat en die van sierstene 13,52 miljoen karaat. Hiervan het onderskeidelik 4 067 000 en 3 435 000 karaat uit Suid-Afrika gekom. Ander groot diamantprodusente is Zaïre en Rusland. Albei die state lewer veel meer nywerheidsdiamante as Suid-Afrika, maar lg. is verreweg die grootste produsent van sierstene.

Naas diamant is edelkorund die hardste en kosbaarste edelsteen. Gewone korund (alumina of aluminium-triokside) wat in Noordoos-Gauteng voorkom, word as skuurmiddel in slypstene en skuurpapier gebruik. Die edelkorunde robyn (rooi) en saffier (blou) kom egter hoofsaaklik in Agter-lndië voor. Silikate (silika in verbinding met metale) vorm die hoofbestnaddeel van die aardkors. Die mees gesogte silikaat-edelsteen is smarag, 'n uitsonderlike groen beril wat naby Gravelotte, Gauteng, ontgin word. 

Dit is net so kosbaar soos diamant. Ander silikaat-edelstene wat in die Wes-Kaap en Namibië voorkom, is toermalyn (groen, blou, pienk), chrisoberiel (geel-groen), akwamaryn (blou beril), amazonsteen (groen) en topaas. Die Suid-Afrikaanse topaas is egter kleurloos tot bleek-blou; die uit Suid-Amerika is goud-geel. Groen peridoot (ook chrisoliet genoem) en granaat (Kaapse robyn) kom saam met diamante in "pype" voor. Spinel word in verskillende kleure aangetref; die dieprooies kan maklik met robyne verwar word. Geel, blou en kleurlose sirkoon is baie waardevol want naas die diamant het dit die meeste "vuur". 

Klein diamantjies word dikwels in rosetvorm geslyp, en grotes in briljantvorm. Ander deursigtige stene word gewoonlik in die trap- of tafelvorm gesny. Dit is alles voorbeelde van fasetslypery.




</doc>
<doc id="23039" url="https://af.wikipedia.org/wiki?curid=23039" title="Halfedelsteen">
Halfedelsteen

'n Halfedelsteen is 'n mineraal wat tot sieraad verwerk is en wat nie tot die vier groepe van edelstene (diamant, robyn, saffier of smarag) behoort nie. Net soos edelstene het hulle 'n spesifieke hardheid en ligbreking. Gewoonlik word net stene met 'n Mohsgetal van groter as 7 as edelstene beskou.

Halfedelstene word in fassetvorm geslyp om die skittering meer duidelik sigbaar te maak, en in hierdie vorm is hulle baie waardevol en word veral in juwele gebruik. Die prys van 'n halfedelsteen hang af van onder andere die grootte, helderheid en slypvorm.

Voorbeelde van halfedelstene is: rooskwarts, tieroog, agaat, jaspis, granaat, toermalyn en ametis.

Die grenslyn tussen edelstene en halfedelstene is vaag. Topaas en toermalyn kan ook as half­ edelstene beskou word. Deursigtige stene word gewoonlik met fasette geslyp, terwyl die ondeur­ sigtige kleurryke stene soos malagiet en oligoklaas meestal geronde vorms kry, die sogenaamde cabochon-snit. 'n Groot deel van die halfedelstene behoort aan die kwartsfamilie. Kwarts is kristallyne silika (silikon-diokside). Pers kwarts heet ametis en is baie gesog. Dan is daar nog die pienk rooskwarts en bruin rookkwarts. Tieroog-kwarts kom net in Suid-Afrika  voor en word in die Prieska-Griekwastad-omgewing gevind. Chalcedoon is 'n taai, ondeursigtige soort silika wat in verskillende kleure voorkom, elk met sy "eie" naam. So kry ons jaspis (rooi), agaat (gekleurd met strepies), oniks (swart met strepies), sardoniks (bruin), praas (groen) en nog veel meer. Opaal is 'n ander soort silika wat 'n bietjie water opgeneem het. Dit het 'n olierige glans en kan kleurloos of veelkleurig wees. Baie soorte chalcedoon kan in die Oranje- en  Vaalrivier as spoelstene opgetel word.



</doc>
<doc id="23042" url="https://af.wikipedia.org/wiki?curid=23042" title="Destino">
Destino

Destino is 'n geanimeerde kortfilm wat in 2003 deur die Walt Disney-maatskappy vrygestel is. "Destino" is uniek in die opsig dat die vervaardiging daarvan aanvanklik in 1945 begin het, 58 jaar voor dit vir die eerste keer vrygestel is. Die projek was 'n samewerking tussen Amerikaanse animeerder Walt Disney en Spaanse skilder Salvador Dalí, met musiek geskryf deur die Meksikaanse liedjieskrywer Armando Dominguez.

Die beelddraaiboek vir "Destino" is oor 'n tydperk van agt maande deur Disney ateljeekunstenaar John Hench en Dalí in laat 1945 en 1946 ontwikkel. Finansiële oorwegings het egter veroorsaak dat Disney produksie moes stop. Die destydse Walt Disney Ateljees het na die Tweede Wêreldoorlog gebuk gegaan onder finansiële probleme. Hench het 'n kort animasietoets van omtrent 18 sekondes voltooi in die hoop dat dit Disney se belangstelling in die projek sou laat herlewe, maar produksie is nie meer as finansieel vatbaar beskou nie en is onbepaald uitgestel.

In 1999 het Walt Disney se kleinneef Roy Edward Disney, terwyl hy aan "Fantasia 2000" gewerk het, op die dormante projek afgekom en besluit om dit weer aan die gang te kry. Disney Studio's Frankryk, die maatskappy se klein Paryse produksiedepartement, is aan boord gebring om die projek te voltooi. Die kortfilm is deur Baker Bloodworth vervaardig en die regie is deur die Franse animeerder Dominique Monfrey behartig in sy eerste rol as regisseur. 'n Span van ongeveer 25 animeerders het Dalí en Hench's se kriptiese beelddraaiboek ontsyfer (met 'n bietjie hulp uit Dalí se vrou Gala Dalí se dagboek) om "Destino"' se vervaardiging te voltooi. Die eindresultaat is hoofsaaklik met tradisionele animasie tegnieke bewerkstellig, insluitend Hench se oorspronklike materiaal, maar daar is ook van rekenaaranimasie gebruik gemaak.

"Destino" se première was op 2 Junie 2003 by die Annecy Internasionale Geanimeerde Filmfees in Annecy, Frankryk. Die ses-minute kortfilm volg 'n danseres soos sy deur surrealistiese tonele geïnspireer deur Dalí se skilderye dans. Daar is weinig dialoog, maar die kortfilm maak gebruik van 'n agtergrond van opera-styl musiek.

Die film het verskeie toekennings ontvang en dit is in 2003 vir 'n Oscar genomineer. "Destino" is die Spaans, Portugees en Italiaanse woord vir lot of voorbestemming.



</doc>
<doc id="23045" url="https://af.wikipedia.org/wiki?curid=23045" title="Katalonië">
Katalonië

Katalonië (Katalaans: "Catalunya" [kətəˈluɲə] of [kataˈluɲɛ]; Aranees en Oksitaans: "Catalonha" [kataˈluɲɔ], Spaans: "Cataluña" [kataˈluɲa]) is een van die nasies binne die Koninkryk Spanje wat tans as een van die land se outonome gemeenskappe geadministreer word. Dit grens aan Frankryk en Andorra in die noorde, Aragon in die weste, en Valencia in die suide. In die ooste word dit begrens deur 'n 580 km kuslyn met die Middellandse See.

Die Gemeenskap se grondgebied kom ooreen met dié van die historiese gebied van die voormalige Prinsdom van Katalonië en die hoofstad en grootste stad is Barcelona. Die outonome gemeenskap van Katalonië beslaan 'n oppervlak van 32 108 km² met 'n amptelike bevolking van 7 565 603 (2012) waarvan immigrante 'n geskatte 12,3% uitmaak.

Die gebiede, waarna vandag as Katalaanse Lande ("Països Catalans") verwys word, het reeds in die antieke tydperk sekere kenmerke gedeel voordat hulle vanaf die Middeleeue 'n maatskaplike, ekonomiese en kulturele eenheid begin vorm het. Die Mediterreense kuslyn was die geografiese element wat hulle met mekaar verbind het; die hoogplato in die sentrum van die Iberiese Skiereiland was hul gemeenskaplike grens teen die naburige Kastilië.

Katalane verwys na hul land dikwels as 'n "terra de pas", 'n deurgangsland, histories geleë tussen twee groter moondhede, Frankryk en Spanje, langs 'n roete wat dié twee lande oor eeue heen met mekaar verbind het. 'n Verskeidenheid beskawings en mense het hul spore gelaat, van Kelte, die Kartagiese veldheer Hannibal met 'n strydmag wat 2 200 olifante ingesluit het, en Romeine tot migrante uit Afrika en Asië wat tans werk kom soek in Katalonië se florerende vrugtebedryf rondom Lleida, die grootste stad in die binneland.

Die toekomstige politieke status van Katalonië sal moontlik deur die snelgroeiende Katalaanse onafhanklikheidsbeweging bepaal word. Die Spaanse bewind se optrede teen die beweging en die inhegtenisneming van Katalaanse regeringslede is onder meer deur die gewese president van Brasilië, Dilma Roussef, openlik gekritiseer. Roussef het Katalonië se reg op selfbestemming beklemtoon.

Die politieke geskil tussen Madrid en Barcelona oor die herstelling van Katalonië se onafhanklikheid is ook 'n stryd tussen twee kulture. Tradisioneel het die grondslag van Katalane se welvaart op ambagte en seehandel berus. In Katalaanse stede het 'n selfbewuste burgerdom ontstaan wat baie ooreenkomste getoon het met dié van Hansestede en Italiaanse stadrepublieke. Hierdie burgerdom het 'n politieke bedeling voortgebring waarin die politieke ewewig bewaar is en 'n tradisie van beleidvorming ontstaan het waarvolgens opponerende kragte kompromisse getref het.

Die Kastiliaanse samelewing het sterk gekontrasteer met die Katalaanse model. Die Spaans-Kastiliaanse staat is deur 'n magshiërargie gekenmerk wat uit koning, adel, klerus en boere bestaan het. Die laasgenoemdes was gevange in 'n stelsel van afhanklikheid en uitbuiting waarin gedwonge boerdery sentraal gestaan het. Ook ná die ontdekking van Amerika deur Spaanse seevaarders het die Spaaanse ekonomie nie danksy handel en tegnologiese vernuwing gefloreer nie, maar eerder het Spaanse elites hulle beperk tot die genadelose uitplundering van Indiaanse ryke in Setraal- en Suid-Amerika, waaronder dié van Asteke en Inkas. Die oorgrote meerderheid van die bevolking is tot in die moderne tydperk deur 'n baie klein heersende elite, wat hul selektiewe en partikuliere belange bevorder het, van die politieke besluitnemingsproses uitgesluit.

Katalonië is reeds sedert prehistoriese tye bewoon. Die instroming van Keltiese stamme na die Iberiese Skiereiland het gelei tot die ontwikkeling van die Keltiberiërs. In 575 v.C. het die Antieke Grieke die gebied gekoloniseer en die dorp Empúries gestig aan die kus van die Middellandse See, wat saam met Rode (Roses), ook in Katalonië, die mees westelike Griekse dorpe sou word. Die Keltiberiese kultuur is deur die aankoms van die Grieke, Feniciërs en Kartagers beïnvloed.

Dit sou egter die Romeine se aankoms in die Iberiese Skiereiland wees wat die grootste en mees blywende indruk op Katalonië sou hê. Die aankoms van Romeinse administratiewe en institusionele strukture het gelei tot 'n netwerk van stede en paaie, die invoer van landbou gegrond op graankosse, druiwe en olywe, die invoer van besproeiing die ontwikkeling van Romeinse Reg, en die aanneming van die Latynse taal, waarvan al drie tale wat amptelike status in Katalonië het, Spaans, Katalaans en die Oksitaanse variant Aranees, afstam. Die Romeinse era het aangebreek met die aankoms van Gnaeus Cornelius Scipio Calvus in Empúries met die doelwit om toevoerlyne vir Hannibal se Kartaagse leër af te sny tydens die Tweede Puniese oorlog. Nadat Kartage verslaan en verskeie Iberiese opstande onderdruk is, is Romeinse heerskappy teen 195 v.C. oor die gebied wat later Katalonië sou word volledig bewerkstellig. Die grootste deel van Katalonië het eers deel geword van die Romeinse provinsie Hispania Citerior; na 27 v.C. het dit deel geword van Tarraconensis, met die hoofstad Tarraco (nou Tarragona).

In die 5de eeu het die Wes-Gote as deel van die Germaanse inval van die Romeinse Ryk onder Athaulf hulle in Tarraconensis (410) gevestig en toe die Wes-Gotiese koning Euric in 475 die koninkryk van Tolosa (moderne Toulouse, Frankryk) gestig het, het hy die gebied wat ooreenkom met vandag se Katalonië daarby ingesluit. Die Wes-Gote het die gebied oorheers tot aan die begin van die 8ste eeu, eers uit Toulouse en later uit Toledo. In 718, het die Moslem-verowering van Spanje die noordwestelike deel van die skiereiland bereik en invalle in Septimania uitgevoer. Die gebied wat aan die Frankiese Ryk gegrens het is egter geleidelik vanuit die noorde verower en binne 'n enkele eeu is Katalonië deur die Franke verower. Girona het reeds in 785 geval en in 801 het Karel die Grote se seun, Louis, Barcelona verower. Die grensgebied tussen die Frankiese Ryk en die More het bekend gestaan as "Marca Hispanica" (Spaans: Moerasse) en is deur die Graaf van Barcelona regeer.

Tydens die 10de eeu het die Katalaanse Grawe al hoe meer onafhanklik van die Karolingiese mag geword. Die 11de eeu is gekenmerk deur die ontwikkeling van 'n feodale samelewing. Die oorwinning van Ramon Berenguer I oor die ander Katalaanse grawe het die graafskappe van Katalonië onder die Barceloonse kroon verenig. Die naam "Catalonia" is vanaf die middel van die 12de eeu af begin gebruik om na die groep graafskappe waaruit die "Marca Hispanica" bestaan het te verwys. Tot op die tydstip het die Grawe van Barcelona gepoog om hulle gebied in veelvuldige rigtings uit te brei en is die graafskap Besalú, deel van die Empúries, Cerdanya en vir 'n kort tydjie selfs die graafskap van Provence verower. Die verowerde gebied suid van die historiese "Marca Hispanica" het as "Catalunya Nova" ("Nuwe Katalonië") bekend gestaan en is teen die einde van die 12de eeu deur Katalane herbevolk.
Die huwelik tussen die Graaf Ramon Berenguer IV, van die huis van Barcelona, met Petronila, dogter van die Koning van Aragon, in 1137 het die vereniging met die Kroon van Aragon en verdere feodale uitbreiding na die Moorse suide en weste moontlik gemaak. Tortosa is in 1148 verower en Lleida in 1149. Ramon Berenguer IV het "Aragon" as sy hooftitel en die naam van sy koningshuis gebruik. Ramon en Peronella se seun het die titel "Rex" ("koning") van Aragon geneem. Katalonië en Aragon het egter hulle bepaalde tradisionele regte behou en Katalonië sy eie persoonlikheid met een van die eerste parlemente in Europa, die "Corts catalanes".

Oor die volgende aantal eeue sou Katalonië onder die Aragonese kroon een van die belangrikste gebiede in Europa word wat 'n maritieme ryk sou domineer wat van die westelike Middellandse See tot by Italië sou strek na die oorwinning van Valencia, Majorka en die res van die Baleariese Eilande, Sardinië, en deur die opvolging van die konings van Aragaon ook Sisilië. Verdrae met Die Koninkryk van Kastilië het bepaal watter gebiede die twee koninkryke van die More sou probeer herower tydens die "Reconquista". In 1213 het die nederlaag en dood van Pieter II van Aragon 'n einde gebring aan 'n projek om Katalaanse mag oor Provence te verstewig. Sy opvolger Jakobus I van Aragon het eers teen 1227 daarin geslaag om sy mag oor Katalonië te konsolideer en daarna voortgegaan om Majorka en Valencia te verower. Laasgenoemde het 'n derde koninkryk onder die kroon van Aragon geword. Majorka saam met die graafskappe Cerdanya en Roussillon en die stad Montpellier is as die aparte Koninkryk van Majorka aan sy seun Jakobus II van Majorka gelaat. Stryd wat op die verdeling gevolg het is beëindig met die anneksasie van die Koninkryk van Majorka deur die Kroon van Aragon in 1344.

Die dood van Martin I van Aragon in 1410 sonder 'n erfgenaam het tot 'n opvolgingskrisis gelei. Na twee jaar is die krisis ten gunste van Ferdinand van Antequera van die Kastiliaan se koningshuis beslis. Ferdinand se opvolger Alfonso V het gebiedsuitbreiding verder geneem met die verowering van die Koninkryk van Napels in 1443. In Katalonië sou daar egter 'n kleinboere-opstand plaasvind in 1462 (die "remença"). In 1493 het Frankryk die graafskappe Roussillon en Cerdanya wat dit tydens die konflik beset het geannekseer. Ferdinand se huwelik met Isabella van Kastilië in 1469 het 'n dinastiese vereniging van die Kroon van Aragon met Kastilië meegebring en in 1516 is die monargieë formeel in die Koninkryk van Spanje verenig. Die twee koninkryke het egter hulle afsonderlike politieke instellings, howe, wette, administrasie en geld behou.
Die ontdekking van die Amerikas deur die Spaans geborgde Christopher Columbus het die klem van Europa se aandag van die Middellandse See na die Atlantiese Oseaan verskuif. Die verowering van Sentraal-Amerika en Suid-Amerika is uit Kastilië bedryf, en is as uitbreidings van Kastilië gesien, eerder as uit Katalonië en tot 1778 sou Seville die enigste hawe wees wat toegelaat is om handel te dryf met Amerika. Die klemverskuiwing sou Katalonië minder belangrik maak. Die Koninkryk van Valencia het die belangrikste van die voormalige Aragonese konfederasie geword en onder Philip II van Spanje het die Katalaanse ekonomie, taal, en kultuur begin agteruitgaan. Onder Philip IV is 'n sentraliseringsbeleid gevolg en is die streke van Spanje swaar belas om oorsese ondernemings te finansieer. 

Tydens die Dertigjarige oorlog tussen Spanje en Frankryk lei 'n opstand deur plaaslike kleinboere in Barcelona, die "Corpus de Sang". Die opstand is deur die Generalitat de Catalonia gebruik om 'n 'n oorlog vir Katalaanse onafhanklikheid te bewerkstellig. 'n Republiek is onder die beskerming van Lodewyk XIII van Frankryk uitgeroep. Teen 1652 het Spaanse troepe egter daarin geslaag om Katalonië te herbeset. Toe is vrede uiteindelik in 1659 met die Vrede van die Pireneë bewerkstellig. Roussillon, Conflent, Vallespir, Capcir, en die noordelike helfte van Cerdanya is volgens die verdrag aan Frankryk afgestaan.

In die Spaanse Opvolgingsoorlog het Aragon aan die kant van die Heilige Romeinse Keiser I van Habsburg geveg. Dit sou rampspoedige gevolge vir Katalonië hê. Na die val van Barcelona op 11 September 1714 het die triomfantlike magte Katalaanse instellings stelselmatig afgetakel in 'n proses wat sou eindig met die "Nueva Planta"-uitvaardigings wat die Katalaanse grondwette opgehef het, nuwe gebieds- en administratiewe strukture gevestig het, die Katalaanse universiteite onderdruk het en die administratiewe gebruik van die Katalaanse taal opgehef het. 'n Eeu later is Katalaans ook in primêre en sekondêre skole verbied.
Na die Franse Rewolusie is Katalonië tydens die Napoleontiese Oorloë tussen 1812 en 1813 deur Frankryk geannekseer en eers as vier en later twee départemente georganiseer voor die Franse weer in 1814 onttrek het na die ondertekening van 'n vredesverdrag. Onder Ferdinand VII het verskeie Katalaanse opstande plaasgevind en na sy dood het die konflik oor opvolging tussen absolutistiese "Carliste"-ondersteuners van Infante Carlos en die liberale ondersteuners van Isabella II gelei tot die Eerste Carliste-oorlog. Baie Katalane en Baske het aan die Carliste-kant geveg in die hoop dat dit tot herstel van streeksoutonomiteit sou lei.

In die 19de eeu het Katalonië tydens die sogenaamde "Renaixença" (Renaissance) ekonomiese vooruitgang beleef. Dit het die mees geïndustrialiseerde deel van Spanje geword. Die verandering het begin met die tekstielbedryf vanaf 1833 toe die eerste stoomaangedrewe fabriek in Barcelona opgerig is. Teen die Eerste Wêreldoorlog is Katalonië as volledig geïndustrialiseer beskou. Industrialisasie het gelei tot 'n nuwe soort samelewing wat verskil het van die res van Spanje met al hoe meer maatskaplike konflik en wrywing met die Spaanse staat. Die Renaixença was aanvanklik 'n kulturele, historiese en literêre beweging. Na die Spaanse rewolusie van 1868 het die beweging 'n meer politiese aard begin kry wat gemik is op die verkryging van selfregering vir Katalonië binne die Spaanse staat. Die verlies van Spanje se laaste kolonies in 1898, Kuba en die Filippyne, het 'n hupstoot gegee aan politiese Katalanisme. In 1907 wen die Lliga Regionalista saam met ander Katalanistiese partye as deel van die "Solidaritat Catalana" die verkiesing in Katalonië. In 1914 word die eerste vorm van selfregering, "Mancomunitat de Catalunya", gevestig. Dit word egter deur die diktatorskap Generaal Primo de Rivera (1923–1930) opgehef. Die Katalaanse arbeidersbeweging na die draai van die eeu het drie neigings gehad: sindikalisme, sosialisme, en anargisme. Barcelona in besonder was die middelpunt van radikale arbeidsoptrede met talle algemene stakings, sluipmoorde en die opkoms van die anargistiese "Confederación Nacional del Trabajo" ("Nasionale Confederasie van Arbeid" of "CNT"). Die stygende geweld tussen Katalaanse werkers en die Katalaanse bourgeoisie het daartoe gelei dat laasgenoemde die diktatorskap van Primo de Rivera aanvaar het ten spyte van sy sentraliseringsgesindheid.

Die uitroep van die Tweede Republiek in 1931 het outonomie aan Katalonië herstel. Dit sou egter 'n kortstondige tussenpose wees wat beëindig is deur die uitbreek van die Spaanse Burgeroorlog. In die winter van 1939 is Katalonië deur Generaal Franco se leër beset. Talle Katalaanse republikeine, werkersparty-lede en vakunie-aktiviste is verban, tereggestel en onderdruk. Die Statuut van Katalonië is opgehef en alle vorms van Katalanisme en die openbare gebruik van die Katalaanse taal is verbied. Ten spyte van die nadelige politiese toestande sou die Katalaanse ekonomie egter tussen 1945 en 1975 sterk groei. Katalonië se bevolking sou in die tydperk styg van minder as 3 na 6 miljoen inwoners teen 1980.

Toe Franco in 1975 sterf het Spanje in 'n demokratiese en outonomiese staat ontwikkel. Die Generalitat van Katalonië is voorlopig herstel. In 1979 is die Statuut van Outonomie van Katalonië goedgekeur. In 1986 het Spanje by die Europese Unie aangesluit. Katalonië het in die Europese Unie voorbrand gemaak vir die rol wat streke kan speel in ekonomiese en maatskaplike vooruitgang.

Katalonië is 'n klein outonome gebied in die noordoostelike hoek van die Iberiese Skiereiland. Die 32 000 m² gebied het 'n kuslyn van 580 km wat strek van die Franse grens tot by die Ebrorivierdelta. Katalonië het 'n merkwaardige verskeidenheid landskappe in so 'n klein grondgebied wat van die Pireneë-begreeks tot die Katalaanse Kusdepressie ("Depressió Litoral Catalana") strek.

In die noorde word Katalonië, en die Iberiese Skiereiland in die algemeen, van Frankryk geskei deur die Pireneë wat oor 'n afstand van sowat 430 kilometer van die Golf van Biskaje in die Atlantiese Oseaan tot by die Kaap Creus aan die Middellandse See loop. Katalonië se hoogste berg, die 3143 meter hoë Pica d'Estats, is in die Pireneë tussen die Katalaanse distrik Pallars Sobirà en die Franse distrik Ariège.

Van die sneeu bedekte pieke van die Pireneë daal die land deur welige denne en spar bedekte valleie, kristalhelder mere en kleiner bergreekse. Dit sluit in die gebluste vulkane om Olot in en ook die rotsspitse van Montserrat verder suid.

Die berge gaan oor in golwende heuwels in Katalonië se vrugbare binneland. Sedert Romeinse tye is die heuwels met wingerde en koringlande beplant wat deur rots riwwe geskei word. In die suidweste is die landskap platter en droër met karooagtige grys en gebrande okerkleure. Besproeiing uit die Ebrorivier maak reeds vir eeue lank die verbouing van wyn, olyfolie en vrugte moontlik.
Die 910 km lange Ebro met sy oorsprong by Pico de los Tres Mares (piek van drie seë waar drie riviere hulle oorsprong het) naby Reinosa in die Cordillera Cantábrica in Cantabria vloei in die Middellandse See in deur die 320 km² groot Ebrorivierdelta ("Delta de Ebro"). Die Ebro Delta is een van die belangrikste moerasgebiede in Europa en 'n belangriks rusplek vir trekvoëls. Rysakkers bedek byna 60% van die delta en berpeing hoër op in die rivier verminder die natuurlike afloop van 745 m3/s na 430.

Noord van die Ebrodelta loop die "Costa Dorada" (Goue kus), met eindelose strande en witgekalkte vissersdorpies, tot by Tarragona, die ou Romeinse hoofstad van Noordoostelike Spanje. Tussen Tarragona en Barcelona word talle strandoorde en die Penedès, een van Europa se belangrikste wyngebiede, aangetref. 95 van die wêreld se cava, Spanje se vonkelwyn, word in Penedès geproduseer. Die gebied is ook bekend vir die groot aantal Cisterciënsiese kloosters soos: Santes Creus, Poblet, en Vallbona de les Monges.

Noord van Barcelona tot by Blanes strek 'n byna ononderbroke kuslyn my talle marinas. By Blanes begin die beroemde Costa Brava. Die kusgebied met goue sandstrande, kristalhelder see en rotsuitsteeksels en -inhamme, regaf kranse en denne en eikewoude is 'n gesogte toeristebestemming. Aan die binneland van die Costa Brava word goed bewaarde Middeleeuse dorpies in tipies mediterreense landskappe aangetref. In die voetheuwels van die Pireneë word forelgevulde strome en beskermde mere aangetref.

Katalonië se klimaat is tipies mediterreens met lang sonnige dae, matige winters en warm somers. Die Pireneë en omliggende hoogliggende gebied het 'n klimaat tipies van hoogliggend gebiede met temperature wat onder vriespunt daal, jaarlikse reënval van meer as 1000 mm en volop sneeu in die winter. Langs die kus is die klimaat matig met warmer weer in die suide en natter toestande in die noorde. In die binneland weg van die see het Katalonië 'n kontinentale mediterreense klimaat met koue winter- en baie warm somersdae.

Katalaans, wat as Katalonië se eie taal beskou word, is een van drie tale wat amptelike status in Katalonië geniet. Die ander is Spaans, of beter Kastiliaans, wat die amptelike taal in die hele Spanje is, en Aranees (as variant van Oksitaans) wat in die Val d'Aran (Aranvallei) gepraat word. Al drie Katalonië se tale is Romaanse tale en stam van die alledaagse vorm van Latyn af wat in die gebied gepraat is na die romanisering van die Iberiese Skiereiland.

Die oudste bekende tekste wat in Katalaans geskryf is, is fragmente van die Katalaanse weergawe van die "Forum ludicum" en die boek van preke "Les Homilies d'Organyà" wat uit die 12de eeu dateer. In die 13de en 14de eeue het Katalaans die hoogtepunt van gegrafiese uitbreiding bereik soos die Aragonese kroon sy gebied uitgebrei het. Die vooruitgang van Katalaans is egter beëindig met die vereniging van die kroon van Katalonië en Kastilië in 1474. Na die Spaanse Opvolgingsoorlog (1705–1715) het Philip V die amptelike gebruik van Katalaans verbied en is Katalaans ten gunste van Spaans onderdruk. Eers tydens die Katalaanse renaissance ("Renaixença") in die laat 19de eeu sou die taal 'n herlewing begin. Katalaans is weer as literêre taal gebruik en Katalaans as Kultuurtaal is gestimuleer deur onder meer die "Jocs Florals" (Gebloemde Spele) digkompetisies. In 1906 het die eerste Katalaanse Taalkongres 3000 deelnemers getrek en in 1907 is die "Institut d'Estudis Catalans" gestig wat in 1913 die "Normes ortogràfiques" (Spelreëls) en in 1917 die "Diccionari ortogràfic" (Spelwoordeboek) gepubliseer het. Dit is in 1918 gevolg deur die "Gramàtica catalana" (Katalaanse grammatika) deur Pompeu Fabra in 1918.

Tydens die Tweede Spaanse Republiek (1931–1939), is Katalaans se amptelike status vir die eerste keer in verskeie eeue herstel. Die Spaanse Burgeroorlog en die diktatorskap van Franco (1939–1975) sou die proses egter verder vertraag en Katalaans is weereens as openbare taal verbied. Met die demokratisering van Spanje in die laat 1970's is die status van Katalaans herstel en kon die taal uiteindelik volledig herstel. Dit word tans in skole, die media, ekonomiese en kulturele sfere gebruik. Katalaans is die taal van die outonome regering en openbare instansies in Katalonië. Openbare onderwys is hoofsaaklik in Katalaans en besighede word verplig om alle inligting (bv. spyskaarte, plakkate ens.) in Katalaans te vertoon en kan beboet of andersins gestraf word indien die regulasies oortree word. Dit is moontlik gemaak deur 'n regeringsbeleid wat sedert 1983 die taal beskerm en ondersteun en deur die invoer van 'n taalwet in 1997 wat vermeerderde gebruik van Katalaans ten doel het en aksies in plek stel waar dit die nodigste is. Die wette van Katalonië erken egter ook die regte van die groot aantal Spaanssprekende inwoners van Katalonië, en Spaans kan in alle gevalle sonder diskriminasie vir openbare en privaat doeleindes gebruik word.

Die Statuut van Outonomie van 1979 het ook die Oksitaanse taal in sy Aranese variëteit erken met spesiale beskerming in die Aranvallei. Die klein gebied met 7 000 inwoners is tans die enigste plek ter wêreld waar Oksitaans, wat hoofsaaklik in die Suide van Frankryk en in 'n paar Italiaanse valleie gepraat word, amptelike status geniet. Sedert 9 Augustus 2006 geniet Aranees ook amptelike status in die hele Katalonië. 

Katalonië het 'n ryk kultuur en het oor die eeue beroemde persoonlikhede in byna alle kuns- en kultuurgebiede gelewer. Die hoofstad Barcelona het deurgaans 'n belangrike rol in Europese kultuur gespeel.

In terme van argitektuur spog Katalonië met boukuns en ingenieursprestasies uit die Romeinse tydperk tot die jongste argitektoniese neigings soos gesien in die Torre Telefónica ontwerp deur Santiago Calatrava en die Torre Agbar deur die Franse argitek Jean Nouvel, beide in Barcelona. Die stad is waarskynlik die bekendste vir die Gotiese argitektuur van die Barri Gòtic, die Katalaanse Modernisme wat 'n eiesoortige vorm van Art Nouveau is, en die bekendste eksponent daarvan Antoni Gaudí. Daar is ook talle voorbeelde van Renaissance, Barok en Neoklassieke argitektuur. In die 1920's het argitekturale rasionalisme in die GATPAC-groep gefloreer met argitekte soos Josep Lluís Sert, Torres Clavé en Churruca. Eietydse argitekte en stadsbeplanners wat interessante werk doen sluit in Josep A. Coderch, die Bohigas-Martorell-Mackay span en Ricard Bofill.

Katalonië het ook van die wêreld se bekendste kunstenaars opgelewer. Salvador Dalí, Joan Miró, Antoni Tàpies en Ramon Casas i Carbó is in Katalonië gebore. Hoewel Picasso in Andalusië gebore is en in Madrid studeer het, het hy aan die begin van die 20ste eeu sy tyd tussen Barcelona en Parys verdeel en het 'n lewenslange verhouding met die stad gehandhaaf. Die Picasso-museum in Barcelona huisves meer as 3 500 van Picasso se werke in die museum se permanente versameling.

Katalonië handhaaf sy eie internasionale handelsbetrekkinge. Vir die handel met die buiteland is internasionale handelskamers gestig soos die "Cambra de Comerç Brasil-Catalunya".



</doc>
<doc id="23052" url="https://af.wikipedia.org/wiki?curid=23052" title="Wolf">
Wolf

Die wolf (IPA: ♂: 'vɔlf ♀: 'vɔlfən) ("Canis lupus") (meervoud: wolwe; vroulike enkelvoud: wolvin; vroulike meervoud: wolvinne) is 'n soogdier wat soortgelyk is aan sekere hondesoorte omdat wolwe sowel as honde tot die canidae familie behoort. Wolwe lewe meestal in groepe, waarin hulle weer familie-eenhede het. Dit is die grootste hondagtige roofdier van die familie "Canidae" wat in die natuur voorkom. Hoewel die wolf vroeër talryk was in Noord-Amerika en Eurasië, kom hy nou binne ’n kleiner gedeelte van sy voormalige grondgebied voor weens die wydverspreide habitatvernietiging, die mens se indringing van sy habitat, asook die gevolglike wolf-tot-mens skermutselings, wat op verdelging uitloop. Tog word die wolf, alles in ag genome, volgens die Internasionale Unie vir die Bewaring van die Natuur beskou as ’n diersoort wie se uitsterwing ons die minste oor bekommerd hoef te wees. Wolwe word vandag in sommige gebiede beskerm, vir ontspanning gejag, of staar uitwissing in die gesig, as gevolg van ’n toegedigte bedreiging vir die mens, vee en troeteldiere.

Wolwe is sosiale roofdiere waarvan die troppe soos kerngesinne funksioneer: dit bestaan uit ’n wolfpaar, wat alleenreg oor voedsel en voortplanting handhaaf, hul biologiese afstammelinge en soms ook aangenome ondergeskiktes. Die leiers van hierdie groepe staan bekend as die alfamannetjie en alfawyfie. Hoefdiere word hoofsaaklik gejag deur die prooi oor kort afstande moeg te hardloop. Wolwe is in hul tuisgebied tipiese roofdiere wat heel bo-aan die voedselketting geleë is, met slegs mense en tiere wat ’n beduidende bedreiging vir hulle inhou.

DNS-volgordebepaling- en genetiese drywingtoetse bevestig dat die wolf ’n gemeenskaplike voorouer met die hond deel. ’n Etlike aantal ander wolfsubspesies is al aangeteken, hoewel die werklike getal subspesies steeds onbepaald is.

In streke waar beide die mens en wolf woonagtig is (oftewel "simpatries" leef), sal die wolf dikwels in die volksverhale en godeleer van die betrokke menslike kultuurgroep teenwoordig wees en as beide positief en negatief uitgebeeld word.

Die waarskynlikste voorganger van die wolf is "Canis lepophagus", ’n klein Noord-Amerikaanse hondagtige met ’n smal skedel uit die Mioseentydperk, wat ook die vader van die prêriewolf (coyote) kon gewees het. Party fossiele wat opgediep is van die "C. lepophagus", wat wel groter is en ’n breër kopbeen het, dui daarop dat dit dalk die oerdier kon wees waaruit die wolf voortgespruit het. Die eerste wolwe se oorsprong kan teruggevoer word tussen die Blankaanse era en die begin van die Irvingtoniese era. Onder hulle was die "Canis priscolatrans", ’n klein spesie wat nouliks met die rooiwolf ooreenstem, wat Eurasië inbeweeg het deur die Beringlandbrug oor te steek. Die nuwe Eurasiese "C. priscolatrans" -bevolking het tot "C. etruscus" en daarna tot "C. mosbachensis" ontwikkel.

Hierdie oerwolf trek baie na die moderne suidelike wolfbevolkings van die Arabiese Skiereiland en Suid-Asië, wat eertyds gedurende die vroeë Kwarternêre Ystydperk tot omstreeks 500 000 in Europa verspreid was. "C. mosbachensis" het tot "Canis lupus" ontwikkel en Noord-Amerika in die laat-Rancholabreaanse tydperk weer beset. Die reeds gevestigde groter hondagtige, "Canis dirus", het 8 000 jaar gelede uitgesterf toe die groot prooidiere waarvan dit geleef het uitgewis is. Mededinging met die nuwe aankomelinge om die oorblywende kleiner en vlugvoetiger prooi kon aanleiding tot sy ondergang gegee het. Weens die uitsterwing van die reusewolf het die moderne wolf as die enigste groot en wydverspreide hondagtige spesie oorgebly.

Die Noord-Amerikaanse herbesetting het moontlik in etlike vlae plaasgevind. Op die randgebied van hul tuisgebied is die meeste uiteenlopende bevolkings aangetref. Hierdie bevolkings ("C. l. arctos" op die Hoogarktiese eilande, "C. l. lycaon" aan die oostelike woude, "C. l. baileyi" in die verre suide en "C. l. rufus" op die hoek van die vasteland wat reg oorkant die indringingspunt is) word beskou as die moontlike Eurasiese oorlewende wolwe van vroeë migrasies. "C. l. baileyi", "C. l. lycaon" en "C. l. rufus" toon enkele gemeenskaplike oertrekke en taksonomiese verwantskappe onder mekaar. Laat-Pleistoseense fossieloorblyfsels van bonkige wolwe, soortgelyk aan "C. l. arctos" en "C. l. albus", is aan die suidelike Kaliforniese kusgebied opgegrawe, wat aantoon dat die Noord-Amerikaanse wolfsubspesies eens wydverspreid was. Hulle is moontlik deur gletservorming tydens die Ystydperk suidwaarts gedryf, hoewel wolwe nie meer daar voorgekom het nie. Die fossiele van kleingeboude wolwe wat baie met die "C. l. baileyi" ooreenstem is in ’n gebied wat Kansas en suidelike Kalifornië insluit gevind. Dit dui op ’n Laat-Pleistoseense bevolkingsverandering: die groot arktiese wolwe het suide toe beweeg; die kleiner wolfsoorte wat by die hitte aangepas was, het weer gedy soos die klimaat meer gematig geword het.

Die Japannese wolwe, wat vandag uitgesterf is, is afkomstig van die groot Siberiese wolwe wat 20 000 jaar gelede tydens die Pleistoseentydperk die Koreaanse Skiereiland en Japan koloniseer het voordat die land van die Asiatiese vasteland afgeskei is. Gedurende die Holoseentydperk het die Straat van Tsjoegaroe verbreed en Honsjoe van Hokkaidō afgesny, wat klimaatsveranderinge tot gevolg gehad het. Dit het weer gelei tot die uitsterwing van die meeste groot hoefdiere wat die eilandgroep bewoon het. Straks het die Japannese wolwe tussen 7 000 – 13 000 jaar gelede eilandverdwerging ondergaan om by hierdie klimaats- en omgewingsdruk aan te pas. "C.l. hattai" (voorheen inheems aan Hokkaidō) was aansienlik groter as die suidelike "C.l. hodophilax", omrede dit in hoogliggende gebiede gehou en sodoende groter prooi kon bygekom het. Nog ’n rede kan ook wees dat die wolwe voortdurende genetiese wisselwerking met afgedwaalde wolwe uit Siberië gehad het.

Vanaf 2005 word 39 subspesies erken, wat die rooiwolf en twee hondsubspesies, "Canis lupus dingo" en "Canus lupus familiaris", insluit. Die wolfsubspesies word in twee groepe verdeel:

Die "Noordelike wolwe" is fris gebou, toegerus met groot breine en sterk skeurtande en bewandel Noord-Amerika, Europa asook die noordelike Asië.
Die "Suidelike wolwe" kom inheems aan die Arabiese Skiereiland en Suid-Asië voor. Hul word uitgeken aan hul kort pelshare, klein breine en swak skeurtande. Dié groep kan dalk oorblywende spesies van die destydse oerwolwe wees, daar hulle ’n noue ooreenkoms met die gefossileerde Europese wolwe toon. Die veranderingkoers wat in hul DNS-volgordebepaling nagespoor is plaas hul oorsprong sowat 800 000 jaar terug, in teenstelling met die Amerikaanse en Europese afstammelinge wat maar 150 000 jaar terug dateer. Die Suidelike wolwe maak grotendeels kort, skerp blafgeluide en huil selde. Daar bestaan die moontlikheid dat honde en dingo’s uit hierdie groep ontstaan het.

In vergelyking met die Noordelike en Suidelike wolwe is diegene in Sentraal- en Oos-Asië maar van middelmatige grootte. Die verskillende breinmassas van die onderskeie wolfbevolkings is goed omskryf: die wolwe van die noordelike Europa het die grootste breine, gevolg deur die Noord-Amerikaanse wolwe, wat effens kleiner is, en laastens die Suidelike wolwe wie se breine die kleinste is. Oor die algemeen is die Suidelike wolwe se breine 5 – 10% kleiner as die Noordelike wolwe s’n. Ofskoon die gedrag en bou van die twee groepe verskil, kan teling tussen die Noordelike en Suidelike wolwe tog plaasvind: die Londense Dieretuin het byvoorbeeld eenkeer daarin geslaag om ’n Europese wolf met ’n Indiese wolvin te kruis. Die wolfwelpie het bykans op ’n druppel water na sy vaar gelyk.

Navorsing rakende die genetiese afstand van mitochondriese DNS tussen honde en Eurasiese wolwe het bewys dat die wolf die enigste voorsaat van die hond is. Die hond het vier mtDNS-stambome, wat aan die hand doen dat vier onafhanklike makmaak-gebeurtenisse plaasgevind het. ’n Latere studie het mtDNS-bewyse gevind wat dui op ’n gemeenskaplike oorsprong van alle honde wat uit ’n enkele Oos-Asiatiese genepoel afkomstig is. ’n Ander studie bevind weer dat die Midde-Ooste die bron van die meeste genetiese diversiteit van die hond is en daarom ook die heimat van makmaak-gebeurtenisse behoort te wees. Navorsing aan die Kunming Instituut van Dierkunde voer aan dat die hond die afstammeling is van die wolwe wat minder as 16 300 jaar gelede aan die suide van die Jangtserivier in Sjina makgemaak is. Vergelykings wat tussen die liggaamsbou van die hond en die wolf gemaak is vooronderstel dat die wolfvoorsate van die Midde-Oosterse of Suid-Asiatiese soorte moes gewees het.
Die makmaakproses bly ’n algemene twispunt. Daar word deurgaans geglo dat die hond deur kunsmatige seleksie geteel is. Tog het die algemene onvermoë om volwasse wolwe te dresseer sekere wetenskaplikes laat dink dat die makmaakproses eerder deur natuurlike teeltkeuse geskied het. Daar word aangevoer dat in die tyd toe die Mesolitiese mensegemeenskappe permanente nedersettings begin bou het, hulle ’n nuwe nis (naamlik die afvalhoop) vir wolwe geskep het. Hierdie wolwe het in ’n kommensalistiese simbiose met mense geleef deur geslagte lank hul afval te eet. Natuurlike seleksie tussen wolwe wat ’n mindere vlugafstand en skuheid vir die mens se teenwoordigheid openbaar het, het veroorsaak dat die wolf met verloop van tyd liggaamsveranderinge ondergaan het. So het ’n geleidelike afskaling van oortollige eienskappe, wat voorheen noodsaaklik was om grootwild mee te jag, plaasgevind.

Alhoewel honde die naaste aan wolwe verwant is, is daar heelwat liggaams- en gedragsverskille. Die vergelykings wat tussen die wolf en die hond se gedrag en anatomie gemaak word, toon dat die laasgenoemde se fisiologie en gedrag met dié van jong wolwe s’n strook. Dit is ’n toonbeeld van neotenie en pedomorfisme.

Die middeloorholtebeen ("tympani bullae") van die wolf is groot, bolvormig en bykans sferies, terwyl die hond s’n kleiner, verdig en ietwat verfrommeld is. Wat grootte betref, is wolwe geneig om 20% groter skedels en 10% groter breine as hul honde-eweknieë te ontwikkel. Hierdie vermindering betrek die dele van die hond se brein wat ’n rol speel by gewaarwording. Die gebit van die wolwe is ook in verhouding groter as dié van honde; die voorkiestande en malers van wolwe is baie minder saamgedruk en het ingewikkelder knobbelpatrone.
Wolwe het ’n prekoudale klier by die basis van hul sterte, wat gebruik word om ’n feromoon op ’n ander wolf af te skei, om sodoende daardie spesifieke wolf as ’n troplid te merk. Hierdie inlywing word gewoonlik deur die alfamannetjie uitgevoer.
Die prekoudale klier ontbreek by die hond.
Tewe raak jaarliks twee keer bronstig, wolvinne slegs een keer.

Die wolf se voorbene is nader aan mekaar as dié van honde en eersgenoemde se voetspore is verder uit mekaar. Hul sterte hang regaf of is effens binnetoe na die lyf gekrul wanneer in ’n neutrale gemoedstoestand verkeer. Honde se sterte is gewoonlik effens gekrul. Wolfpote is in die reël groter as hondepote, hoewel dit bykans onmoontlik is om met sekerheid ’n wolf en hond se pote wat ewe groot is van mekaar te onderskei. Die meeste honde is geneig om ronder voetspore as wolwe te trap.

Wolwe is slanke, sterkgeboude diere met groot, afwaartse ribbekaste en rûe wat skuins na agter loop. Hul buike is ingetrek en die nekke is baie gespierd. Die ledemate is lank en stewig, met betreklike klein pootjies. Die voorpote het elk vyf tone, terwyl die agterpote vier het. Die voorbene is oënskynlik binne die bors ingedruk, met die elmboë wat inwaarts wys, terwyl die pote uitwaarts gerig is. Wolvinne is geneig om smaller muile en voorkoppe, dunner nekke, effens korter bene en ligter skouers as die mannetjies te hê. Vir hul grootte is wolwe baie sterk: hulle beskik oor genoeg krag om ’n bevrore eland-(moose) en perdekarkas om te gooi.
Hulle kan ook ’n snelheid van tussen 56–64 km/h haal en vir langer as 20 minute aanhou hardloop, hoewel nie noodwendig teen daardie spoed nie. In koue klimaatstreke kan wolwe die bloedtoevoer naby die huid verminder om meer liggaamshitte te behou. Die hitte van hul pootkussinkies word apart van die res van die liggaam gereguleer en word net bokant vriespunt van weefsel gehou waar die kussinkies met die sneeu en ys in aanraking kom. Die ingewande van volwasse wolwe is tussen 460–575 cm lank, wat in verhouding met die liggaamslengte 4.13–4.62 is. Die maag kan 7–9 kg voedsel en tot 7,5 ℓ water hou. Die lewer is taamlik groot en weeg 0,7-1,9 kg by die mannetjies en 0,68 – 0,82 kg by die wyfies.
Die wolf se kop is groot en swaar, met 'n breë voorkop, sterk kake en 'n lang, stomp muil. Die ore is taamlik klein en driehoekig. Die kop word op dieselfde hoogte as die rug gehou en slegs opgelig wanneer hulle op die qui-vive is.
Die tande is groot, swaar en sterk genoeg om bene deur te byt, hoewel nie so gevorderd soos by hiënas nie. Die slagtande is stewig en betreklik klein (26 mm). Die wolf kan ’n vergruisingsdruk van moontlik 1 500 lbf/dm² uitoefen, in vergelyking met die 750 lbf/dm² van ’n Duitse herdershond. Hierdie druk is genoeg om die meeste bene oop te breek en om ’n halfduim (1,27 cm) vangrieme met een hap deur te byt.

Wolwe trek na Duitse herdershonde en huskies wat die liggaamsgestalte betref, maar is deur hul ooghoek van 40º–45º, (eerder as 53º–60º) en groter kop- en tandgrootte onderskeibaar. As ’n wolf met ’n prêriewolf vergelyk word, het die wolf ’n groter en breër snoet, korter ore, verhoudingsgewys ’n kleiner breinkas en is die sweetkliere by hul pootkussinkies afwesig.

As hulle met jakkalse vergelyk word, is wolwe groter en swaarder, het na verhouding langer bene, korter bolywe en langer sterte. Oor die algemeen is die tande minder skerp as die jakkals s’n; veral die bokieste, wat laer knobbels het, breër en meer rolrond is.

Wolwe is die grootste bestaande hondagtige, tesame met sekere groot honderasse. Die wolf se massa en grootte kan regoor die wêreld heen wissel en is geneig om direk eweredig met die breedtegraad te vermeerder, soos Bergmann se Reël vooronderstel. Volwasse wolwe is 105–160 cm lank en het ’n 80–85 cm skouerhoogte. Die stert is ⅔ van die kop en lyf se lengte en is tussen 29–50 cm lank. Die ore se loodregte hoogte is 90–110 mm en die agterpote is 220–250 mm. Die wolf se massa verskil van streek tot streek; die deursnee Europese wolwe weeg 38,5 kg, die Noord-Amerikaanse wolwe is 36 kg en die Indiese en Arabiese wolwe se massa is 25 kg.

Wolfwyfies sal tipies 2 – 4,5 kg minder as die wolfmannetjies weeg. Wolwe wat meer as 54 kg weeg is ongewoon, hoewel buitengewone groot indiwidue al in Alaska, Kanada en die voormalige Sowjetunie opgeteken is. Die swaarste aangetekende wolf in Noord-Amerika, wat op 12 Julie 1939 by die 70 Mile-rivier in Oos-Sentrale Alaska van kant gemaak is, het 79,4 kg geweeg. Die swaarste aangetekende wolf in Eurasië is ná die Tweede Wêreldoorlog in die Kobeljakski-gebied van die Poltawski-streek , Oekraïnse SSR, van die gras af gemaak. Dit het 86 kg geweeg.

Wolwe het ’n baie digte en donserige winterpels, met kort wol- en dekhare. Die meeste van die wolhare en gedeeltes van die dekhare verloor in die lentemaande en groei weer gedurende die herfsgety. Die langste hare groei op die rug, veral op die voorkruis en nek. Besondere lang hare is op die skouers te vinde en vorm ’n soort maanhaar by die boonste nekgedeelte. Dis wanghare is verleng en loop op klossies uit. Die ore word met kort haartjies bedek wat nouliks met die pelskleur ooreenstem. Kort, rekbare en digte hare kom op die ledemate voor, wat vanaf die elmboë tot op die hakskeensenings strek.

Die winterpels is in hoë mate teen die koue bestand; die wolf in die noordelike klimaatstreke kan teen –40 °C knus in die oop velde slaap, deur sy snoet tussen die agterbene te plaas en die gesig met sy stert te bedek. Wolfpelse bied beter isolering as dié van honde en, soos in die vraat ("wolverine") se geval, vorm daar nie yskristalle sodra die dier se warm asem daarteen kondenseer nie. In warm klimaatstreke is die pels ruwer en yler as by die Noordelike wolwe s’n.

Wolfwyfies is daartoe geneig om gladder, sagter hare rondom die ledemate as die mannetjies te hê en ontwikkel ook die gladste, sagste pelse soos hul ouer word. Ou wolwe het gewoonlik meer wit haartjies op die stertpunt, langs die neus en op die voorkop. Die winterpelse word die langste by die sogende wyfies behou, hoewel daar ’n bietjie haarverlies rondom die tepels plaasvind. Die middelste rughare is 60 – 70 mm lank. Die skouerdekhare sal gewoonlik nie langer as 90 mm word nie, maar kan tog 110–130 mm lank groei.

Die pelskleur wissels tussen spierwit, verskeie skakerings blond, room en oker tot grys, bruin en swart. Daar is grootliks geen pelskleurverskil tussen die twee geslagte nie, hoewel wolvinne rooier van kleur kan wees. Klaarblyklik speel die pelskleur nie ’n rol by kamoeflering nie, omrede wetenskaplikes aanvoer dat dit eerder ingespan word om sekere gebare tydens wisselwerking te beklemtoon. Swart wolwe (deur kruisings tussen wolwe en honde geteel) kom selde in Eurasië voor, omrede die uitwissing van die wolfbevolkings oor die afgelope duisend jaar paring met honde laat afneem het. Hulle kom meer algemeen in Noord-Amerika voor; sowat die helfte van die wolwe wat in Wyoming se Yellowstone Nasionale Park bly is swart van pelskleur. Aan die suide van Kanada en Minnesota is die swart kleurverskynsel meer algemeen as wit, ewenwel grys die botoon voer.

Die reuksin is maar ietwat swak ontwikkel as dit met sekere jaghonde vergelyk word en kan aas nie vêrder as 2-3 km windop ruik nie. Om hierdie rede sal wolwe nie sommer verborge hase en voëls kan uitsnuffel en vang nie, hoewel hulle maklik kan spoorsny as die spore nog vars is. Deur middel van hul reuksin is wolwe in gevangenskap in staat om die kossoorte te eien wat hul dresseerder geëet het.
Hul gehoorsintuig is baie sensitief en kan klankfrekwensievlakke van 26 kHz aanhoor, wat die hoorreikwydte van vosse verbysteek. Gedurende herfsmaande kan hulle selfs die blare hoor afval. Daar steek waarheid in die opvatting dat wolwe bang vir strykinstrumentklanke is, omrede die wolwe by Regent’s Park Zoo beangs op lae molakkoorde reageer het.
Wolwe kan nie so skerp soos honde sien nie, maar hul nagsig oortref alle ander hondagtiges s’n.

Wolftroppe word in die media dikwels omskryf as streng hiërargiese sosiale strukture. Dis bestaan uit 'n “alfa”-teelpaar wat hul heerskappy deur gevegte bekom het, die ondergeskikte “beta”-wolwe en laastens die lae “omega”-wolwe op wie die trop se aggressie uitgehaal word. Hierdie onderskeidings is gemaak op grond van wolwe se gedrag in gevangenskap wat nie bloedverwant aan mekaar is nie. Vanselfsprekend sal gevegte en sterk mededinging in gevangenskap geskied, veral omrede daar geen wegkomkans is nie en die bakleiery onvoorkombaar meer as in die wolwe se natuurlike gebiede sal plaasvind.

In die natuur funksioneer wolftroppe meer soos 'n kerngesin: dit bestaan uit 'n teelpaar en hul nakomelinge. Die noordelike wolwe is nou wel nie geneig om so kompak en saamgesnoer soos die Afrika wildehond of gevlekte hiëna te wees nie, maar hul gesinsbande is nie so wankelrig soos die prêriewolf (coyote) nie. In daardie opsig is die suidelike wolwe meer soos die prêriewolwe en dingoes s’n wat meestal alleen of in pare voorkom. Die gemiddele wolftrop bestaan uit 5 tot 11 diere (1 tot 2 volwassenes, 3 tot 6 jongelinge en 1 tot 3 jaarlinge), maar besondere groot wolftroppe van 42 individue is al aangeteken. Wolftroppe sal selde ander wolwe in hul trop toelaat en gewoonlik doodmaak. In uitsonderlike gevalle sal 'n 1 tot 3-jarige wolf aanvaar word, terwyl die wolwe wat doodgemaak is meestal uitgegroei was. Hierdie aanvaarding van 'n nuwe troplid is 'n uitgerekte proses wat weke kan duur. Die dier sal aan aanvalle (wat selde op die dood uitdraai) onderwerp word om te toets of hy betroubaar is aldan nie. Wanneer hoefdiere mildelik in die natuur voorkom (tydens migrasie of wanneer gekalf word) kan verskillende wolftroppe tot tyd en wyl kragte saamspan. Gewoonlik sal 'n wolf op die gemiddelde ouderdom van 11 tot 24 maande die trop verlaat om hul eie te begin. Ook hier is uitsonderings: die jongste aangetekende wolwe was 5 maande oud en die oudstes was selfs 5 jaar oud. Snelleraksies wat verstrooiing kan meebring is die bereiking van seksuele volwassenheid en mededinging binne die trop om kos en teelreg.

In gebiede met 'n lae wolfbevolkingsdigtheid het 'n wolf gewoonlik slegs een wyfie. Hulle sal bymekaar bly tot die een eendag sterf. Sodra die een maatjie doodgaan kom nuwe pare vinnig tot stand. Omrede die mannetjies enige wolfbevolking oorheers is enkellopende wolvinne seldsaam. Veelwywery kom wel voor, maar hoofsaaklik in gevangenskap. Veelvuldige werpsels kom selde voor omrede die tropwyfies kleintjies doodmaak. Die vrugbaarheidsouderdom hang grootliks van omgewingsfaktore af – as voedsel volop is of wanneer wolfbevolkings kwaai beheer word, kan wolwe kleintjies op 'n jonger ouderdom grootmaak. Wolwe in gevangenskap kan op 9 tot 10 maande begin voortteel, terwyl die jongste opgetekende wolwe in die natuur wat aangeteel het 2 jaar oud was. Wolvinne kan jaarliks 'n werpsel voortbring; die gemiddelde is een per jaar. Wolwe verloor nie hul voortplantingsvermoë soos hulle ouer word nie. Inteling vind selde plaas, maar uitsonderings is al by Saskatchewan en Isle Royale aangemeld.

Die wyfies sal gewoonlik in die laatwinter bronstig raak; die ouer wyfies gewoonlik 2 tot 3 weke vroeër as die jonger wyfies. Voordat die bronstyd volg sal wolftroppe tot die einde van hierdie tydperk tydelik opbreek. Dan sal 'n vrugbare wyfie die basis van haar stert eenkant toe swaai om die skaamspleet te ontbloot. Paring duur tussen 5 tot 36 minute. Wolwe sal nie soos honde hul paarmaats verlaat om na ander wyfies te soek nie, omdat die bronstyd slegs 'n maand lank voortduur. Dragtige wolvinne sal 'n lêplek kies wat nie in die randgebied tussen twee territoria is nie, om sodoende gewelddadige konflik met ander troppe te vermy. Ouer wyfies sal gewoonlik in die lêplek van die vorige werpsel welp, terwyl die jonger wolvinne naby hul geboorteplek welp. Die draagtyd geskied 62 tot 75 dae. Die kleintjies word gewoonlik in die somermaande gebore. 'n Werpsel bestaan uit 5 tot 6 welpies. Die voorkoms van werpsels met tussen 14 tot 17 welpies is maar 'n skrale 1%. Daar is die neiging dat die werpselgrootte sal toeneem in die gebiede waar prooi volop is. In vergelyking met ander hondagtige spesies het die wolf redelike groot welpies in klein werpsels. Die welpies word blind en doof gebore en is met kort, sagte grysbruin pels bedek.





</doc>
<doc id="23053" url="https://af.wikipedia.org/wiki?curid=23053" title="Eier (biologie)">
Eier (biologie)

'n Eier is waarin die sigoot van sommige diere, wat nie aan lewendige babas geboorte gee nie, geleë is

Sommige diere, veral soogdiere, behou die sigoot binne hul lywe waar dit sal groei totdat dit gereed is om gebore te word. Sommige diere behou nie die sigoot in hul lyf nie, maar lê 'n "eier" waarin die sigoot is. Die eier voed en beskerm die embrio. Wanneer die baba uiteindelik gereed is, sal dit vanuit die eier ontwaak.

Diere wat eiers lê, sluit in visse, reptiele, amfibieë, en voëls. Monotremata is die enigste soogdiere wat eiers lê. Die meeste insekte en arachnides lê ook eiers.

Die volstruis is tans die dier wat die grootste eiers lê en die kolibri (Engels:"Hummingbird") die kleinste van die voëleiers, teen 'n halwe gram. Die 1.5 kg (3.3 pond) volstruiseier is tans die grootste bekend, alhoewel die uitgestorwe Aepyornis en sommige dinosaurusse groter eiers gehad het.

Die eiers van sommige reptiele asook meeste visse is heelwat kleiner, en dié van insekte en ander ongewerweldes selfs mikroskopies klein.

Die eiers van die meeste voëls kan algemeen as voedsel geëet word.



</doc>
<doc id="23055" url="https://af.wikipedia.org/wiki?curid=23055" title="Amfibieë">
Amfibieë

Amfibieë, of Amphibia, is 'n klas van die superklas Tetrapoda. Hulle het vier pote en word uit eiers gebore. Hulle woon in water wanneer hulle klein is en kan aan land gaan wanneer hulle ouer is. Paddas, salamanders en wurmsalamanders is die drie hoofgroepe amfibieë.

Amfibieë word sonder bene gebore - hulle groei dit aan terwyl hulle klein is. Wanneer hulle grootword, verander hulle van vorm. Hierdie proses staan as metamorfose bekend. Die diere verloor later hul kieue en sterte, en groei agterbene aan. Klein paddas en salamanders word paddavisse genoem. Hierdie diere lê tot duisend eiers, gewoonlik in water of op klam plekke. Hulle vreet ander diere, veral insekte.

Daar is tans omtrent 5 700 spesies.

Die vroegste Tetrapoda verskyn in die laat Devoon. 'n Bekende verteenwoordiger is "Ichtyostega" uit Groenland, ongeveer 363 miljoen jaar oud. 'n Bietjie ouer is "Elginerpeton" uit Skotland van 368 miljoen jaar gelede. In die Devoon en Karboon word daar 'n groot verskeidenheid fossiele vorme aangetref, maar fossiele van die moderne paddas en salamanders verskyn eers in die Jura. Die verwantskap met die ouer vorme soos die Temnospondyli en Lepospondyli is nie bekend nie.

Die moderne amfibieë word gewoonlik die Lissamphibia genoem, hoewel dit moontlik is dat hierdie groep nie monofileties is nie. Op grond van genetiese en morfologiese inligtings kan die volgende kladogram saamgestel word. 

Die tye waarop die aftakkings plaasgevind het, verskil egter tussen metodes. Die tak wat na die wurmsalamanders lei (Stegokrotaphia en Batrachia), is dalk oud. Die morfologiese metode plaas dit die laat Perm (~260 miljoen jaar gelede) en die genetiese metode in die Karboon (~337 miljoen jaar gelede). Die salamander/padda -aftakking (Urodela en Bombinanura) is 'n bietjie jonger (254 of 308 miljoen jaar gelede).



</doc>
<doc id="23056" url="https://af.wikipedia.org/wiki?curid=23056" title="Been (ledemaat)">
Been (ledemaat)

'n Been is 'n ledemaat wat gebruik word om goed, meestal die lyf van 'n organisme, te ondersteun of op te hou. Voëls en mense het twee bene. Sommige voorwerpe, soos tafels en stoele, het ook bene om hulle op te hou.

Diere het gewoonlik twee of vier bene (vertebrate, wat diere is met rugwerwels). Sommige diere het ses, agt of twaalf bene, byvoorbeeld arthropodas soos insekte en spinnekoppe. Honderd- en duisendpote het baie meer bene, maar nie presies 'n honderd of 'n duisend soos hul name sou aandui nie. Mense het twee bene, aangevul deur voete.

"Bipedaal" verwys na diere met twee bene, en 'n "kwadrupedaal" is 'n dier met vier bene.


</doc>
<doc id="23057" url="https://af.wikipedia.org/wiki?curid=23057" title="Tafel">
Tafel

'n Tafel is 'n meublement met 'n plat bokant wat deur een of meer bene gestut word. Tafels word gebruik om goed op te sit, meestal vir 'n kort tydperk, soos voedsel en eetgerei by 'n maaltyd, koppies vir drankies, 'n boek, kaarte, skryfpapier vir skryf, en ander goed vir stokperdjies.

Soms word goed op tafels geplaas vir 'n langer tydperk, soos televisies, rekenaars, of goed vir versiering. Daar word soms 'n tafeldoek bo-op die tafel geplaas. Daar bestaan ook tradisionele maniere hoe om tafeldoeke en eetgerei op die tafel vir maaltye te plaas.

Tafels kan groter gemaak word, soos byvoorbeeld wanneer 'n tafel se bokant uitgetrek kan word. Sommige tafels kan ook gevou word sodat dit beter vervoer kan word, byvoorbeeld wanneer mense gaan kamp. Daar is ook klein tafels in treine en vliegtuie wat oop kan vou.

Tafels in Japan, genaamd "chabudai", is tradisioneel laag, somtyds rond, vir tee en voedsel.

Die naam van die internasionale organisasie Mensa is van die Latynse woord vir tafel afgelei.


</doc>
<doc id="23058" url="https://af.wikipedia.org/wiki?curid=23058" title="Stoel">
Stoel

'n Stoel is 'n meubelstuk wat deur mense gebruik word om op te sit. Stoele het gewoonlik vier bene om die gewig op die stoel te ondersteun. Sommige stoele, soos kroegstoele, het slegs een been in die middel. Vir stabiliteit word die stoel dan gewoonlik aan die grond geskroef. Sommige stoele het armlenings om 'n persoon se arms te ondersteun.

Die meeste stoele is ontwerp om tot omtrent 120 kilogram gewig te dra.

Sommige stoele kan in die rondte draai. Sommige mense kan op sulke stoele speel deur hulself in die rondte te spin.




</doc>
<doc id="23059" url="https://af.wikipedia.org/wiki?curid=23059" title="Voet">
Voet

'n Voet (meervoud: voete) is 'n ledemaat wat aan die punt van 'n been aangetref word. Voete word gebruik om te loop, en dit is ook belangrik vir balans: dit laat mens regop staan. Voete kan ook gebruik word om mee te skop, vir beide om te veg en vir sport soos sokker.

Mense se hande en voete het min of meer dieselfde vorm: beide het vyf vingers of tone. Baie ander diere met rugwerwels het ook vyf vingers of tone per hand of voet. Die helfte van 'n menslike liggaam se bene is in die voete geleë. Artse wat met mense se voete werk, word "podiatriste" genoem.

Diere het gewoonlik voete, en daar is baie verskillende soorte voete. Wanneer 'n dier sagte voete het, of voete met sagte dele aan die onderkant, word daarna verwys as 'n "poot".

In baie kulture hou mense daarvan om hul voete te bedek wanneer hulle saam met ander mense of in die openbaar verkeer. In sommige kulture soos die Noord-Amerikaanse-, Europese-, Japannese-, en andere kulture, dra mense 'n tipe kleding oor hul voete om dit te beskerm. Hierdie voetware het spesiale name, soos "sandale", "skoene", en "stewels". Wanneer mense vir baie lang tydperke aaneen voetware dra, kan hul voete begin sleg ruik. Indien die voetware te groot of klein vir die voete is, kan dit negatiewe gevolge vir die voete inhou, beide vir wanneer die voetware gedra word en op die langtermyn. Mense met voet-, been- en rugprobleme kan egter ook gehelp word deur spesiaal-ontwerpte skoene te dra.

Mense in verskillende dele van die wêreld het verskillende tradisies aangaande wanneer om voetware te dra. In die meeste van Europa en Kanada dra mense byvoorbeeld nie skoene of stewels binninshuis nie. In die Verenigde State dra mense weer gewoonlik skoene binnenshuis. In baie kulture waar mense die heeltyd skoene dra, dink hulle dat dit sleg is om nie skoene te dra nie. Om nie skoene te dra nie is egter goed vir die voete, veral vir kinders se voete.

Mediese toestande soos die atleetvoet affekteer die voete, en veroorsaak dat dit droog voel en kraak.


</doc>
<doc id="23060" url="https://af.wikipedia.org/wiki?curid=23060" title="Elektronskil">
Elektronskil

'n Elektronskil, ook bekend as 'n hoofenergievlak, is 'n groep atoomorbitale met dieselfde waarde as die hoofkwantumgetal "n". Elektronskille bestaan uit een of meer subskille of subvlakke, wat twee of meer orbitale het met dieselfde hoekmomentum kwantumgetal van "1". Elektronskille maak saam die elektronkonfigurasie van 'n atoom uit.

Daar kan getoon word dat die aantal elektrone wat in 'n skil gevind kan word gelyk is aan formula_1.

Bv, kalsium (Ca) het 20 protone en 20 elektrone. Dus sal kalsium 2 elektrone in skil K, hê, 8 in skil L en 10 in skil M.

Die bestaan van elektronskille is deur Charles Barkla en Henry Moseley vir die eerste keer waargeneem deur X-straal absorpsie studies. Barkla het hulle aangedui met die letters "K", "L", "M" ens. Daar is later gevind dat hierdie letters ooreenstem met die "n"-getalle 1,2, 3 ensovoorts. Hulle word gebruik in spektroskopiese Siegbahn-notasie.

Die naam vir elektronskille vind sy oorsprong uit die Bohr-model, waar daar geglo is dat groepe elektrone op sekere afstande vanaf die kern wentel en sodoende "skille" vorm.

Die "valensie-skil" is die buitenste energievlak van 'n atoom in sy onverbonde toestand, wat die elektrone bevat wat die grootste invloed uitoefen op die aard van die reaksies waar die atoom by betrokke kan wees en die chemiese verbindings wat dit met ander atome kan vorm. Die elektrone in die valensievlak word na verwys as valenselektrone. Die fisiese chemikus, Gilbert Lewis was verantwoordelik vir baie van die vroeëre ontwikkelingswerk oor die teorie rondom valenselektrone se deelname aan chemiese verbindings. Linus Pauling het later die teorie veralgemeen en uitgebrei deur sy insigte in kwantummeganika toe te pas.



</doc>
<doc id="23063" url="https://af.wikipedia.org/wiki?curid=23063" title="Bed">
Bed

'n Bed is 'n meubelstuk wat gebruik word om op te slaap. Dit bestaan tipies uit 'n staanstuk, met 'n matras en beddegoed daarop (soos kussings, lakens en dekens). Beddens word meestal in slaapkamers aangetref, maar mens kry ook opslaanbare bed-banke waarop beide gesit en geslaap kan word. Hoewel dit nie die primêre gebruik vir 'n bed is nie, word dit soms vir ander doeleindes ingespan, as voorbeeld kan kinders daarop rits en volwassenes kan dit vir seksuele omgang gebruik.

Die woord "bed" word ook as 'n eenheidsmaat gebruik as daar na die kapasiteit van byvoorbeeld 'n hospitaal of ouetehuis verwys word.



</doc>
<doc id="23065" url="https://af.wikipedia.org/wiki?curid=23065" title="Toilet">
Toilet

'n Toilet is waar die meeste mense van liggaamlike afvalstowwe, soos urine en ontlasting, ontslae raak. Die afvalstowwe val in die water in die toilet, en wanneer die toilet getrek word, spoel die water die afvalstowwe na die rioolwerke. 'n Kamer wat 'n toilet bevat, kan 'n "kleedkamer" of 'n "badkamer" genoem word.

Vandag het amper alle geboue ten minste een toilet. In 'n huis hoef die toilet nie noodwendig in dieselfde kamer as die stort, bad of wasbak te wees nie. Sommige huise se toilette word ook buite aangetref.

Publieke toilette is openbare toilette wat deur enige persoon gebruik kan word. Soms moet mens betaal om hierdie toilette te gebruik, mens noem só 'n toilet 'n "betaaltoilet".

Publieke badkamers het gewoonlik baie toilette met mure wat hulle van mekaar skei. Dít maak 'n area wat 'n "hokkie" of "gemakshuisie" genoem word. Badkamers vir mans het ook soms aparte urinêre. Urinêre kan óf aan die muur geheg wees vir een persoon, óf dit kan 'n hele bak of trog wees vir 'n klompie persone. Urinêre aan mure het soms ook kleiner skeidings vir privaatheidsredes.



</doc>
<doc id="23066" url="https://af.wikipedia.org/wiki?curid=23066" title="Cate Blanchett">
Cate Blanchett

Catherine Elise (Cate) Blanchett (gebore 14 Mei 1969 in Melbourne) is 'n Australiese rolprent- en teateraktrise. Sy in in flieks soos "Elizabeth" en die "Lord of the Rings"-trilogie te sien.

In 1998 het sy 'n Academy Award-nominasie as Beste Aktrise vir haar rol as Elizabeth I in "Elizabeth" gekry. In 2005 het sy 'n toekenning as Beste Byspeler vir haar rol as Katharine Hepburn in Martin Scorsese se "The Aviator" ontvang.




</doc>
<doc id="23067" url="https://af.wikipedia.org/wiki?curid=23067" title="Vrede">
Vrede

Vrede is 'n toestand van stilte of harmonie, of 'n toestand sonder gevegte of oorloë. In hierdie begrip is vrede, onder ander toestande, 'n doelwit vir baie mense en organisasies. 'n Voorbeeld van 'n organisasie wat se doelwit vrede behels en wat betrokke is om die wêreld 'n vreedsame plek te hou, is die Verenigde Nasies. Vrede kan uit vrye wil bereik word, maar dit kan ook op mense geforseer word.

Martin Luther King Jr. het 'n brief vanuit die Birmingham-tronk geskryf waarin hy sê: "Ware vrede gaan nie net oor die afwesigheid van konflik nie: dit gaan oor die aanwesigheid van regverdigheid".


</doc>
<doc id="23069" url="https://af.wikipedia.org/wiki?curid=23069" title="Nike">
Nike

Nike is die godin van oorwinning in die Griekse mitologie. Sy was die dogter van Styx en Pallas, asook die suster van Kratos, Bia, en Zelus. Nike en haar broers en susters was vriende van Zeus.

Nike kon baie vinnig hardloop. Sy het ook vlerke gehad en het geluk gebring. Sy is in dieselfde tyd as Atena aanbid.

Die beroemdste standbeeld van Nike is die "Gevleuelde Oorwinning van Samotrake". Dit is nou in die Louvre in Parys, Frankryk.



</doc>
<doc id="23070" url="https://af.wikipedia.org/wiki?curid=23070" title="Museum">
Museum

'n Museum is 'n gebou waar goed versamel en gestoor word vir besoekers om te besigtig. Museums kan oor verskillende temas handel, soos Natuurlike Geskiedenis, Geologie, Wetenskap, skilderye of beeldhouwerke. Museums kan ook lewende diere bevat. In hierdie geval word daarna verwys as dieretuine.

Die doel van moderne museums is om items van artistiese, kulturele of wetenskaplike belang te versamel, bewaar, interpreteer en uit te stal, tot die voordeel en onderrig van die publiek. Museums se belangrikste funksie is om kennis te bewaar. 

Museums word deur mense besoek vir opvoeding sowel as vir die pret daarvan.

Vorste en ander welgestelde mense het reeds baie eeue gelede begin om allerhande interessante dinge in sogenaamde "curiosa-kabinette" te versamel. Benewens skilderye en ander kunsvoorwerpe het hierdie versamelings ook dikwels opgestopte diere, gesteentemonsters en meer bevat. Uit hierdie private versamelings het mettertyd openbare museums ontwikkel wat vir die publiek toeganklik geraak het.

Vroeë museums het begin as private versamelings van welvarende individue, families en instellings wat kuns, skaars en vreemde natuurlike objekte en artefakte ten toon gestel het. Een van die oudste bekende museums is Ennigaldi-Nanna se museum, wat aan die einde van die Nieu- Babiloniese Ryk deur prinses Ennigaldi gebou is en uit c. 530 vC dateer. Die museum bevat artefakte van vroeë Mesopotamiese beskawings. 

Openbare toegang tot hierdie museums was dikwels moontlik vir gesiene mense, veral wat private kunsversamelings betref, maar die eienaar en sy personeel het ten alle tye beheer uitgeoefen oor wie toegelaat word, al dan nie. Een manier waarop mans in hierdie periode ŉ hoër sosiale status in die wêreld van die elites bereik het, was deur interessante objekte te versamel en dit ten toon te stel. Talle items in hierdie versamelings was nuwe ontdekkings en hierdie versamelaars was ywerig om dit in die hande te kry. 

Hoewel sommige van die oudste openbare museums in die wêreld gedurende die Renaissance in Italië geopen is, het die belangrikste museums van die wêreld hul deure gedurende die 18de eeu oopgemaak, soos die Capitoline-museums (1471, Rome), die Vatikaan-museums (1506) en die Ambras-kasteel in Oostenryk (1572). 

Moderne museums het in Wes-Europa ontstaan en vandaar na ander wêrelddele versprei. Die eerste “openbare” museums was dikwels net vir die middelklas en hoër stand toeganklik. Die Ashmolean Museum is in 1677 by die Universiteit van Oxford gestig met die persoonlike versameling van Elias Ashmole wat ten toon gestel is. Dié museum was oop vir die publiek en word deur sommige as die eerste moderne openbare museum beskou. Die eerste openbare museum in Frankryk was die Louvre in Parys, wat in 1793 gedurende die Franse Rewolusie geopen is en vir die eerste keer vir mense van alle stande toegang tot die versamelings van Franse koninklikes gebied het. Namate Napoleon I Europese stede verower het, het hy kunswerke gekonfiskeer, sodat die versameling in Frankryk gegroei het en die organisasie daarvan al hoe ingewikkelder geraak het. Nadat Napoleon in 1815 uitoorlê is, is talle van die skatte geleidelik aan hul eienaars terug besorg (en talle nie). Sy plan het nooit ten volle gerealiseer nie, maar sy konsep van ŉ museum as agent vir nasionalisme het ŉ groot impak op Europese lande gemaak. 

Chinese en Japannese besoekers aan Europa was gefassineer deur die museums wat hulle daar teëgekom het, maar het die doel daarmee moeilik begryp en gesukkel om ŉ Chinese of Japannese term daarvoor te vind. Chinese besoekers aan die begin van die 19de eeu het hierdie museums benoem na aanleiding van wat in die museum was, bv. “binnehof van skatte” of “paviljoen van skilderye” of “saal van militêre heldedade”. Japan het die eerste keer met Westerse museums te doen gekry toe dit in die 1860’s aan Europa se ‘World Fairs’ deelgeneem het. Die Britse Museum is deur een van hul afgevaardigdes as ŉ ‘hakubutsukan’ , ŉ ‘huis met uitgebreide inhoud’ beskryf. Dit sou eindelik as ekwivalente woord vir ‘museum’ in Japan en China aanvaar word. 

Amerikaanse museums het mettertyd by Europese museums aangesluit as die wêreld se toonaangewende sentrums vir die produksie van nuwe kennis op die verskillende gebiede. ŉ Periode van intense museumsbou, in beide die intellektuele en fisiese sin van die woord, het in die laat 19de en vroeë 20ste eeu gerealiseer. Hoewel talle Amerikaanse museums gestig is met die doel om op die wetenskaplike en artistiese ontwikkeling in Noord-Amerika te fokus, het baie ook hul Europese eweknieë op sekere maniere agternagedoen, soos die ontwikkeling van klassieke versamelings van antieke Egipte, Griekeland, Mesopotamië en Rome. Na aanleiding van Michel Foucault se konsep van liberale regering, het Tony Bennett bespiegel dat die ontwikkeling van meer moderne 19de eeuse museums deel was van nuwe strategieë van Westerse regerings om ŉ burgerlike samelewing te skep wat sy eie handel en wandel gereguleer het, eerder as om deur eksterne kragte gerig en gedwing te word. Om die massas by hierdie strategie in te sluit, is die private museumspasies wat vroeër beperk en sosiaal eksklusief was, openbaar gemaak. Objekte en artefakte het instrumente geword van die “nuwe take van sosiale bestuur”. Universiteite het ŉ geruime tyd voor die aanvang van die Tweede Wêreldoorlog die primêre sentrums vir innoverende navorsing in die Verenigde State geword. Tog dra museums vandag nog by tot nuwe kennis en bewaar en bou steeds versamelings wat nuttig is vir navorsing én tentoonstelling. 

Laat in die twintigste eeu is daar intense debat gevoer oor die repatriasie van godsdienstige, etniese en kulturele artefakte wat deel van museumversamelings is. In die Verenigde State het talle inheemse stamme en pleitbesorgers voorspraak gemaak daarvoor dat heilige objekte terugbesorg moet word en menslike oorskot herbegrawe moet word. In 1990 is daar wetgewing in die VSA goedgekeur om dít te bewerkstellig. Eweneens bevat talle Europese museumversamelings objekte en kulturele artefakte wat deur imperialisme en kolonialisme bekom is. Sommige historici en akademici het die Britse Museum al gekritiseer omdat hulle in besit is van rare oudhede van Egipte, Griekeland en die Midde-Ooste. 

Die digitalisering van inligting en die toenemende kapasiteit om digitale inligting te stoor, lei daartoe dat die tradisionele model van museums, dit wil sê statiese versamelings van driedimensionele uitstallings en artefakte, verbreed om virtuele uitstallings en hoë resolusie beelde van versamelings in te sluit, sodat besoekers toegang daartoe het vanaf enige ligging met internettoegang. 

Die rolle wat met die bestuur van ŉ museum geassosieer word hang grootliks van die grootte van die instelling af, maar elke museum het ŉ hiërargie van bestuur met ŉ raad van trustees heel bo. Die direkteur is onder die trustees en werk saam met dié raad om die museum se missie vas te stel en te bewerkstellig, asook om seker te maak dat die museum aanspreeklik is tot die publiek. Saam vestig die raad en die direkteur ŉ bestuurstelsel wat deur beleide gelei word om sodoende standaarde daar te stel. Dokumente wat hierdie standaarde vasstel sluit in ŉ institusionele of strategiese plan, institusionele etiese kode en beleid ten opsigte van versamelings. 


Verskeie poste binne die museum bring uitvoer aan die beleide wat deur die raad en die direkteur daargestel is. 


Daar is nog poste wat dikwels by museums gevul word, soos ŉ fotograaf, bibliotekaris, argivaris, terreinopsigter, sekuriteitspersoneel, openbare betrekkinge personeel ensovoorts. By kleiner museums vervul personeellede dikwels meervoudige rolle, word sommige poste eenvoudig nie gevul nie of deur ŉ kontrakteur vervul soos en wanneer daar ŉ behoefte is. 

Die ontwerp van museums het deur die jare heen ontwikkel. Museumbeplanning behels die vasstel van die museum se missie, asook beplanning van die spasie waarin die museum se versamelings behuis sal word. 

Intensionele museumbeplanning se oorsprong lê by die museumstigter en bibliotekaris Johan Cotton Dana. Hy het die proses waarvolgens die Newark Museum vroeg in die 20ste eeu tot stand gekom het in ŉ reeks boeke gedokumenteer sodat ander museumstigters ook hul museums kon beplan. Dana het voorgestel dat potensiële museumstigters eers ŉ komitee moes stig en dan na die gemeenskap moes uitreik vir insette. Volgens Dana moet ŉ museum na aanleiding van ŉ gemeenskap se behoeftes beplan word. 

Die wyse waarop museums beplan en ontwerp word verskil na aanleiding van die versamelings waaroor dit beskik, maar oor die algemeen moet dit ŉ spasie wees wat maklik toeganklik is vir die publiek en die gekose artefakte maklik ten toon stel. 
Die vraag oor toeganklikheid bly tot vandag toe ŉ kwessie. Talle museums streef daarna om hul geboue, programme, idees en versamelings meer toeganklik vir die publiek te maak as in die verlede. Hoewel nie alle museums hierdie tendens volg nie, blyk dit dat die meerderheid van museums in die 21ste eeu wel klem op inklusiwiteit lê. Een baanbrekersmanier waarop museums poog om hul versamelings meer toeganklik te maak, is met sigbare berging. Die meeste van ŉ museum se versamelings word tipies weggesluit om bewaar te word, met die gevolg dat die meeste mense dit nooit sien nie. Die Brooklyn Museum se Luce Sentrum vir Amerikaanse Kuns pas sigbare berging toe sodat die publiek ook items wat nie deel van tentoonstellings is nie, kan sien, hoewel met minimale interpretasie. Die praktyk van sigbare berging is deel van ŉ voortgesette debat in die museum-wêreld oor die rol wat objekte speel en hoe toeganklik dit behoort te wees. 

Moderne museums bevat inhoud in die vorm van beelde, oudio en visuele effekte en interaktiewe uitstallings. Museumskepping begin met ŉ museumplan. Die plan word ontwikkel met behulp van ŉ proses waartydens die museum se visie en missie, die hulpbronne, organisasie en ervaring wat nodig is om die visie te bereik, vasgestel word. ŉ Lewensvatbaarheidstudie, analise van vergelykbare fasiliteite en ŉ interpreterende plan word tydens museumbeplanning ontwikkel. 

Daar is talle soorte museums, die grootstes waarvan meer as een van die volgende kategorieë bevat. Wêreldwyd kry ŉ mens kunsmuseums, museums van toegepaste kunste, argeologie, antropologie, etnologie, biografie, geskiedenis, kultuurgeskiedenis, wetenskap, tegnologie, kindermuseums, natuurlike geskiedenis, botaniese museums en dieretuine. Sommige museums spesialiseer verder binne hierdie kategorieë, soos museums van moderne kunste, plaaslike geskiedenis, militêre geskiedenis, filatelie, landbou of geologie. 

Die Suid-Afrikaanse Museumvereniging (SAMA) bestaan reeds van 1937 af. Die organisasie dien die museumgemeenskap en bied geleenthede vir deelname en ontwikkeling. SAMA speel ook ŉ belangrike rol in die bestuur en bewaring van erfenishulpbronne in Suid-Afrika. 
Daar is 123 landswye museums op SAMA se databasis, onder verskeie kategorieë:


Besoek SAMA se webblad vir meer inligting oor die verskillende museums.



</doc>
<doc id="23072" url="https://af.wikipedia.org/wiki?curid=23072" title="Dieretuin">
Dieretuin

'n Dieretuin is 'n plek waar 'n groot verskeidenheid spesies van diere aangehou word vir besoekers om te besigtig.

Hedendaagse dieretuine poog om nie slegs as 'n vermaaklikheidsbron te dien nie, maar ook om mense op te voed, vir navorsing, en om diere te beskerm. Baie dieretuine dien as sentrums waar skaars diere aangehou word indien hulle uitsterwing in die gesig staar. Moderne dieretuine probeer ook om hul diere natuurlik te laat leef, sodat hulle gesond kan wees en hulself natuurlik kan wees. Hierdie word vir die diere gedoen, maar ook sodat mense hulle kan sien asof hulle in natuur voorkom, en nie in 'n dieretuin nie.

In die verlede, maar ook soms vandag nog, is daar baie dieretuine wat nie soos die moderne tipe dieretuin was of is nie. Dáár word diere in baie swak toestande aangehou. Hulle word in klein hokke aangehou en raak verveeld en siek.


</doc>
