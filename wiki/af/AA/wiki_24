<doc id="24801" url="https://af.wikipedia.org/wiki?curid=24801" title="Springbokke">
Springbokke

Die Springbokke, Bokke of amaBokoboko is Suid-Afrika se nasionale rugbyspan. Die Springbokke speel jaarliks teen die All Blacks van Nieu-Seeland, die Wallabies van Australië en Argentinië in die Rugbykampioenskap (voorheen die Drienasiesreeks) sowel as aan ander internasionale kompetisies soos die Rugbywêreldbeker. Alhoewel die Springbokke nie aan die eerste twee Wêreldbekertoernooie kon deelneem nie as gevolg van die sportboikot teen Suid-Afrika, het die land in 1995 as gasheer vir die toernooi opgetree en in hulle debuutverskyning die beker gewen. Die Springbokke het die All Blacks in die eindstryd met 15-12 geklop, 'n gebeurtenis wat tot vandag as een van die grootste prestasies in Suid-Afrika se sportgeskiedenis gesien word.

Die Springbokke speel in groen-en-goud truie en speel reeds sedert 1891 internasionale rugby toe 'n span van die Britse Eilande 'n toer na Suid-Afrika onderneem het waartydens die Springbokke hulle eerste toets op 30 Julie gespeel het. Die Springbokke word as een van die toprugbyspanne ter wêreld beskou. Die vorige afrigter was Allister Coetzee. Rassie Erasmus is die afrigter vanaf 2018 en die kaptein is Siya Kolisi.

Toe Canon George Ogilvie, wat die bynaam Gog gehad het, in 1861 skoolhoof van Diocesan College in Kaapstad geword het, het hy die vorm van voetbal wat by die Winchester Skool gespeel is ingevoer. Dié weergawe van voetbal, wat hantering ingesluit het, en as "Gog's Game" bekend gestaan het, word gesien as die begin van Rugby in Suid-Afrika. Jong mans in Kaapstad het spoedig ook die spel begin speel en op 23 Augustus 1862 het die Cape Argus verslag gedoen oor die eerste gepubliseerde wedstryd in Suid-Afrika tussen 17 leër offisiere van die Elfde Regiment en 15 staatsamptenare, wat John X. Merriman ingesluit het, by Groenpunt in Kaapstad. Die wedstryd het met 'n gelykop uitslag van 0-0 geëindig. Die plaaslike pers het in daardie tyd verslag gedoen oor 'n reeks voetbalwedstryde tussen saamgerapte spanne; "Dorp teen die Woonbuurte" of "Tuis (Brits)-gebore teen Koloniaal-gebore".

Daar is in omtrent 1875 begin om Rugby in die Kaapkolonie te speel. Die volgende jaar is die eerste rugbyklub (teenoor Winchester voetbal) gevorm. Die voormalige internasionale speler William Henry Milton het in 1878 uit Engeland in Kaapstad aangekom. Hy het by die Villagersklub aangesluit en rugby begin speel en verkondig. Teen die einde van dié jaar het Kaapstad die Winchester-spel so te sê ten gunste van rugby laat vaar. Britse koloniste het gehelp om die spel in die Oos-Kaap, Natal en langs die goud- en diamantroetes na Kimberley en Johannesburg te versprei. Britse troepe sou ook 'n leidende rol in die uitbreiding van die spel oor die hele land speel.

In 1883 is die Stellenbosch-klub gevorm in die boerderydistrik buite Kaapstad. Rugby is entoesiasties deur die jong Boere aangeneem. Die spel was teen daardie tyd sterk genoeg in die Wes-Kaap vir die Westelike Provinsie Rugbyvoetbalunie om gevorm te word. Griekwaland-Wes het in 1886 gevolg, Oostelike Provinsie in 1888, en Transvaal in 1889. Die Suid-Afrikaanse Rugbyunie is ook in 1889 gestig.

Die eerste landswye toernooi is in 1889 in Kimberley gehou met die Westelike Provinsie wat Griekwaland-Wes, die Oostelike Provinsie en Transvaal geklop het.

Die eerste Britse Leeutoer na Suid-Afrika het in 1891 plaasgevind. Die toer is hoofsaaklik deur die Westelike Provinsie en die Eerste Minister van die Kaapkolonie, Cecil Rhodes, befonds. Dit was die eerste verteenwoordigende wedstryde deur Suid-Afrikaanse spanne wat nog besig was om die spel aan te leer. Die besoekers het altesaam twintig wedstryde gespeel wat hulle almal gewen het en waarin slegs een drie teen hulle aangeteken is. Drie wedstryde wat teen streekspanne gespeel is, is as toetse beskou, alhoewel "Suid-Afrika" in 1891 nie as 'n politieke eenheid bestaan het nie. In 'n noemenswaardige gebeurtenis tydens die toer het die Britse span die Currie Beker aan Griekwaland-Wes toegeken, die provinsie wat tydens die toer na hulle mening die beste gepresteer het.

Die Leeus se sukses het voortgeduur op die opvolgtoer van 21 wedstryde in 1896. Die Leeus het drie uit vier toetse teen Suid-Afrika gewen. Suid-Afrika se spel het egter heelwat verbeter sedert die 1891-toer. Die voorspelers het veral beïndruk en die span se eerste sege was 'n teken van wat die toekoms sou inhou. Suid-Afrika se span het vir die eerste keer mirtegroen truie gedra wat die kaptein, Barry Heatlie, by sy Old Diocesian-klub geleen het. Die wendrie is deur die Transvaalse losskakel, Alf Larard, gedruk. Rugby in Suid-Afrika het 'n groot hupstoot gekry deur die besoeke deur die Leeus wat belangstelling in die Suid-Afrikaanse pers uitgelok het.
Voor die Tweede Vryheidsoorlog is rugby nie algemeen in die Transvaal gespeel nie, en nog minder in die Oranje-Vrystaat. Georganiseerde rugby is in die twee Boererepublieke slegs in die stede en myndistrikte gespeel en skynbaar glad nie op die platteland nie. Tydens die oorlog is 27 000 Boere krygsgevange geneem waarvan 24 000 na oorsese kampe in Britse gebiede in Sint Helena, Ceylon, Indië en Bermuda asook na Portugal gestuur is. Die speel van rugby het die Boere-krygsgevangenes 'n verlossing van die swaarkry in die kampe gebied en dit was in dié tydperk wat 'n groot deel van die Boere-gevangenes vir die eerste keer met rugby kennis gemaak het. Ná die oorlog sou rugby veral in die platteland onder die invloed van die teruggekeerde krygsgevangenes onder die Afrikanergemeenskap posvat. Sokker en rugby was die enigste spansporte wat vir die boere toeganklik was en rugby het die voordeel gebied dat dit makliker op rowwe ongelyke grond gespeel kon word.

In die Kaap sou die Universiteit van Stellenbosch 'n belangrike rol speel as die teelaarde van toekomstige spelers en administrateurs. Die eerste dokumentêre bewys van 'n rugbyklub by Stellenbosch dateer uit 1880, hoewel die Universiteitsklub eers amptelik in 1919 gestig is. Stellenbosch se ligging naby Kaapstad, waar die spel reeds goed gevestig was teen die einde van die 19de eeu, het ongetwyfeld bygedra tot die ontwikkeling van rugby in Stellenbosch. Vandaar is rugby na die platteland versprei deur die jaarlikse rugbytoer en deur Afrikaanse onderwysers en predikante uit Stellenbosch.

Skaars 'n jaar na die Vrede van Vereeniging gesluit is om 'n einde te maak aan die Boereoorlog het die Britse Leeus in 1903 vir hulle derde besoek in Suid-Afrika aangekom. Die Leeus sou vir die eerste keer 'n reeksnederlaag in Suid-Afrika lei nadat hulle gelykop gespeel het in die eerste twee toetse en die laaste op 5 September 1896 op Nuweland 8-0 verloor het. Op die toer kon die Leeus slegs 11 van hulle 22 wedstryde wen. Die Suid-Afrikaners sou in teenstelling hiermee tot in 1956 nie weer 'n reeks verloor nie – tuis of weg. In die finale toets het Suid-Afrika se span weer die groen kraaglose Old Diocesan-truie gedra wat hulle in hulle eerste oorwinning in 1896 gedra het. Die sukses wat die span in die toets in die groen trui behaal het, het gelei tot 'n besluit om voortaan altyd in groen te speel.

Daar is reeds voor die 1903-besoek deur die Leeus besluit om 'n groen trui met 'n springbok as embleem vir Suid-Afrika se nasionale span te gebruik. Die embleem kon egter nie betyds borduur word vir die reeks nie. Dit is dus oorgelaat aan die eerste Suid-Afrikaanse span wat oorsee getoer het in 1906/1907 om die eerste Springboktruie te dra. Die 1906/7 span het groen truie met wit krae gedra met swart broeke en blou kouse.

Paul Roos was die kaptein van dié eerste Springbokspan, wat oorheers is deur spelers van die Westelike Provinsie. Die eerste toer na Brittanje het in 1906/7 plaasgevind en het 29 wedstryde ingesluit. Engeland het daarin geslaag om gelykop te speel, maar Skotland was die enigste van die Britse tuisunies wat teen die Springbokke kon wen.

Die naam 'Springbokke' is vir die eerste keer tydens die 1906/7 toer gebruik. Die toerbestuurder, amptenare en Paul Roos het die naam by 'n vergadering uitgedink om die Britse pers daarvan te verhoed om hulle eie bynaam vir die span te bedink. Roos het aan koerante gesê om om die span 'De Springbokken' te noem. Die Daily Mail het daarna 'n artikel gepubliseer waarin na die 'Springboks' verwys is. Die span het van toe af baadjies met 'n springbok op die linkersak gedra. Die toer het bygedra tot die heel van wonde na die Tweede Vryheidsoorlog en het 'n sin van nasionale trots onder Suid-Afrikaners gekweek. Die term 'Springbok' is later gebruik vir alle individue of spanne wat Suid-Afrika internasionaal verteenwoordig het ongeag van die sportsoort. Die tradisie is beëindig met die begin van die demokratiese bedeling in 1994 in Suid-Afrika en tans word die term slegs vir die nasionale rugbyspanne gebruik.

Die Springbokke het ook die Engelse Kanaal gekruis om 'n nie-amptelike wedstryd teen 'n Franse span te speel wat saamgestel was uit lede van twee Paryse klubs: Stade Français en Racing Club de France. Die amptelik Franse span was op daardie stadium op besoek aan Engeland. Die Springbokke het 13 drieë aangeteken in hulle oorwinning van 55-6.

Die 1903-Leeutoer en die Springbokke se eerste toer word gesien as belangrike gebeurtenisse in die versoening tussen die blanke groepe in Suid-Afrika na die verwoestende effek van die Tweede Vryheidsoorlog. Paul Roos se toerspan het spelers soos Billy Millar, wat ernstig gewond is in die oorlog, A.F.W. Marsberg en W.C. Martheze wat aan die Britse kant geveg het ingesluit sowel as burgers wat die Boererepublieke ondersteun het, soos W.S. Morkel wat 'n krygsgevangene in Sint Helena was. Paul Roos het hom as volg oor die saak uitgespreek:

Die toer het ook die beeld van Afrikaners en Suid-Afrikaners in Brittanje verbeter, nadat oorlogspropaganda die Boere as agterlik beskryf het. Tydens 'n dinee na die gelykopwedstryd teen Engeland het Paul Roos die saak volgens die "Sportsman" as volg beskryf:

Die 1910-Leeutoer na Suid-Afrika was die eerste wat verteenwoordigers van al vier Britse tuisunies ingesluit het. Die toerspan het gemiddelde sukses teen nie-toetsspanne behaal met oorwinnings in net meer as die helfte van hulle wedstryde. Kaptein Tom Smyth van Ierland se besoekers kon slegs een van hulle drie toetse wen, die tweede toets in Port Elizabeth met 'n telling van 8-3. Die Springbokke het die eerste en laaste toetse 14-10 in Johanneburg en 21-5 in Kaapstad gewen om die reeks 2-1 te beklink.

Die Bokke se tweede Europese toer het in 1912/13 plaasgevind. Op die toer het die Springbokke al vier tuisunies verslaan om hulle eerste "Grand Slam" te behaal (Springbokke teen: Skotland 16-0, Ierland 38-0, Wallis 3-0, Engeland 9-3). Die span het ook teen Frankryk gewen (38-5 in Bordeaux).

Die Eerste Wêreldoorlog het internasionale rugby onderbreek. Die oorlog sou ook die Springbok Jackie Morkel se lewe eis toe hy in gevegte in Oos-Afrika omgekom het.

Na die oorlog het die stryd tussen die Springbokke en Nieu-Seeland se All Blacks begin met 'n Springboktoer na Nieu-Seeland. Die strawwe toer het heelaas gelykop geëindig.

In 1924 het die Britse en Ierse Leeus Suid-Afrika vir die eerste keer sedert 1910 besoek. Die Leeuspan is deur beserings geteister en swak skopwerk het die span verder in die steek gelaat. Die 1924-Leeus kon slegs nege van hulle 21 wedstryde in Suid-Afrika wen en hulle het al vier die toetse verloor. 'n Wedstryd teen die Westelike Provinsie het ook toetsstatus geniet.

Die All Blacks het Suid-Afrika vir die eerste keer in 1928 besoek. Die reeks het weereens gelykop geëindig. Eers in 1937 het Suid-Afrika daarin geslaag om die dooie punt te verbreek met 'n 2-1 reeksoorwinning in Nieu-Seeland. Die reeksoorwinning oor Nieu-Seeland het gevolg op 'n 2-0 reeksoorwinning teen Australië se Wallabies. Die All Blacks kon eers in 1956 daarin slaag om Suid-Afrika tuis in Nieu-Seeland te klop en het selfs langer geneem om die Springbokke in 1996 in Suid-Afrika te klop.

Met die Springbokke se 1931/32-toer na die Britse Eilande behaal hulle hul tweede "Grand Slam". Die span het 'n magtige pak voorspelers gehad, wat gebaat het by die skopskoen van die losskakelkaptein Benny Osler. 'n Sterk Walliese span is met 8-3 verslaan by St Helen's met Danie Craven wat 'n uitstekende debuutvertoning gelewer het.

In 1938 het die Leeus weer Suid-Afrika besoek. Die Leeus het meer as die helfte van hulle gewone wedstryde gewen. Die Springbokke het, soos verwag is, die eerste twee toetse gewen (Johannesburg 26-12, Port Elizabeth 19-3). Die Leeus het egter verras met 'n 21-16 oorwinning in die derde toets in Kaapstad, die eerste Leeus-oorwinning teen Suid-Afrika sedert 1910.

In 1949 is Danie Craven as afrigter aangestel. Die Springbokke sou onder sy leiding 10 wedstryde na mekaar wen wat 'n 4-0 pak slae oor Nieu-Seeland op hulle 1949 toer na Suid-Afrika insluit. Die Nieu-Seelanders het 'n swaar pak voorspelers, wat almal meer as 90 kg geweeg het, gekies. Craven het sy strategie op die spoed van die Transvaalse agsteman, Hennie Muller, gebaseer. Muller sou die All Black-skakelpaar teister en die span sou 'n vinnige pas op die wedstryd afdwing om 'n oorwinning teen die swaar All Blacks te verseker.

Die 1951/52 span is beskou as een van die beste Springboktoerspanne van alle tye. Die span het op hulle besoek aan die Britse Eilande Suid-Afrika se derde Grand Slam behaal deur al vier Tuis-unies te klop. Hennie Muller het die kapteinskap by Basil Kenyon oorgeneem nadat laasgenoemde 'n ernstige oogbesering opgedoen het. Die span het ook Frankryk verslaan en het 30 van hulle 31 wedstryde op die toer gewen.

Tydens hulle 1955 besoek aan Suid-Afrika het die Leeus 19 van hulle 25 wedstryde gewen en in een gelykop gespeel. Die toetsreeks van vier wedstryde het gelykop geëindig. Die span onder Ierse kaptein en slot Robin Thompson se taktiek was om op elke moontlike geleentheid met die bal te hardloop eerder as om met die Springbokke se voorspelers slaags te raak. Die taktiek het die Leeuspan gehelp om nuwe standaarde te stel vir opposisie teen die Springbokke wat as byna onoorwinlik beskou is.

In 1956 slaag Nieu-Seeland vir die eerste keer daarin om 'n reeksoorwinning oor die Springbokke te behaal onder die kapteinskap van Bob Duff. Met die verrassende insluiting van Don Clarke van Waikato, wat die bynaam 'The Boot' gekry het, het die All Blacks die beslissende strafdoele behaal wat die reeks in hul guns beklink het.

In 1958 word Frankryk die tweede land uit die Noordelike Halfrond om Suid-Afrika te besoek. Die Franse het die Springbokke geskok deur die toetsreeks van twee te wen. Die span is gelei deur Lucien Mias, in die plek van die beseerde toerkaptein Michel Celaya. Die onderskatte Franse het gelykop gespeel in die eerste toets op Nuweland (3-3). Die prestasie is oortref toe die Franse die Springbokke 9-5 op Ellispark geklop het. Die toer is as 'n keerpunt in die geskiedenis van Franse rugby gesien wat aangedui het dat hulle nou onder die beste rugbylande ter wêreld getel het. Die 1958-toer is gevolg deur besoeke in 1964 (1-0 wen vir Frankryk) en 1967 (3-1 wen vir die Springbokke).

Die Springbokke het hulle laaste "Grand Slam" van die 20ste eeu in 1960/61 gewen toe Avril Malan se span al vier tuisunies verslaan het op 'n viermaande, 34-wedstrydsege deur Europa. Die Bokke kon die prestasie nie in 1969/70, 1998, of 2004 herhaal nie. Die span het 'n voorspelergeoriënteerde spel gespeel waarin intimidasie 'n belangrike rol gespeel het. Opposisiespelers het 'n reeks omstrede beserings opgedoen. Die Bokke het hulle finale wedstryd 6-0 teen die Britse Barbarians in Cardiff verloor, teen wat moontlik die beste Barbarianvoorspelers was.

In hulle 1962-toer na Suid-Afrika het die Leeus 16 van hulle 25 wedstryde gewen en 4 keer gelykop gespeel. Hulle het egter nie goed gevaar in die toetse nie en het al drie verloor. Die toer is gekenmerk deur die voorspelerspel wat in die verlede soveel sukses aan die Springbokke besorg het.

Toenemende internasionale druk teen Suid-Afrika oor apartheid het gelei tot 'n onsuksesvolle poging om die 1960 Nieu-Seelandtoer na Suid-Afrika af te gelas. Die Nieu-Seelandse Rugbyunie het later wel die beplande 1967-toer gekanselleer toe die Suid-Afrikaanse regering geweier het dat Maori-spelers in die All Blackspan ingesluit word.

In 1968 het die Leeus 15 van hulle 16 provinsiale wedstryde gewen maar drie toetse verloor en in een gelykop gespeel.

Die Springboktoer na Brittanje en Ierland in 1969 is begroet met groot anti-apartheid betogings. Wedstryde moes agter doringdraadversperrings gespeel word. Die tuisunies het oor 'n nuutgevonde selfvertroue beskik en die besoekende Springbokke het twee van hulle sewe wedstryde in Wallis verloor, teen Newport en teen 'n saamgestelde span uit Gwent. Wallis het byna hulle eerste oorwinning oor die Springbokke behaal met 'n gelykopuitslag van 6-6.

Toe die All Blacks in Junie-Julie 1970 in Suid-Afrika kom speel het, het die Springbokke die toetsreeks 3-1 gewen.

Die Eerste Minister van Nieu-Seeland het die 1973 Springboktoer na Nieu-Seeland gekanselleer, maar die 1976 All Blacktoer na Suid-Afrika het wel voortgegaan ondanks teenkanting deur die Arbeidersregering en die Nieu-Seelandse publiek. Die Springbokke het die reeks weereens met drie toetse teen een gewen. Die toer wat saamgeval het met die skoliere-opstand, wat sy middelpunt in Soweto gehad het, het verreikende gevolge vir internasionale sport gehad. 'n Aantal regerings en sportliggame het besluit om verdere sportbyeenkomste met Nieu-Seeland te boikot. Nadat die Nieu-Seelandse Olimpiese Vereniging geweier het om hulle van die rugbyfederasie te distansieer het Afrikalande hulle uit die Montreal Olimpiese spele onttrek in protes teen Nieu-Seeland se deelname. Guyana en Irak het by die Afrikalande aangesluit en ook onttrek. Die boikot het die wêreld se aandag op samewerking met Apartheid-sport gevestig.

Massiewe anti-apartheidbetogings het die 1971 Springboktoer na Australië ontsier. Die Suid-Afrikaanse span moes met Australiese Lugmagvliegtuie vervoer word nadat vakbonde geweier het om vliegtuie of treine wat die Springbokke vervoer het, te bedryf. Die Springbokke se toer het begin met wedstryde in Perth, Adelaide en Melbourne. Die Springbokke het al drie toetse gewen met tellings van 18-6, 14-6, en 19-11.

Die Leeus-span wat Suid-Afrika in 1974 besoek het was onoorwonne vir 22 wedstryde en het die reeks 3-0 (met een gelykop uitslag) gewen. Die bestuur van die Leeus het tot die gevolgtrekking gekom dat die Springbokke hulle opponente met fisiese aggressie domineer. Die Leeus het besluit om "hulle vergelding eerste in te kry" met hulle berugte '99 call'. Die idee was dat 'n Suid-Afrikaanse skeidsregter waarskynlik nie al die Leeus sou afstuur as hulle almal teruggeveg het teen blatante vuilspel nie. By die "Slag van Boet Erasmusstadion", een van die mees geweldadige in rugbygeskiedenis, het JPR Williams oor die helfte van die veld gehardloop en 'Moaner' van Heerden aangeval na so 'n roep.

In 1977 het die Volkebond die Gleneagles Ooreenkoms geteken wat sportkontak met Suid-Afrika ontmoedig het. In 1977 het die gesegregeerde Suid-Afrikaanse rugbyunies saamgesmelt en vier jaar later word Errol Tobias die eerste nie-blanke Suid-Afrikaner om die land te verteenwoordig toe hy vir die Springbokke teen Ierland uitgedraf het.

Na openbare teenkanting en internasionale voorleggings het die Franse regering die 1979 Springboktoer na Frankryk afgelas en aangekondig dat dit "onvanpas" was vir Suid-Afrikaanse spanne om na Frankryk te toer. Op 8 April 1983 het die Franse regering alle Franse sportorganisasies verbied om verdere kontak met Suid-Afrika te hê as gevolg van die land se apartheidbeleid. Dit lei tot die kansellasie van die beplande Franse rugbytoer na Suid-Afrika in 1983 ondanks vertoë deur Albert Ferrasse, president van die Franse Rugbyfederasie. Massabetogings het ook 'n Suid-Afrikaanse toer na die VSA begroet en 'n einde is aan sulke toere gemaak.

Die Britse en Ierse Leeus het weer in 1980 na Suid-Afrika getoer. Die span het 'n perfekte nie-toetsrekord behaal deur al veertien hulle nie-toetswedstryde te wen. Hulle het egter die eerste drie toetse verloor voor hulle daarin kon slaag om die laaste te wen.

In weerwil van die Gleneagles-ooreenkoms het die 1981 Springboktoer na Nieu-Seeland voortgegaan. Suid-Afrika het die reeks 2-1 verloor, maar die toer het gevolge vèr buite rugby gehad. As 'n indirekte gevolg van die toer is Suid-Afrika deur die Internasionale Rugbyraad van internasionale kompetisie verban totdat Apartheid beëindig is.

Suid-Afrika het gepoog om die land se internasionale sportisolasie teë te werk deur die Suid-Amerikaanse Jaguars uit te nooi op 'n toer na Suid-Afrika. Agt wedstryde is tussen die twee spanne gespeel in die vroeë 1980's.

In 1985 het voorbereiding vir 'n beplande All Black toer na Suid-Afrika in Nieu-Seeland plaasgevind te midde van ondersteuning en teenkanting in die land. 'n Toerspan is gekies en sou oor vyf dae na Suid-Afrika vertrek toe die hooggeregshof in Nieu-Seeland 'n interdik toegestaan het om die toer te stop. Die hof het beslis dat die toer nie in die Nieu-Seelandse Rugbyunie se grondwetlike belang was in terme van die bevordering van die spel nie. Nieu-Seeland se Eerste Minister, David Lange, het verklaar dat die span nie as verteenwoordigers van die Nieu-Seelandse Rugbyunie kon toer nie maar dat spelers as "indiwidue" kon gaan. Spelers het 'n private toer gereël, maar dié is ook afgelas en 'n toer na Argentinië is in die plek van die toer na Suid-Afrika gereël.

In Suid-Afrika en in Nieu-Seeland was daar mense wat steeds 'n toer van Nieu-Seeland na Suid-Afrika sou ondersteun. Laat 1985 vind 'n vergadering plaas in Hong Kong tussen die Nieu-Seelanders Andy Haden, Andy Dalton, Ian Kirkpatrick en Aucklandse sakeman Winston McDonald en 'n groep Suid-Afrikaners gelei deur Louis Luyt (Voorsitter van die Transvaalse Rugbyunie) en Johan Claassen van Volkskas Bank, waarin reëlings vir 'n rebelletoer na Suid-Afrika getref is. 'n Toer deur 'n span wat as die "Kavaliers" bekend gestaan het, het in 1986 plaasgevind deur 'n span wat 28 van die 30 spelers wat vir die 1985 All Blacks toer gekies is, ingesluit het. Die Kavaliers het 12 wedstryde in Suid-Afrika gespeel insluitend vier wat as "toetse" bestempel is. Die Springbokke het die eerste, derde en vierde toetse gewen en die rebelle kon nie die droom om die Springbokke in Suid-Afrika te klop verwesenlik nie. Die Geel Bladsye het die toer vir R2,5 miljoen geborg wat beskryf is as die grootste rugbyborgskap in Suid-Afrika tot op daardie stadium. Gerugte het die rondte gedoen dat die spelers betaal is, op 'n stadium toe rugby nog streng amateurstatus geniet het. Die hoofinpak van die Kavalierstoer in Nieu-Seeland was ontwrigting van die All Blacks se voorbereiding vir die eerste Rugbywêreldbeker in 1987. Die rebelle is baie lig gestraf en is slegs vir twee toetse geskors. Lede van die Kavaliers het maklik gemeng met hulle tydelike plaasvervangers, die sogenaamde ‘Baby Blacks’. Die Kavaliers se beproewing op die Suid-Afrikaanse Hoëveld het waarskynlik bygedra dat die All Blacks die eerste Wêreldbeker gewen het. Meer as die helfte van die span wat Frankryk in die eindstryd geklop het, was voormalige Kavaliers.

In 1989 het 'n Wêreld XV met die toestemming van die Internasionale Rugbyraad 'n mini-toer na Suid-Afrika onderneem. Al die belangrike rugbylande, behalwe Nieu-Seeland, het spelers aan die span verskaf met tien Walliesers, agt Franse, ses Australiërs, vier Engelse, een Skot en 'n Ier.

Op 2 Februarie 1990 maak Suid-Afrika se nuwe president FW de Klerk dramatiese aankondigings wat lei tot die ontbanning van die ANC, die vrylating van Nelson Mandela en uiteindelik tot die opheffing van Apartheid en die eerste demokratiese verkiesing vir alle Suid-Afrikaners in 1994. Die politieke veranderinge het spoedig tot Suid-Afrika se terugkeer na internasionale sportdeelname gelei.

Tot die 1990's het die Springbokke 'n positiewe wenrekord teen elke nasie waarteen hulle gespeel het. Na Suid-Afrika se hertoetrede tot internasionale rugby in 1992 het die span aanvanklik gesukkel om hulle vorige hoë standaarde te handhaaf. In hulle eerste wedstryd na hertoelating het die Springbokke op 15 Augustus met 27-24 teen die All Blacks op Ellispark verloor. Hulle verloor ook 3-26 teen Australië in Kaapstad. Later die jaar toer die Springbokke vir die eerste keer weer na die buiteland waar hulle in Lyon 20-16 teen Frankryk wen maar die tweede toets in Parys 16-29 verloor en ook op Twickenham-stadion 16-33 teen Engeland verloor.

In 1993 verloor die Springbokke een toets en speel gelykop in 'n twee-toets toetsreeks teen Frankryk in Suid-Afrika en nadat hulle wel daarin slaag om die Wallabies in die eerste toets in Sydney, Autralië te wen verloor hulle ook die reeks 2-1. Dit is gevolg deur 'n 2-0 reeks oorwinning in Argentinië laat in 1993. 1992 begin met 'n gedeelde reeks teen die besoekende Engelse span voor die Springbokke op hulle eerste besoek aan Nieu-Seeland sedert 1981 se omstrede toer vertrek. Die Springbokke verloor ook die reeks met nederlae in die eerste twee toetse in Dunedin en Wellington. Die enigste troos is 'n gelykopuitslag in die finale toets in Auckland. In Oktober van die jaar word Kitch Christie aangestel as die nuwe afrigter.

In 1994 wou die nuutverkose ANC-regering die Springboknaam en -embleem vervang met die Protea, Suid-Afrika se nasionale blom, aangesien baie Suid-Afrikaners die Springbok met Apartheid geassosieer het. Na die tussenbeide tree van Nelson Mandela, Suid-Afrika se eerste swart president, is 'n spesiale vergunning gemaak waarvolgens die Springbokembleem steeds gebruik kon word voor die 1995 Rugbywêreldbeker.

Daar was 'n merkwaardige golf van ondersteuning vir die Springbokke onder wit en swart gemeenskappe in die opbou tot die [wêreldbeker wat in 1995 in Suid-Afrika gehou is. Dit was die eerste groot internasionale gebeurtenis wat in die land – wat deur Aartsbiskop Desmond Tutu die "reënboognasie" gedoop is – gehou is. Die hele Suid-Afrika het agter die span en die slagspreuk 'one team, one country' gestaan al was daar net een gekleurde speler, Chester Williams, in die span.

Teen die tyd dat Suid-Afrika as gasheer vir die 1995 Wêreldbeker optree, was die Springbokke die negende gekeurde span. Die Springbokke het Australië, Roemenië, Kanada, Wes-Samoa en Frankryk geklop om in die eindstryd teen die All Blacks te speel. Suid-Afrika het die epiese stryd op Ellispark 15-12 gewen. 'n Skepskop deur Joel Stransky het die oorwinning in ekstratyd verseker. Die Nieu-Seelanders het na die tyd beweer dat hulle deur voedselvergiftiging geaffekteer is op die dag voor die wedstryd.

In die seremonie na die wedstryd het Nelson Mandela 'n Springboktrui gedra toe hy die trofee aan die kaptein Francois Pienaar oorhandig het. Die gebaar is algemeen gesien as 'n belangrike stap in die versoening tussen Swart- en Witmense in Suid-Afrika. SARFU President Louis Luyt het op omstrede wyse die na-wedstrydverrigtinge versuur toe hy by die dinee verklaar het dat die Springbokke die vorige twee Wêreldbekers ook sou gewen het as hulle daarin kon deelneem. Die dag na die Wêreldbekeroorwinning het die Xhosa woord vir Springbokke, "Amabokoboko!" as die opskrif van die Sowetan se sportafdeling verskyn. Krisisse in 1995 tot 1997 sou egter later aantoon dat alles nog nie wel was met rasse-aangeleenthede in Suid-Afrikaanse Rugby nie.
Op die veld is die Springbokke swaar getref deur afrigter Christie se uittrede in 1996 nadat hy met leukemie gediagnoseer is. Die Springbokke het al 14 hul toetse gewen terwyl Christie die afrigter was. Suid-Afrika het daarna 'n insinking beleef en gesukkel in beide die provinsiale Super 12 en in die Drienasiesreeks met Nieu-Seeland en Australië. In 1996 slaag Nieu-Seeland ook vir die eerste keer om 'n 2-1 reeksoorwinning teen Suid-Afrika in Suid-Afrika te behaal. In 1997 het die Britse en Ierse Leeus Suid-Afrika vir die eerste keer sedert 1980 besoek en die toetsreeks 2-1 gewen op 'n besoek waarop hulle slegs twee keer verloor het.

In 1997 is afrigter Andre Markgraaff verplig om te bedank, nadat hy 'n rassistiese opmerking oor die foon gemaak het. Sy opvolger Carel du Plessis het ook nie lank gehou voor hy deur Nick Mallett vervang is nie. In 1998 het Mallett en die nuwe kaptein Gary Teichmann 'n rekord wenlopie behaal met 17 opeenvolgende toetsoorwinnings wat die 1998 Drienasiesreeks ingesluit het. Christie is in die jaar oorlede.

Die Springbokke het die 1999 Wêreldbeker sonder veel hoop aangepak. Nadat die span teruggeval het op skop en voorspelerkrag slaag hulle egter wel daarin om die halfeindstryd te haal waar hulle op Twickenham in 'n taai wedstryd teen die uiteindelike kampioene Australië verloor het. Die Springbokke het wel daarin geslaag om die derde plek te behaal deur die All Blacks 22 – 18 op die Millennium Stadion in Cardiff te klop.

In November 2002 het die Springbokke hulle grootste nederlaag ooit op Twickenham teen Engeland ervaar (53-3). Tydens die wedstryd het die al hoe moedeloser Suid-Afrikaanse span van die Engelse spelers met fisiese aanvalle begin teiken. Beeldmateriaal van die wedstryd dui daarop dat die kaptein Corné Krige 'n voorbok in die optrede was. In die 2002/3 seisoen het die Springbokke ook met rekordtellings teen Frankryk, Skotland en die All Blacks verloor. Hulle kon Argentinië met slegs een punt klop en die All Blacks het maklik van die Springbokke ontslae geraak in die kwart-eindstryd van die 2003 Wêreldbeker wat later deur Engeland gewen is.

Die aanloop tot die Bokke se 2003 Wêreldbeker veldtog het heelwat opskudding veroorsaak. Gedurende die oefenkamp voor die kompetisie was daar 'n wydgepubliseerde onderonsie tussen die wit speler Geo Cronjé en die bruin speler Quinton Davids. Beide is uit die span weggelaat en Cronjé is voor 'n tribunaal gehaal om op aantygings dat sy aksies rasgemotiveer was te antwoord. Cronjé is uiteindelik kwytgeskeld. Later is die Bokke op 'n militêre-styl "boot camp" genaamd Kamp Staaldraad in die bos gestuur. Toe besonderhede en videomateriaal van Kamp Staaldraad uitgelek het, het die Suid-Afrikaanse rugbyondersteuners met misnoeë gereageer.

Na die Wêreldbeker-debakel was die Bokafrigter Rudolph Straeuli in die spervuur, nie net as gevolg van die span se powere prestasie nie maar ook as gevolg van sy rol in die organisering van Kamp Staaldraad. Hy het bedank en in Februarie 2004 is Jake White aangewys as die nuwe afrigter. White het te vore die Springbok onder-21 span afgerig wat die eerste o/21 Rugbywêreldbeker in 2002 gewen het.

Die Bokke het hierna voortgegaan om aan die rugbywêreld te bewys dat hulle gereed was om na hulle voormalige glorie terug te keer. Hulle het Ierland weggevee in 'n twee-toets reeks en Wallis verslaan in dié span se besoek aan die Suidelik Halfrond in Junie 2004. Dit is opgevolg deur 'n oorwinning in die 2004 Drie-Nasies reeks, een van die taaiste in die geskiedenis van die reeks. In November 2004 het die Springbokke vertrek op 'n ambisieuse "Grand Slam" toerpoging. Hulle is egter beslissend deur Engeland verslaan en het op omstrede wyse teen Ierland verloor. Die span het egter wel daarin geslaag om in 'n harde stryd teen Wallis te wen en het maklik afgereken met Skotland. Hoewel die toer nie voldoen het aan die verwagtinge wat geskep is nie, het dit aangetoon dat die Springbokke die insinking van die afgelope jare te bowe gekom het. Die Springbokke se herstel is beloon met 'n reeks IRB-toekennings. Die Bokke is aangewys as die IRB "Span van die Jaar", White as "Afrigter van die Jaar" en die jong flank Schalk Burger as "Speler van die Jaar".

In 2005 het die Springbokke Uruguay met 'n wêreldrekordtelling verneder. Die Zimbabwies-gebore Tonderai Chavhanga het ses drieë in die wedstryd aangeteken om Stefan Terblanche se rekord van vyf te verbeter. Die span het tweede geëindig in die 2005-Drienasies reeks nadat hulle in die eindstryd teen die All Blacks verloor het. Die jaar het geëindig met oorwinnings oor Argentinië en Wallis en 'n nederlaag teen Frankryk in Parys.

Met verskeie nuwe spelers in die span het die 2006-Springbokke weggespring met twee oorwinnings oor Skotland in Suid-Afrika voor hulle teen Frankryk verloor het in hulle eerste nederlaag teen die span in Suid-Afrika. Tydens 'n swak begin tot die 2006 Drienasiesreeks het die Springbokke 49-0 teen die Wallabies verloor. Die Springbokke het beter vertonings gelewer in die volgende twee wedstryde en het naelskraap in die laaste minute van die tweede toets teen Australië verloor. Suid-Afrikaanse ondersteuners se oproep vir 'n meer "expansive" rugbystyl is deur White beantwoord met die samestelling van 'n meer uitdagende span. Die span het Suid-Afrika se vyf-wedstryd verloorlopie beëindig deur die All Blacks 21-20 in die Royal Bafokeng-stadion te klop in die eerste toetswedstryd wat by die landelike stadion naby Rustenburg gespeel is. Die hoogtepunt van Suid-Afrika se toer na Europa was die 24-15 oorwinning oor Engeland op Twickenham, na nederlae teen Ierland en teen Engeland die vorige week. 'n Suid-Afrika XV het ook teen 'n Wêreld XV gewen tydens die toer by die Walkers Stadion in Leicester.

In Julie 2006 het Springbokafrigter Jake White die pers meegedeel dat hy nie toegelaat is om sommige wit spelers te kies nie "as gevolg van transformasie" – 'n verwysing na die ANC-regering se beleid wat daarop gemik is om historiese raswanbalanse in nasionale sport teë te werk.

Die span was tweede op die IRB-wêreldranglys aan die einde van 2006.

Die Springbokke se voorbereiding vir die 2007 Wêreldbeker is afgeskop met twee weghol toetsoorwinnings teen 'n besoekende span van Engeland; 58-10 op 26 Mei in Bloemfontein en 55-22 in Pretoria op 2 Junie. Die Engelse span was egter nie 'n volsterkte span nie met 35 Engelse spelers wat as gevolg van klubverpligtinge en beserings nie beskikbaar was vir die toer nie, sowel as siekte en beserings terwyl hulle in Suid-Afrika was.

Die oorwinning oor Engeland is opgevolg deur 'n 35-8 oorwinning op 9 Junie oor Samoa teen wie Suid-Afrika later in poel X in die Wêreldbeker sou kragte meet.

In die Drienasiesreeks het Suid-Afrika Australië op Nuweland op 16 Junie 22-19 geklop en op 23 Junie in Durban 21-26 teen die All Blacks verloor in die tuisbeen van Suid-Afrika se veldtog. Na vyf internasionale wedstryde in minder as 'n maand is daar te midde van groot omstredenheid besluit om 20 van Suid-Afrika se topspelers te laat rus tydens die wegbeen van die Drienasiesreeks in Nieu-Seeland en Australië. Die sogenaamde "Tweede Span" verras egter deur 'n goeie vertoning te lewer en op 7 Julie met slegs 17-25 teen Australië te verloor. Die All Blacks moes hard werk vir hulle 33-6 oorwinning in Christchurch op 14 Julie waarin dit Nieu-Seeland 69 minute geneem het voor hulle 'n drie kon druk teen die Springbokke.

Die Springbokke se plaaslike voorbereidings is voltooi met 'n vriendskaplike wedstryd teen Namibië op Nuweland wat hulle met 105-13 gewen het.

Tydens Suid-Afrika se eerste wedstryd in Europa in 2007 het die Bokke nie juis oortuig met 'n 18-3 oorwinning oor die Ierse klubspan Connacht in Galway nie. Op 25 Augustus 2007 het die Springbokke egter beter vertoon in 'n oortuigende 27-3 oorwinning oor Skotland op Murrayfield.

Die Springbokke speel in groen-en-goud truie, wit broeke en groen kouse. Die huidige trui word deur "Asics" gemaak.

Die Springboktrui het gewoonlik 'n goue kraag en sedert 1994 is die kenteken 'n Springbok en Protea. Die vlag van Suid-Afrika word op die bo-arm gedra. Die Springbokke dra soms 'n wit trui om verwarring te vermy met spanne wat ook groen truie dra, dit word egter baie selde gebruik. Toe Australië Suid-Afrika vir die eerste keer in 1933 besoek het, het die besoekers hemelblou truie gedra om verwarring te vermy, op daardie stadium het beide spanne donkergroen truie gedra. In 1953 toe die Wallabies Suid-Afrika weer besoek het, het die Springbokke wit truie gedra.

Die Springbok-naam dateer uit die 1906/7 toer na Brittanje. In die vorige eeu was rugby in Suid-Afrika op 'n rassegrondslag geskoei en was daar verskillende "nasionale spanne" vir wit, bruin en swart spelers. Die eerste nasionale bruin span van 1939 het ook die Springbok as embleem gebruik sowel as die eerste swart span in 1950. In 2004 het die Suid-Afrikaanse Sportkommissie se Nasionale Kleureraad besluit dat die Springbok steeds as embleem van die nasionale rugbyspan gebruik kon word maar versoek dat die Protea groter gemaak moet word, aangesien dit die amptelike sportembleem van die land is.

Vir die November 2006-toets teen Ierland het die Springbokke, as deel van die eeufeesviering van Suid-Afrikaanse rugby, 'n replika van die trui wat deur Paul Roos se 1906-toerspan gedra is, gedra. Die uitrusting het bestaan uit 'n groen trui met 'n wit kraag, blou broeke en blou kouse. Selfs die borg Sasol is van die truie weggelaat. Die embleem op die trui se Springbok het egter in die teenoorgestelde rigting gespring.

Toe die IRR-wêreldranglys in Oktober 2003 ingevoer is, was Suid-Afrika sesde op die lys. Hulle het in Desember 2004 na die vierde plek opgeskuif, en in 2005 eers na die derde en toe tweede plek geklim. In Julie 2006 het hulle weer na die derde plek teruggesak en tussen Desember 2006 en September 2007 tussen vierde en vyfde plek gewissel.

Die Springbokke se toetsrekord teen alle lande:




</doc>
<doc id="24813" url="https://af.wikipedia.org/wiki?curid=24813" title="NAVO">
NAVO

Die Noord-Atlantiese Verdragsorganisasie (NAVO; Engels: "North Atlantic Treaty Organization", "NATO"; Frans: "Organisation du Traité de l'Atlantique Nord", "OTAN") is 'n militêre bondgenootskap wat tot stand gekom het met die ondertekening van die Noord-Atlantiese Verdrag op 4 April 1949. Die organisasie se hoofkantoor is in Brussel in België geleë. Die organisasie het 'n stelsel van gemeenskaplike verdediging daargestel waar die lidlande instem om mekaar te verdediging in geval van 'n aanval deur 'n eksterne party. Hierdie verdrag het 'n militêre bondgenootskap gesluit wat later die Westerse Europese Unie sou word. Die NAVO het tans 29 lidlande en die amptelike tale is Engels en Frans.

Die Verdrag van Brussels wat op 17 Maart 1948 tussen België, Nederland, Luxemburg, Frankryk en die Verenigde Koninkryk onderteken is, word allerweë as die voorloper van die NAVO verdrag beskou. Die deelname van die Verenigde State is egter as nodig geag om as teenvoeter te dien vir die militêre mag van die Sowjetunie en daarom is samesprekings feitlik onmiddellik na die ondertekening van bogenoemde verdrag begin. Hierdie samesprekinge het gelei tot die stigting van die Noord-Atlantiese Verdrag wat op 4 April 1949 onderteken is. Dit het die lande van die Brusselse verdrag ingesluit asook die Verenigde State, Kanada, Portugal, Italië, Noorweë, Denemarke en Ysland. Drie jaar later op 18 Februarie 1952 het Griekeland en Turkye ook aangesluit. Die insluiting van Wes-Duitsland op 9 Mei 1955 is as 'n beduidende keerpunt in die geskiedenis van die Europese kontinent beskryf deur die destydse Minister van Buitelandse sake van Noorweë, Halvard Lange. Die stap het inderdaad gelei tot die sluiting van die Warskouverdrag, wat op 14 Mei 1955 deur die Sowjetunie en sy sattelietstate onderteken is. Sodoende is die twee kante van die Koue Oorlog afgebaken.

NAVO-eenheid is vroeg in sy bestaan bedreig tydens Charles de Gaulle se presidentskap van Frankryk vanaf 1958 en later. De Gaulle het beswaar aangeteken teen die Verenigde State se oorheersende rol in die organisasie en wat hy beskou het as 'n spesiale verhouding tussen die Verenigde State en die Verenigde Koninkryk. In 'n memorandum wat de Gaulle aan President Dwight D. Eisenhower en Eerste Minister Harold Macmillan gestuur het op 17 September 1958, het hy vertoë gerig vir die skepping van 'n drieledige direktoraat wat Frankryk op 'n gelyke grondslag as die Verenigde State en die Verenigde Koninkryk sou plaas en ook dat die geografiese gebiede van belang uitgebrei moes word na wêrelddele wat vir Frankryk van belang was, soos onder andere Algerië, waar Frankryk in 'n teeninsurgensieveldtog betrokke was en waarvoor hulle NAVO ondersteuning wou hê.

De Gaulle het die antwoord onbevredigend gevind en begin om 'n onafhanklike verdedigingsmag vir sy land te bou. Op 11 Maart 1959 het Frankryk sy Middelandse vloot vanuit NAVO-bevel onttrek; drie maande later het de Gaulle die plasing van buitelandse kernwapens op Franse grondgebied verban. Dit het daartoe gelei dat die Verenigde State in 1967 tweehonderd militêre vliegtuie onttrek het en die beheer van tien lugmagbasisse, wat hulle sedert 1950 beheer het, weer aan die Franse te oorhandig.

Frankryk het ook intussen begin werk aan 'n onafhanklike kernprogram. Frankryk het hulle eerste kernwapen op 13 Februarie 1960 getoets.

Ten spyte van Frankryk se solidariteit met die res van NAVO tydens die Kubaanse missielkrisis in 1962, het de Gaulle voortgegaan met sy strewe na 'n onafhanklike verdedigingsmag en Frankryk se Atlantiese- en Engelse Kanaalvloot vanuit NAVO-bevelstrukture verwyder. In 1966 is alle Franse gewapende magte vanuit NAVO-bevel verwyder en is alle nie-Franse NAVO-troepe gevra om Frankryk te verlaat.

Frankryk het egter 'n lid van NAVO gebly en het in 1995 weer by NAVO se Militêre Komitee aangesluit en werksverhoudinge met NAVO se militêre strukture versterk.

Die skepping van NAVO het dit noodsaaklik gemaak dat militêre tegnologie gestandaardiseer moes word en dat daar 'n eenvormige strategie, deur Bevel-, Beheer- en Kommunikasiesentrums ontwikkel moes word. Daar is gevolglik 'n standaardisasie ooreenkoms gesluit. Die 7.62x51 NAVO rondte is toe onder andere in die 1950's as 'n standaard rondte vir gewere van NAVO-lande in gebruik geneem. Fabrique Nationale se FAL het toe die mees gewilde 7.62 NAVO geweer in Europa geword en diens gedoen tot in die vroeë 1980's. Vliegtuie se bevelseine is ook gestandaardiseer sodat NAVO-vliegtuie op enige NAVO-basis sou kon land.

Huidige kandidaatlande is Bosnië en Herzegowina asook Masedonië, moontlike kandidaatlande is Georgië en Oekraïne.





</doc>
<doc id="24819" url="https://af.wikipedia.org/wiki?curid=24819" title="Mongolië">
Mongolië

Mongolië, amptelik die Mongoolse Staat (Mongools: Монгол Улс in Mongoolse Cyrillies; [mɔŋˈɢɔɮ ʊɮs] in Mongoolse skrif; Latynse alfabet: "Mongol uls"), is 'n landingeslote land in Sentraal-Asië en lê tussen Rusland in die noorde en die Volksrepubliek China in die suide. Die hoofstad en grootste stad is Ulaanbaatar (ook bekend as Oelan Bator, Russies: Улан-Батор), waar sowat 45% van dié land se bevolking woon.
Mongolië het 'n bevolking van 3 081 677 in 2016 gehad en beslaan 'n oppervlakte van 1 566 000 km². Volgens oppervlakte is Mongolië naas Kasakstan die tweede grootste land wat deur land omring is. Albei lande lê net sowat 37 km uitmekaar. Daarbenewens is Mongolië die ylbevolkste land ter wêreld.

Mongolië se gebied is ongeveer gelyk aan dié van die historiese gebied Buite-Mongolië en die term word soms gebruik om die onafhanklike land van die aangrensende Chinese outonome gewes Binne-Mongolië te onderskei. Die land se noorde word oorwegend gekenmerk deur steppe, terwyl die suide deur die Gobi-woestyn oorheers word.

Mongolië se geskiedenis is veral bekend vir die Mongoolse Ryk wat in 1206 deur Djengis Khan gestig is nadat hy die Mongoolse en Turkse volke op die gebied van die huidige Mongolië verenig het. Aansluitend het hy en sy opvolgers groot dele van Sentraal- en Wes-Asië, China, Korea en Oos-Europa verower.

Die gebied van Mongolië beslaan 'n oppervlakte van 1 556 000 km² en die gemiddelde hoogte bo seespieël is 1 580 m. Die land is in die oostelike deel van Sentraal-Asië geleë, en grens in die noorde aan Siberië en in die suide aan die Volksrepubliek China.

'n Groot gedeelte van die westelike en noordelike bergagtige gebiede is altyd met sneeu bedek. Die oostelike deel van Mongolië bestaan uit heuwelagtige vlaktes, terwyl die suide – wat ongeveer ’n derde van die land se oppervlakte beslaan – uit die Gobiwoestyn bestaan.

Die grootste gedeelte van hierdie woestyn is eintlik semi-woestyngebied, met heelwat grasvelde (steppes) en oases. Die Gobi verdeel Mongolië in twee gebiede: Die noordelike deel (vroeër bekend as Buite-Mongolië) en nou 'n onafhanklike staat, die Mongoolse Staat (1 556 000 km²); en die suidelike deel, Binne-Mongolië (1 778 000 km²), 'n outonome gebied binne die Volksrepubliek China.

Mongolië het 'n kontinentale klimaat met koue winters en warm somers. Die gemiddelde temperatuur is 4°C, met temperature van tot – 34°C in Januarie in die noorde, en somertemperature van tot 23°C in die suide. Die weer is dikwels onvoorspelbaar, sodat temperature binne een dag met 30°C kan wissel.

Sand- en haelstorms kan onverwags voorkom, en in die somermaande kan skielike reënbuie oorstromings veroorsaak. Hoewel die swaar sneeuneerslae slegs in die bergagtige gebiede voorkom, word die steppes ook soms deur hewige sneeustorms getref.

Die meeste inwoners woon in die akkerbougebied in die weste, terwyl die Gobiwoestyn baie yl bewoon is. Ongeveer 25 % van die bevolking woon in die hoofstad Ulaanbaatar en 25% in ander stedelike nedersettings. As gevolg van 'n dalende sterftesyfer en 'n steeds stygende geboortesyfer is die bevolkingsaanwas hoog. Die bevolking is taamlik homogeen, met 'n meerderheid Mongole.

Die belangrikste subgroep is die Khalkha-Mongole (75 % van die bevolking) en ander Mongoolse subgroepe is onder andere die Boerjate en die Dariganga. Die grootste nie-Mongoolse groep is die Kasakke (ongeveer 4% van die bevolking), 'n groep wat verwant is aan die Mongole maar 'n Turkse taal praat. Daar woon ook Mongole in Binne-Mongolië en Rusland.

Alle Mongole toon geneties dieselfde fisieke eienskappe. Hulle is kort (selde langer as 1,68 m), stewig gebou, met 'n ivoorkleurige tot bruin vel en swart hare. Kenmerkend is die kort skedels en ovale of ronde gesigte, waardeur die hoë wangbene, die skuins oë en die neusstruktuur die indruk van platheid skep. Khalkha-Mongools, 'n subfamilie van die Altaïese tale, is die spreektaal van Mongolië, terwyl die geskrewe taal 'n Cyrilliese alfabet is waarvan die lettertekens aan Russies, Bulgaars en Serwies ontleen is.

Tradisioneel het die oorgrote meerderheid van die bevolking Lamaïsme as godsdiens aangehang. Dit is 'n vorm van Tibettaanse Boeddhisme. Godsdiens speel in Mongolië 'n baie geringe rol en die land het dan ook geen staatsgodsdiens nie. Formeel bestaan daar nog godsdiensvryheid, maar die geestelike en wêreldlike mag van die lamas (priesters) is beperk en godsdiensbeoefening word nie aangemoedig nie. In die hoofstad Ulaanbaatar bestaan daar wel nog 'n lamaïstiese klooster wat funksioneer.

Hoewel die sterftesyfer in Mongolië in die laaste paar dekades baie gedaal het, veroorsaak swak higiëniese toestande en wanvoeding, onder meer vitamiengebreke, nog heelwat probleme.

Siektes soos tuberkulose, geslagsiektes, geelsug en tifus kom algemeen voer, want ten spyte van 'n groot toename in die getal medici, is mediese toerusting skaars en word hospitale nog slegs in die stedelike sentra aangetref. Behandeling is egter byna altyd gratis. Op die gebied van die onderwys het Mongolië groot vordering gemaak.

Die Mongoolse leiers beskou die onderwys, wat vroeër in die hande van die lamas was, as ’n geskikte instrument vir die opbouing van 'n nuwe gemeenskap. Voor die Tweede Wêreldoorlog was feitlik die hele bevolking analfabete en is daar klem gelê op die bevordering van die elementêre lees- en skryfkuns. Na die Tweede Wêreldoorlog is meer aandag aan middelbare en hoër onderwys gegee.

Onderwys is gratis en verpligtend vir alle 8- tot 14-jariges, en as gevolg daarvan behoort analfabetisme nou tot die verlede en is die skolingsgraad in Mongolië hoog. Die regering skep ook geriewe om die kinders van nomadiese veetelers van leermateriaal, klere en huisvesting te voorsien. In die praktyk beteken dit dat baie kinders van hulle ouers geskei word. Kleuterskole word ook opgerig om vroue die geleentheid te gee om tot die arbeidsmark toe te tree.

In Ulaanbaatar is die Staatsuniversiteit van Mongolië, asook party hoërskole en inrigtings vir die opleiding van mediese personeel, landboukundiges en onderwysers. Baie studente studeer in Rusland of in een van die Oos-Europese lande. Daar was in die laaste paar dekades 'n groot verbetering in behuising. Saam met die industrialisasie en die gevolglike verstedeliking, verruil 'n steeds groter aantal Mongole die tradisionele joert (of gher).

'n Tentagtige, semi-permanente nomadewoning, vir ’n woonstel in baksteenwoonstelkomplekse wat deur die regering opgerig word. Op die platteland is die joert egter steeds belangrik, veral in vaste nedersettings.

Op ekonomiese gebied was Mongolië eeue lank van nomadiese veetelers afhanklik. Tot met die Tweede Wêreldoorlog het die Mongole hulle op veeteelt toegespits en was hulle vir voedsel, klere en behuising volkome daarvan afhanklik. Ongeveer die helfte van die bevolking is steeds van veeteelt afhanklik, maar die omstandighede waaronder dit bedryf word, het baie verander. In die begin van die twintigerjare (met die ontstaan van die Volksrepubliek Mongolië) is daar begin met ’n sosialiseringsproses wat veral na die Tweede Wêreldoorlog op dreef gekom het.

Die Mongole het begin wegbeweeg van 'n suiwer agrariese veeteeltekonomie na 'n agraries-industriële ekonomie. Die groot veekuddes behoort nie meer aan die lamas of wêreldlike vorste, tot wie die arat of veewagter vroeër in ’n feodale verhouding gestaan het nie. Die kuddes is nou in die gemeenskaplike besit van 'n agrariese koöperasie. Slegs 'n klein aantal veewagters trek deesdae met die vee rond, sodat mannekrag bespaar en op ander plekke (soos in die nywerhede) benut kan word.

Akkerbou is in die laaste paar dekades ook aansienlik uitgebrei en word beoefen in staatsboerderye, waar daar veral op groente- en graanverbouing klem gelê word. Hoewel die Mongoolse nywerhede nog nie omvangryk is nie, is groot vordering al op hierdie gebied gemaak. Die Sowjetunie het baie met die vestiging en ontwikkeling van die nywerhede gehelp. Die ekonomie is ook bevorder deur die vyfjaarplanne van 1948–52 en 1953–57 en die driejaarplan van 1958–60.

Kapitaal en geskoolde mannekrag word tans deur die Sowjetunie en die ander lande van die Oos-Europese Raad vir Wedersydse Ekonomiese Bystand gelewer. (Hierdie raad is in 1949 op inisiatief van die Sowjetunie in Moskou gestig deur verteenwoordigers van die Sowjetunie, Bulgarye, Hongarye, Pole, Roemenië en Tsjeggo-Slowakye. Later het ander lande soos Albanië en die Duitse Demokratiese Republiek ook tot die raad toegetree.) Mongolië se rykdom aan natuurlike mineraalbronne, waarvan nog slegs 'n gedeelte ontgin word, is stimulerend vir verdere industrialisasie.

Volgens geologiese opnames is daar groot afsettings steenkool, yster, tin, koper, goud en silwererts asook 'n aantal minder bekende minerale. Industrialisasie sal ook baat vind by die ontwikkeling van energie deur middel van waterkrag, en die noordelike riviere van Mongolië bied groot potensiaal vir hidroëlektriese ontwikkeling. Die natuurlewe in Mongolië bied baie potensiaal vir die handel deurdat pelsdiere volop is. Die jag op hierdie diere geskied onder streng voorwaardes, sodat die wild nie uitgeroei kan word nie.

Mongolië se belangrikste uitvoerprodukte is lewende hawe, vleis, wol, klere en leer, en daar word hoofsaaklik na Rusland, die Volksrepubliek China en die Verenigde Koninkryk uitgevoer. Sowat 33% van die land se invoere kom uit die Volksrepubliek China, Rusland, Japan, Verenigde State en Suid-Korea, en sluit landboumasjinerie, voertuie, petroleum en petroleumprodukte, suiker en suikerprodukte, asook koring in. In 1921 was kameelkaravane Mongolië se hoofvervoermiddel.

In 1925 is sewe motors aangeskaf en van 1929 af is daar in samewerking met die Sowjetunie aktief begin met die bou van paaie en brûe en die uitbreiding van die vervoerstelsel. Sedert 1936 word die vervoerstelsel geheel en al deur Mongolië beheer. In 1938 het Mongolië sy eerste spoorlyn gekry en sedert die Tweede Wêreldoorlog het die land ook op die gebied van vervoer vinnig ontwikkel. Slegs die paaie tussen die groter nedersettings is met asfalt geteer.

Vir internasionale verkeer word die lughawe van Ulaanbaatar gebruik, asook die Transmongoolse spoorlyn, wat 'n vertakking van die Transsiberiese Spoorlyn is. Arbeidsvoorwaardes soos minimumlone, verlof, mediese dienste ensovoorts geld vir staats- en koöperatiewe ondernemings, waarby die meerderheid van die bevolking reeds ingeskakel is.

Die Mongole se voorouers was die Hunne (of Hsiungnu), wat van ongeveer die 4de tot die 1ste eeu v.C. in Asië gewoon het. Na ’n paar eeue van oorlog met die Han-Chinese, wat deur onderlinge burgeroorloë vererger is, het die Hsiung-nu-konfederasie ontbind. Party stamme het hulle in China gevestig, terwyl ander weswaarts tot in Europa getrek het.

In 1206 het nomadiese stamme onder leiding van Djengis Khan 'n enkele Mongoolse feodale staat gevorm. Djengis Khan en sy opvolgers het ’n groot gedeelte van Eurasië geplunder en verower. In 1691 is Mongolië, wat verswak is deur twiste tussen die khans (vorste) en invalle van buite, deur die invallers uit Mantsjoerye verower. Eers in 1911 het Mongolië 'n onafhanklike feodale monargie geword.

Aangevuur deur die Oktoberrewolusie van 1917 in Rusland het Damdini Sühbaatar ('n nasionale held) militante ondergrondse groepe georganiseer en die Russe en Chinese uit Mongolië begin verdryf. Sühbaatar se magte het op 11 Junie 1921 die oorhand gekry, en op 26 November 1924 is die Volksrepubliek Mongolië amptelik uitgeroep met Ulaanbaatar as hoofstad. (Ulaanbaatar beteken "rooi held".) Naas die Sowjetunie het die Volksrepubliek Mongolië die tweede kommunistiese staat in die wêreld geword en die Sowjetunie het van die begin af meegehelp dat die bewind gehandhaaf word.



</doc>
<doc id="24820" url="https://af.wikipedia.org/wiki?curid=24820" title="Etiek">
Etiek

Etiek is die studie van morele waardes en gebruike uit 'n filosofiese oogpunt. Die konsepte van wat reg en verkeerd is, goed en kwaad is, en wat verantwoordelikheid beteken, word hierdeur ondersoek.

In die studie van etiek is dit baie belangrik om te onderskei tussen die drie maniere hoe 'n mens morele vrae kan benader: mens kan probeer vasstel en argumenteer vir hoe mens hoort te gedra (normatiewe etiek), mens kan probeer vas stel hoe verskeie mense oor die wêreld en deur die geskiedenis geglo het hulle hulself moet gedra (beskrywende etiek) of mens kan vrae vra oor die etiek self (meta-etiek).

"Normatiewe etiek" is die veld wat die meeste aandag kry, en is moontlik die oudste veld van filosofie. Sokrates, bv., het sy ondersoeke beskryf as 'n poging om 'n antwoord te gee aan die vraag: "hoe moet mens lewe?". Enige antwoord tot so 'n vraag is normatief: dit bepaal dat mens só moet maak en nie sús nie. Wanneer ookal iemand probeer vas stel of 'n aksie reg of verkeerd is, is hul besig met normatiewe etiek.
Dié veld staan in dié verhouding met die ander twee rigtings: wanneer iemand vir u 'n volledige beskrywing van enige bestaande etiese gedrag gee, kan u sinvol vra 'is dié die regte manier om te gedra?', dus kan mens sien dat beskrywende etiek nie noodwendig normatiewe implikasies het nie; so ook vir meta-etiese teorieë, want mens sê bv. dat dit verkeerd is om kinders te martel of om lewende katte aan die brand te slaan sonder om enigiets te sê oor wat die oorsprong van geregtigheid is, en mens wil gewoonlik sê dat sulke askies verkeerd is watookal die regte meta-etiese storie is.

"Beskrywende etiek" is tipies van antropologie, juis omdat dit moeilik is om enige filosofiese implikasies vas te stel vanuit 'n beskrywing van die morele gelowe van 'n sekere groep mense in 'n sekere tyd en plek. Vir die meeste mense is die inhoud van die meeste etiese stelsels slegs 'n nuuskierigheid: hul is grotendeels net geïntereseerd in wat die inhoud van hul eie etiese beleid is, en dalk oor 'n paar na-verwante belkeide, omdat hul slegs oor dié beleide voel dat hulle óók só moet maak. 'n Algemene teorie wat alle bestaande etiese stelsels in ag neem sou 'n meta-etiese teorie wees, omdat dit 'n storie sou wees oor wat die etiek in die algemeen is.

"Meta-etiek" is die studie van die konsepte van etiek: dit probeer om vas te stel wat morele terme beteken, wat die rol van etiek in mense se lewens is, wat die rol van taal in moraliteit is, watse eienskappe van die wêreld is van morele belang, en ander sulke filosofiese vrae aangaande moraliteit wat nie vrae is oor wat reg of verkeerd is nie. Tipiese meta-etiese vrae is: 'is daar etiese feite?', of 'wat maak 'n lewe 'n goeie lewe om te hê?'. Terwyl verskeie filosowe, soos Aristoteles, Kant, en meer onlangs, R.M. Hare, probeer om vanuit 'n meta-etiese teorie na 'n normatiewe teorie te beweeg, is dit nie oogeenlopend dat so 'n poging suksesvol sou wees nie. Terwyl filosowe gereeld genoeg voorbeelde uit beskrywende etiek uitwys as ondersteuning of teenvoorbeelde vir verskeie meta-etiese teorieë, werk meeste filosowe meeste van die tyd vanuit hul eie etiese agtergrond liewers as die van mense van 'n ander kultuur.

In "toegepaste etiek" word die praktiese implikasies van teoretiese etiek aangewend om vraagstukke in ons daaglikse bestaan te beantwoord. So kry ons bv mediese etiek, omgewings etiek, politiese etiek, finansiële etiek, geregtelike etiek ens. Dit is in dié veld waar mens vrae soos, 'is aborsie aanvaarbaar?', of 'hoe moet ons diere behandel?' probeer antwoord, tipies deur te bepaal hoe mens se gunsteling normatiewe teorie hierdie vrae beantwoord en dat dié antwoord beter as die ander kandidate is.


</doc>
<doc id="24823" url="https://af.wikipedia.org/wiki?curid=24823" title="Norme">
Norme

Norme is die voorskrifte vanuit die samelewing vir wat mense "moet doen" (vereistes), wat hul "mag doen" (aanvaarbaar) en wat hul "nie mag doen nie" (verbode).

Norme verskil tussen verskillende samelewings, maar ook daarbinne tussen byvoorbeeld sosiale klasse. Afwykende gedrag wat nie aan bepaalde norme voldoen nie, kan die sosiale status en aanvaarding van die persoon beïnvloed, en selfs tot uitsluiting lei.



</doc>
<doc id="24824" url="https://af.wikipedia.org/wiki?curid=24824" title="Varsseveld">
Varsseveld

Varsseveld is ’n dorp in die munisipaliteit Oude IJsselstreek in die provinsie Gelderland in Nederland.

Die dorp het byna 5 800 inwoners. Varsseveld het ’n moderne sportsentrum met ’n binnenshuise swembad met voorsiening vir buitemuurse sportsoorte ook. Die dorp het volop industriële werksgeleenthede.




</doc>
<doc id="24825" url="https://af.wikipedia.org/wiki?curid=24825" title="Poudre B">
Poudre B

Poudre B (vanuit Frans: "Poudre Blanche", wat "wit poeier" beteken) was die eerste rooklose kruit vir gebruik in vuurwapens.

Dit is in 1886 deur 'n Franse chemikus genaamd Paul Vieille uitgevind. Dit is gemaak deur twee vorme van nitrosellulose (kollodion en skietkatoen) wat met etanol en eter saggemaak is saam te knie. Dit is dan in dun velle uitgerol en in vlokke gesny of deur 'n stempel gedruk. Dit is dan daarna uitgedroog.

Poudre B is drie keer kragtiger as buskruit en het nie soveel rook tydens ontsteking laat ontstaan nie en daarom het dit 'n groot taktiese voordeel ingehou en is dit dus vinnig deur die Franse Regering in gebruik geneem.

Voor die bekendstelling van Poudre B kon 'n troep soldate glad nie meer hulle teikens sien na 'n paar sarsies afgevuur is nie, terwyl hulle eie posisie baie duidelik sigbaar was as gevolg van die groot rookwolk wat oor hulle gehang het. Die kragtiger poeier het ook 'n hoë trompsnelheid moontlik gemaak wat beteken het dat koeëls 'n laer trajek gehad het en daarom ook 'n verder reikafstand. Die volume kruit wat benodig was ook minder wat meegebring het dat 'n kleiner kaliber gebruik kon word en die ammunisie ligter geword het, wat beteken het dat 'n soldaat meer daarvan sou kon dra. Die Franse Weermag het vinnig 'n nuwe geweer, die Lebel Model 1886 geweer in gebruik geneem wat 'n nuwe 8 mm kaliber rondte gebruik het om die voordele te benut.

Poudre B was egter geneig om mettertyd onstabiel te raak, wat toegeskryf is aan die verdamping van die vlugbare oplosmiddels, maar dit kon ook die oorsaak gewees het van die probleme wat ondervind is om die sure wat gebruik is tydens die vervaardiging van skietkatoen te verwyder. Poudre B en skietkatoen het heelwat ongelukke veroorsaak. Twee Franse vegskepe, die "Jena" en die "Liberte" het albei in Toulon se hawe in 1907 en 1911 onderskeidelik opgeblaas met swaar lewensverliese, al was veiliger rooklose kruite toe reeds beskikbaar, insluitende ballistiet en kordiet. Daar is uiteindelik besef dat die nitrosellulose baie fyn gekap moes word voor die wasproses om te verseker dat die salpeter- en swaelsuur wat gebruik is tydens vervaardiging deeglik verwyder sou word.


</doc>
<doc id="24833" url="https://af.wikipedia.org/wiki?curid=24833" title="Stadiums van morele ontwikkeling van die mens">
Stadiums van morele ontwikkeling van die mens

Die ontwikkeling van 'n mens se moraliteit deur sy lewe word deur Lawrence Kohlberg in ses stadiums, wat weer in drie vlakke gegroepeer word, ingedeel.

Hierdie denkpatrone word veral in kinders (4-10 jaar) bespeur waar die eie ek imperatief is.

Stadium 1: die kind se gedrag word deur die vermyding van negatiewe gevolge gemotiveer.
Stadium 2: die kind tree op om beloning te ontvang.

Jong volwassenes (10-13 jaar) openbaar dikwels hierdie beskouings gebaseer op die samelewing se waardes.

Stadium 3: Die kind tree op om ander se afkeuring te vermy.
Stadium 4: Die kind begin ooreenkomstig wet en plig op te tree.

Persoonlike beginsels word die belangrikste basis van moraliteit (13 jaar tot volwassenheid).

Stadium 5: Die kind tree op om ander se respek te behou.
Stadium 6: Die kind begin om sy/haar eie beginsels te handhaaf.


</doc>
<doc id="24836" url="https://af.wikipedia.org/wiki?curid=24836" title="Neil Armstrong">
Neil Armstrong

Neil Armstrong (5 Augustus 1930 – 25 Augustus 2012), 'n Amerikaanse ruimtevaarder, het op 20 Julie 1969 om 22:56 (VS Oostelike Dagligtyd) die eerste man geword wat op die maan geloop het. Vier dae vroeër, op 16 Julie 1969, het Armstrong, Edwin Aldrin en Michael Collins in die Apollo 11 opgestyg, onderweg na die maan. Geloods deur Collins, het die beveltuig in die wentelbaan om die maan gebly terwyl Armstrong en Aldrin die moedertuig in die "Eagle"-maanlandingstuig verlaat het. Hulle het op 'n stowwerige vlakte naby die Russee (Mare Tranquillitates; ook bekend as 'See van Kalmte') geland en Armstrong was die eerste om met die historiese woorde ""That's one small step for man, one giant leap for mankind"" op die maan te stap (hy moes natuurlik gesê het ""That's one small step for a man..."", maar in die opgewondenheid van die oomblik het hy hom verspreek – ook maar net mens).

Armstrong en Aldrin het 2 uur 36 minute op die oppervlak van die maan deurgebring, foto's geneem, die Amerikaanse vlag geplant, wetenskaplike instrumentasie opgestel, 20 kg monsters van die oppervlakmateriaal geneem, 'n gedenkplaat onthul met die woorde: ""Here Men From Planet Earth First Set Foot Upon the Moon. July 1969 AD. We Came In Peace For All Mankind"" (Hier het mense van planeet Aarde vir die eerste keer voet aan wal gesit op die maan. Julie 1969 n.C. Ons het in vrede gekom vir die mensdom). Op 21 Julie 1969 het hulle met die beveltuig 'n rendezvous gehad en na 8 dae, 3 uur en 18 minute in die ruimte op 24 Julie in die Stille Oseaan geland.

Die drie Apollo 11-ruimtevaarders is met hul terugkeer na die aarde as helde ontvang. Armstrong het die Medalje van Vryheid, die hoogste toekenning aan 'n Amerikaanse burgerlike, ontvang. Hy het ook die NASA Medalje vir Voortreflike Diens, die NASA Medalje vir Uitsonderlike Diens, sewentien medaljes van ander lande en die Kongres-ereruimtemedalje ontvang.

Neil Armstrong is op 5 Augustus 1930 op sy grootouers se plaas naby Wapakoneta, Ohio, gebore as seun van Stephen en Viola Armstrong. As tweejarige kleuter het hy saam met sy pa die Nasionale Lugwedrenne bygewoon. Sy geboeidheid met vliegtuie en vlieg het toegeneem en na hy sy eerste vlug in 'n Tin Goose vier jaar later, op die ouderdom van ses jaar, ervaar het, was hy vasbeslote om 'n vlieënier te word. As tiener het hy 'n verskeidenheid werke gedoen om geld te verdien vir vlieglesse en op sy sestiende verjaardag het hy sy leerdersvlieglisensie bekom.

Armstrong het in 1947 van Blume Hoërskool in Wapakoneta gegradueer en het met 'n vlootbeurs vir vliegtuigboukunde ingeskryf by Purdue Universiteit. In 1949 is hy deur die Vloot opgeroep en word hy 'n vlieënier. In 1950 is hy na Korea gestuur waar hy agt-en-sewentig vegmissies gevlieg het.

Armstrong het na sy studies teruggekeer en in 1955 'n Baccalaureus Scientiae in Vliegtuigboukunde by Purdue Universiteit voltooi. In 1962, het hy 'n Magister Scientiae in Ruimtevaartkunde van die Universiteit van Suid-Kalifornië ontvang en in jaar 1970 word 'n Doktorsgraad in Ingenieurswese (honoris causa) deur Purdue Universiteit aan hom toegeken – een van verskeie eredoktorate wat hy ontvang het.

Na voltooiing van sy studies by Purdue het Armstrong in 1955 aangesluit by die National Advisory Committee for Aeronautics (NACA) by die Lewis Vlugaandryflaboratorium. Later die jaar het hy verskuif na die NACA Hoëspoed-vlugstasie by Edwards Lugmagbasis in Kalifornië as 'n ruimtevaartnavorsingswetenskaplike en daarna as loods, 'n pos wat hy beklee het tot 1962 toe hy 'n ruimtevaarder geword het. By NACA, die voorganger van NASA, was hy betrokke by die X-15-projek en het hy in verskeie vuurpyle, helikopters en sweeftuie toetsvlugte onderneem. Hy is gekies om die Dyna-Soar, 'n eksperimentele tuig wat die atmosfeer kon verlaat, om die aarde wentel, weer die atmosfeer binnekom en soos 'n konvensionele vliegtuig kon land, te loods. Toe hy egter besef dat die projek nooit tot uitvoer sou kom nie, het hy aansoek gedoen om 'n ruimtevaarder te word en is hy in 1962 as een van die eerste twee burgerlike ruimtevaarders gekies.

By El Lago, Texas, naby Houston se Bemanderuimtetuigsentrum, het hy vier jaar ruimtevaartopleiding ontvang. Op 16 Maart 1966 het Armstrong in sy eerste ruimtemissie as bevelvoerende loods van Gemini VIII met David Scott gevlieg. In 1969 maak hy sy historiese maanlanding. Armstrong het in 1971 by NASA bedank om 'n professor in vliegtuigboukunde aan die Universiteit van Cincinnati te word. Sedert 1979 het hy as voorsitter van die direksie van Cardwell International Corporation, Computing Technologies for Aviation (CTA) Inc en AIL Systems gedien. Hy was ook 'n direkteur van verskeie belangrike maatskappye.

Armstrong is in 1956 met Janet Shearon getroud. Hulle het twee oorlewende kinders.

Op 25 Augustus 2012 sterf hy ná 'n operasie vroeër in Augustus, op die ouderdom van 82 in Cincinnati, Ohio, aan komplikasies weens verstopping van die hartvate.



</doc>
<doc id="24837" url="https://af.wikipedia.org/wiki?curid=24837" title="Osama bin Laden">
Osama bin Laden

Usāma ibn Muhammad ibn Awad ibn Lādin, bekend as Osama bin Laden (Arabies: ‏أسامة بن لادن; * 10 Maart 1957 in Riaad, Saoedi-Arabië; † 2 Mei 2011 in Abbottabad, Pakistan) was 'n terroris en die geestelike leier van verskillende djihadistiese groepe soos byvoorbeeld al-Kaïda. As moedjahid het Bin Laden met Amerikaanse steun teen die Sowjet-inval in Afghanistan geveg. Sedert 1994 was hy staatloos en is in 1999 op die Amerikaanse FBI se "Ten Most Wanted Fugitives"-lys geplaas.

Verskeie bewyse verbind hom met die terreuraanvalle van 11 September. Bin Laden het byvoorbeeld net vóór 11 September aan kollegas gesê dat hy besig is met 'n groot operasie teen die VSA. Drie van die kapers is vervolgens regstreeks met Bin Laden en Al-Kaïda verbind. Een is ook as 'n sleutelfiguur geïdentifiseer in die bomaanvalle op die Amerikaanse ambassades in Nairobi en Dar-es-Salaam in 1998, sowel as die aanval op die Amerikaanse oorlogskip die USS Cole in 2000.

Die mees verdoemende bewyse teen Bin Laden, wat volgens die VSA onteenseglik sy aandeel aan die terreurdade bewys, is egter 'n video-opname wat in die Pentagon se besit is. Die video-opname beeld Bin Laden uit waar hy 'n uiteensetting lewer van sy beplanning van die terreuraanvalle van 11 September.

Osama (ook bekend as Usama) bin Laden is in 1957 in Riaad, Saoedi-Arabië, gebore. Sy moeder was van Siriese afkoms en sy vader, Mohammed Awad bin Laden, was Jemenities. Osama was die sewende seun uit vyftig broers en susters. Sy vader het in 1930 na Saoedi-Arabië geëmigreer en het as 'n portier begin werk. Met sy dood, toe Bin Laden dertien jaar oud was, was hy egter die miljardêr-eienaar van een van die grootste konstruksiemaatskappye in Saoedi-Arabië.

Bin Laden het in Djedda grootgeword en sy skoolopleiding daar ontvang. In 1975, op sewentienjarige ouderdom, is hy met 'n Siriese familielid van hom getroud.

Toe die voormalige Sowjetunie vir Afghanistan in 1979 binnegeval het, het Bin Laden dit as sy plig as Moslem beskou om die inval te beveg. Hy het vegters opgelei en ondersteuning aan hulle gebied, en só die Maktab al-Khidamat-groep tot stand gebring, wat bestaan het uit Moslems van oral oor die wêreld. Hulle het die oorlog beskou as Djihad ('n heilige oorlog), 'n Islamitiese kruistog met die doel om van die Russe ontslae te raak.

In 1989 is die Russe uit die Afgaanse gebied gedwing. Bin Laden en sy groeiende Afgaanse weerstandsbeweging het hulle nou daarop toegespits om alle nie-Moslems in die aangrensende gebiede te beveg. Die Amerikaanse magte wat in Afghanistan agtergebly het, tesame met hul Midde-Oosterse bondgenote, het nou Bin Laden en sy groep se vyande geword. Intussen het Bin Laden — kort nadat die oorlog met die Sowjetunie beëindig is — hom weer in Saoedi-Arabië gaan vestig. In 1991 is hy uit Saoedi-Arabië verban weens anti-regeringsbedrywighede. Hy het hom in Soedan gaan vestig, waar hy die volgende vyf jaar woonagtig was. As gevolg van druk wat deur die VSA uitgeoefen is, is Bin Laden in 1996 ook uit Soedan verban. Hy het nou teruggekeer na Afghanistan, waar hy as gas van die Taliban verwelkom is.

Bin Laden het sy familiefortuin gebruik om aanvalle teen die VSA te loods en is deur die Amerikaanse staatsdepartement beskryf as een van die belangrikste borge wêreldwyd van ekstremistiese Islamitiese aktiwiteite. Sy Al-Kaïda-organisasie is 'n sambreelorganisasie van ongeveer twintig Islamitiese groepe, insluitend die Islamitiese Djihad, Hizboellah en die Bewapende Islamitiese Groep, wat takke in verskeie lande het. Die ledetal van Al-Kaïda is onbekend. Ramings wissel vanaf etlike honderde tot 3 000.

Met die aanvang van 2002 het daar steeds onsekerheid bestaan oor waar Bin Laden hom in daardie stadium bevind het. Sommige waarnemers het gespekuleer dat hy steeds in die bergagtige Tora-Bora-gebied in Afghanistan skuil. Andere het geglo dat hy na Pakistan gevlug het, waar hy in 'n aanval deur Amerikaanse magte op 2 Mei 2011 doodgemaak is.

Op 1 Mei (VSA tyd) kondig president Barack Obama aan op die Amerikaanse televisie dat Bin Laden in 'n Amerikaanse aksie in Pakistan doodgemaak is.


</doc>
<doc id="24838" url="https://af.wikipedia.org/wiki?curid=24838" title="Charlie Chaplin">
Charlie Chaplin

Charlie Chaplin (1889–1977) was 'n Britse rolprentakteur en -regisseur wat in die 1920’s, hoofsaaklik in die VSA, in komiese stilrolprente opgetree het. Hy was een van die mees buitengewone akteurs en filmmakers van die twintigste eeu. Hy was te sien as in komieklike karakter met ’n snorretjie, bolhoed en kierie wat snaaks geloop het met sy hakke na mekaar en tone na buite gedraai. Die "Little Tramp", 'n innemende figuur in 'n groot broek, styfpassende jas, hardebolhoed wat te klein was vir sy kop, bamboeskierie, skroefstrikdas en verspotte klein snorretjie, was in 1913 op die ingewing van die oomblik geskep, maar het 'n internasionaal erkende filmikoon geword.

Meester van die stilfilmgenre, het Charlie Chaplin die hoofrol vertolk in klassieke rolprente soos "The Kid" (1921), "The Gold Rush" (1925), "City Lights" (1931) en "Modern Times" (1936). Alhoewel hy aanvanklik nie in praatrolprente wou speel nie, het hy "The Great Dictator" (1940), "Monsieur Verdoux" (1947) en "Limelight" (wat in 1952 voltooi is, maar eers twee dekades later vrygestel is weens politiese en regtwis in Koueoorlog-Amerika) gemaak.

Chaplin het daarop aangedring om elke aspek van die films waarin hy gespeel het, van produksie tot die skryf van die musiekpartituur, te beheer. Hierdie ongewone toewyding tot die verfilmingproses as 'n geheel het daartoe gelei dat hy medestigter van United Artists, die eerste moderne filmvervaardigings- en -verspreidingsmaatskappy, geword het.
In 1955 het filmkritici van oor die wêreld hom die beste akteur in die geskiedenis van rolprente genoem en in 1975 is Charlie Chaplin deur Koningin Elizabeth II tot ridder geslaan vir sy bydrae tot die filmindustrie.

Charles Spencer Chaplin is op 16 April 1889 in Londen gebore. Sy kindertyd was gekenmerk deur nypende armoede. Albei sy ouers was verskeidenheidskunstenaars en die klein seuntjie kon amper dans voor hy kon loop en sing voor hy kon praat. Sy pa was 'n alkoholis wat die gesin verlaat het en aan sy verslawing oorlede is en sy ma se geestesonstabiliteit het haar onbevoeg gemaak om na haar kinders om te sien wat daartoe gelei het dat Charlie en sy broer vir 'n rukkie in 'n weeshuis gebly het.

Op die jeugdige ouderdom van sewe het Charlie vir 'n jaar lank saam met 'n verskeidenheidsstuk, The Eight Lancashire Lads, getoer. Hy het presies twee maande formele opleiding ontvang toe sy ma weereens in 'n geestesinrigting opgeneem is en Charlie gelaat het om vir homself op straat te sorg. Sy eerste vollengte film, "The Kid" (1921) het sy Dickense bestaan met die eeuwisseling weergegee.
Chaplin het besluit om op dieselfde manier as sy ouers 'n bestaan te voer en het uiteindelik by die bekende Fred Karno geselskap aangesluit. Terwyl hy saam met die geselskap in Amerika getoer het, het Mack Sennett van Keystone Films hom raakgesien het die geleentheid gebied om in eenspoelfilms (kort films) in Kalifornië te speel. Sy salaris was 'n beduidende $150 per week en hy het in sy eerste jaar 35 films gemaak. Teen Februarie 1916 was hy so gewild dat Mutual hom $10 000 per week aangebied het. In 1919 het hy United Artists saam met sy goeie vriend Douglas Fairbanks, en twee ander filmlegendes, Mary Pickford en D W Griffith, gestig.

Sy swakheid vir jong vroue het deur sy lewe aansienlike openbare kritiek uitgelok. Hy is twee keer met 16-jarige meisies getroud en van hulle geskei. Die eerste was Mildred Harris met wie hy in 1918 getroud is en die tweede was Lita Grey met wie hy in 1924 getroud is. Sy derde vrou was Paulette Goddard. Met sy vierde vrou, Oona (Eugene O'Neil se dogter) het hy blywende geluk gevind.

Tydens die veertigerjare het hy 'n slagoffer van die Amerikaanse vrees vir Kommunisme geword. "The Great Dictator" (1940) en "Monsieur Verdoux" (1947) het onpopulêre sosiale kommentaar gelewer en hy is deur die On-Amerikaanse Komitee ondersoek. 'n FBI-ondersoek wat uiteindelik 'n 2 000-bladsy-dokument oor Chaplin geword het, kon geen bewyse vind dat hy 'n Kommunis is nie. Chaplin wat genoeg gehad het van die Rooivrees-heksejag het besluit om hom in Switserland te vestig. Hy het net een keer in 1972 na Amerika teruggekeer om 'n eretoekenning te ontvang.
Hy is op Kersdag 1977 in Corsier-sur-Vevey, Switserland oorlede.


</doc>
<doc id="24839" url="https://af.wikipedia.org/wiki?curid=24839" title="Walt Disney">
Walt Disney

Walt Disney (* 5 Desember 1901 - † 15 Desember 1966) was 'n Amerikaanse tekenprentvervaardiger en filmmaker. Hy is die vader van tekenprentfilms en die skepper van wêreldbekende tekenprentkaraktertjies soos Donald Duck, Mickey Mouse en Goofy wat kinders en grootmense van oor die hele wêreld al vir dekades lank vermaak. Disneyland met sy tegniese en sprokiesagtige besienswaardighede wat in 1955 naby Los Angeles opgerig is, was Walt Disney se breinkind. So ook Disney World, Disneyland naby Orlando, Florida. Beide pretparke is onder die gewildste toeriste-aantreklikhede in die wêreld.

Walt Elias Disney is op 5 Desember 1901 in Chicago gebore. Sy pa was 'n rondreisende nutsman; sy ma 'n onderwyseres. As kind het Walt reeds kunstalent geopenbaar en toe die familie Kansas City toe trek, het Walt klasse in die tekenprentkuns geneem by die Kansas City Art Institute and School of Design. Na die Eerste Wêreldoorlog het hy in die reklameveld gewerk en toe in 1923 saam met sy broer, Roy, die Disneystudio opgerig. 'n Kunstenaarsvriend, Ub Iwerks, het by hulle aangesluit.

Hy sou later die kreatiewe jong kunstenaarsspan lei wat verantwoordelik was vir menige Disneyfantasië. Ondanks bepaalde suksesse (onder andere kombinasies van gewone en getekende films) het sake eers met die verskyning van die Mickey Mouse reeks koers gekry. In 1928, kombineer Walt Disney die nuwe tegnologie wat klankfilms moontlik gemaak het met 'n wenresepkaraktertjie, Mickey Mouse, en skep 'n nuwe industrie in die proses.
In 1937 het Disney die wêreld se eerste vollengte tekenprent, Snow White and the Seven Dwarfs, gemaak. Net soos sy kortfilms was Snow White 'n reuse-sukses. Pinocchio, Dumbo, Bambi, Cinderella, Lady and the Tramp en Fantasia het gevolg. Daarbenewens het hy 'n reeks natuurfilms gemaak, waaronder Beaver Valley, Waterbirds, Living Desert, Vanishing Prairie en African Lion. Op die terrein van die speelfilm vervaardig hy Story of Robin Hood, The Sword and the Rose, Rob Roy en 20 000 Leagues Beneath the Sea.

Disney se sukses het gelê in sy vermoë om kreatiewe spanne te organiseer en te koördineer en sy gewilligheid om nuwe tegnologie aan te gryp - hy het nie geaarsel om eers klank, toe kleur, toe televisie as media aan te gryp nie. Hy het besef dat daar net so baie geld te maak was uit die byprodukte van sy films (speelgoed, advertensiekontrakte, ens) as uit die films self. Hy het die idee van 'n reusepretpark omskep in 'n uiters suksesvolle kommersiële werklikheid. Met versiendheid en fyn besigheidsin het hy die wêreld se grootste mediamaatskappy gebou.

Walt Disney is op 15 Desember 1966 in Los Angeles aan kanker oorlede. Onlangse artikels gee te kenne dat die beeld van Walt Disney as 'n vrolike, gelukkige man wie se hoofdoel in die lewe was om ander mense se lewens met sy stories op te helder, nie 'n akkurate beeld is nie, maar dat die skepper van stories wat by uitstek gesonde, konserwatiewe familiewaardes uitgedra het, eintlik 'n somber, komplekse, gedrewe persoon was.

In 1920 het Walt Disney en Ub Iwerks begin om in hulle vrye tyd kort tekenfilms (Iaugh-o'-grams) vir 'n plaaslike bioskoop te maak, en in 1922 het hulle met hul eie onderneming, die Laugh-o'-Gram Corporation, begin. In dieselfde jaar en die jaar daarop het hulle vir Pictorial Clubs, Inc. 'n reeks van ses sprokiesfilms gemaak, waaronder "Rooikappie, Die Vier Musikante van Bremen" en "Jan en die Boontjierank." Die eerste film in die "Alice-"reeks is toe ook geteken en toe Laugh-o'Gram in 1923 bankrot gaan, het Disney na Hollywood vertrek om 'n verspreider in die Alice-films geïnteresseer te kry. Met die finansiële steun van sy broer, Roy Disney (1893-1971), het Walt in Oktober 1923 weer 'n besigheid begin, hierdie keer in 'n motorhuis en met agt werknemers. Iwerks het hom weer by Disney aangesluit en elke week is 'n aflewering in die reeks, gebaseer op "Alice's Adventures in Wonderland" van Lewis Carroll (1832-1898). gereed gemaak. Dit was 'n kombinasie van teken- en speelfilms. In 1925 het Disney 'n nuwe reeks tekenfilms, "Oswald, the Lucky Rabbit," ontwerp.

En toe breek Mei 1927 aan. Mickey Mouse (eers Mortimer genoem) is gebore en daarmee is 'n bloeitydperk vir die bedryf van Walt Disney ingelui. Hierop het gevolg "Plane Crazy," 'n parodie op die vliegavonture van Charles Lindbergh in 1927", Mickey the Gallopin' Gaucho" (1928) waarin Minnie Mouse gestalte gekry het. en "Steamboat Willie" (1928), wat ook van klank voorsien is. Dit was 'n splinternuwe sensasie. Hierná het daar nog 118 Mickey Mouse-films gevolg.

Disney het onmiddellik die nuwe moontlikhede wat 'n klankbaan op film gebied het, aarigegryp en 'n nuwe reeks, die "Silly Symphonies," het ontstaan. Musiek- en klankeffekte was nou feitlik hoofsaak en het grotendeels die vorm en inhoud van hierdie films bepaal. Daarná het gevolg "The Skeleton Dance" (1929), waarin geraamtes in 'n vervalIe kerkhof dans op 'n verwerking van Grieg se "Optog van die Dwerge." 

Anders as sy kollegas in die filmbedryf wat elke keer wantrouig, amper vyandig teenoor nuwe ontwikkelinge gestaan het, het Walt Disney onmiddellik die nuwe uitdagings, die nuwe horisonne, daarin raakgesien. Klank, kleur, nuwe formaat en later TV, is gou deur Disney na waarde geskat en ten volle benut. Klank en beeld het vir hom een geword. Beweging in musiek was vir hom beweging in beeld. Hierdie manier van filmmaak het gou bekend gestaan as "mickey-mousing".

Kleur is vir die eerste keer in 'n tekenfilm gebruik in Disney se "Flowers and Trees" (1931), en in die "Silly Symphony-reeks." Dit het aan hom die eerste Oscar besorg, die bekendste en hoogste Amerikaanse onderskeiding wat aan iemand in die filmbedryf toegeken kan word. In 1935 het die eerste "Mickey Mouse" in kleur, "The Band Concert," verskyn. Intussen het nog nuwe skeppinge die tekentafel verlaat: Pluto (1930), Goofy (1932) en in 1934 Donaid Duck, eers as byfiguur, maar later as hoofspeler in 'n eie reeks van 126 films.

Hierdie dierefigure van Disney - die soms aggressiewe Mickey Mouse, die besadigde Donald Duck - almal vol eenvoudige, menslike eienskappe, het spoedig wêreldfigure geword. Hulle bekendheid het nie net tot tekenfilms beperk gebly nie. In gewone strokiesverhale het hulle baie gewild geword en vandag verskyn hulle op talle produkte vir die kindermark: tandeborsels, T -hempies, handsakke, nagklere horlosies, ensovoorts.

In 1934 het Walt Disney, toe 33 jaar oud, 'n geweldige groot onderneming aangepak. Hy het besluit om 'n vollengte-tekenfilm te maak: "Snow White and the Seven Dwarfs." Daarvoor is 250 000 verskillende tekeninge gemaak en dit het ongeveer R1 415 miljoen gekos. Dit was 'n geweldige sukses. In Amerika en Kanada alleen het dit tot in 1971 ongeveer R16 000 000 (geldkoers 1981) opgelewer. 

Tot in daardie stadium het die inkomste wat hy uit Mickey Mouse en andere ontvang het, Walt Disney op die been gehou, maar van toe af was sy geldprobleme verby. Hy het 'n groot ateljeekompleks laat bou en in 1939 het "Pinocchio," nog 'n vollengtefilm, verskyn. Dit is in 1940 gevolg deur "Fantasia," sy mees om strederolprent. Dit bestaan uit sewe dele, waarvan elkeen 'n voorstelling is van 'n bekende klassieke musikale werk, byvoorbeeld Strawinski se "Le sacre du printemps" en Paul Dukas se "L'apprenti sorcier." 

Gedurende die Tweede Wêreldoorlog het Disney 'n aantal opleidings-, propaganda- en voorligtingsfilms vervaardig, onder andere "Der Führer's Face" (1944) die eerste anti-Nazi-tekenfilm met Donald Duck. Daarná het verskyn "Educaction for Death" (1942), ook met Donald Duck, en in 1943 "Victory through Air Power," 'n dokumentêre rolprent met heelwat tekenwerkopnames vermeng. Die kombinering van geanimeerde tekeninge met speelfilm, met dokumentêre materiaal of slegs met opnames van natuurtonele, is ná die "Alice-reeks" (1923/24) vir die eerste keer weer in 1941 toegepas in die vollengtefilm "The Reluctant Dragon." Hierdie tegniek is verder uitgewerk en met groot sukses toegepas in "Mary Poppins (1964) ." In die veertiger- en vyftigerjare het Walt Disney se produksie aansienlik uitgebrei. In die "True-life Adventure"-reeks het onder andere verskyn "Seal Island" (1948), "Water Birds" (1952) en "The Living Desert" (1953). In sy reeks "People and 'laces" is onder andere vervaardig "The Alaskan Eskimo" (1953) en "Men Against the Arctic" (1955). Walt Disney se eerste speelfilm, "Treasure Island," is in 1950 uitgereik. Die laaste tekenfilm wat onder leiding van Walt Disney vervaardig is, "The Jungle Book" (1967), toon 'n vernuwing in styl en 'n wegbreek van enige vorm van valse sentiment. Ander bekende rolprente wat ná 1940 deur Walt Disney vervaardig is, sluit in "Dumbo" (1941, tekenfilm - tf), "Bambi" (1942, tf"), Cinderella" (1949"," tf), "Alice in Wonderland" (1951, tf), "Peter Pan" (1952, tf), "20000 Leagues under the Sea" (1954, speelfilm - spf). "The Lady and the Tramp (1955," tf), "Old Yeller" (1957, spf), "Sleeping Beauty" (1958, tf), "The Shaggy Dog" (1959, spf), "The Absent-minded Professor" (1961, spf), "The Parent Trap" (1961, spf). "The Sword in the Stone" (1965, spf), "That Darn Cat" (1965, spf) en "The Aristocats" (1970, tf). 

Een van Walt Disney se kleurryke en geniale medewerkers, prof. Julius Sumner Miller, die fisikus, het Suid-Afrika in 1967 besoek. Sy optredes voor 'n klas, waarna die jongmense hom Mr. Wonderful gedoop het, is ook oor SAUK gebeeldsaai in die reeks "The Professor and the Inquiring Mind." Met sy hulp het Disney ook 'n reeks langspeelplate, "Great Men of Science," uitgegee. Van sy aktiwiteite buite die filmbedryf is veral Disneyland, sy pretpark in Suid-Kalifornië, van belang. Dit is in 1955 geopen, en in 1971, vyf jaar ná sy dood, is Disneyworld in Florida geopen. In hierdie pretparke kan die besoekers, oor die algemeen meer volwassenes as kinders, die figure ontmoet wat deur Disney geskep en onsterflik gemaak is. 

Met die afsterwe van Walt Disney in 1966 het die mantel van sy nalatenskap op sy ongeveer 4000 kollegas geval, wat in sy ateljee buite Hollywood werksaam is.



</doc>
<doc id="24840" url="https://af.wikipedia.org/wiki?curid=24840" title="Athol Fugard">
Athol Fugard

Athol Fugard OIS (11 Junie 1932) is 'n Suid-Afrikaanse dramaturg, akteur en regisseur en het internasionale erkenning ontvang as een van die voortreflikste figure op die gebied van Suid-Afrikaanse Engelse drama gedurende die laaste dertig jaar van die twintigste eeu. Sy toneelstukke is op verhoë dwarsoor die wêreld aangebied en sluit die volgende in:
Fugard was 'n onvermoeide kritikus teen die apartheidsbewind en sy toneelstukke het skerp, maar sarkastiese, kommentaar gelewer oor die leed wat apartheidswetgewing meegebring het. Fugard is "Suid-Afrika se teaterstem of gewete tydens apartheid" genoem.

Athol Fugard is op 11 Junie 1932 op Middelburg, Oos-Kaap, gebore as die seun van 'n Engelse vader en Afrikaanse moeder. Hy het in Port Elizabeth grootgeword en filosofie en antropologie aan die Universiteit van Kaapstad studeer.

Net voor voltooiing van sy graad het Fugard die U.K. verlaat en deur Afrika geryloop totdat hy by Port Sudan by 'n skip aangesluit het. Sy ervarings aan boord van die handelstoomskip, wat die Afrika-Japan-Fiji-Engeland-roete bedien het, het die grondslag gevorm vir sy jongste, outobiografiese toneelstuk The Captain's Tiger (1998).

Ná twee jaar aan boord van die handelskip, het Fugard in 1956 na Suid-Afrika teruggekeer en met Sheila Meiring getrou, 'n aktrise wat sy liefde vir die teater aangewakker het. In 1958 begin hy as 'n klerk by die Naturelle-Kommissarishof in Fordsburg werk waar hy getuie was van die vernedering en die leed wat die paswette vir swart mense meegebring het. Hierdie eersterangse ervaring van die wreedheid wat Suid-Afrika se apartheidswetgewing meegebring het, het hom in 1958 aangespoor om sy eerste toneelstuk, No Good Friday, te skryf.

Fugard en sy vrou het 'n jaar in Londen deurgebring om teaterervaring op te doen, maar het in 1960 teruggekeer. "The Blood Knot" is in 1961 vir die eerste keer in Suid-Afrika opgevoer en is spoedig oorsee opgevoer en gebeeldsend. Fugard is dikwels deur die Suid-Afrikaanse regering geroskam weens die omstrede aard van sy dramas en sy protes teen die amptelike segregasie van teatergehore. In 1976 het die Suid-Afrikaanse regering Fugard se paspoort ingetrek en hom onder toesig geplaas. 

"Hello and goodbye" is die eerste keer in 1965 in Johannesburg opgevoer, "People are living there" maak in 1968 sy debuut in Londen en "Boesman and Lena" in 1969. "Boesman and Lena", Fugard se studie van 'n verarmde gesin wat in die buitewyke van Port Elizabeth 'n bestaan probeer maak, is op die "off-Broadway Circle" in die Square Teater in New York opgevoer. Die swart aktrise, Ruby Lee, het tydens die opvoering die rol van Lena vertolk en James Earl Jones, een van die VSA se voorste swart akteurs, die rol van Boesman.

In Julie 1971 is die drama onder regie van Fugard self in die Royal Court Teater in Londen aangebied. Vir hierdie geleentheid het hy van 'n volledig Suid-Afrikaanse toneelgeselskap gebruik gemaak: Yvonne Bryceland, Zakes Mokae en Blake Modisane. Die kritici het met oorweldigende geesdrif reageer. Fugard se "People are living there" is later daardie jaar in die Lincoln Teater in New York opgevoer.

Intussen het Fugard ywerig met nuwe werk voortgegaan. Sy drama "Orestes" is vir die eerste keer vroeg in 1971 vir 'n kort tydperk in Kruik se eksperimentele teater aangebied. Die totstandkoming van die Space Teater (Die Ruimte) in Januarie 1972 in Kaapstad het verdere geleenthede aan hom gebied.

In Maart daardie jaar is sy "Statements after an arrest under the Immorality Act" daar op die verhoog aangebied. 'n Paar maande later het hy "Boesman en Lena" vir 'n rolprent aangepas. In 1973 het Fugard "Sizwe Banzi is dead" in 'n werkswinkel met John Kani en Winston Ntshona deurgewerk en na Londen gereis met sy medespelers om die drama aan te bied. Martin Walker van die "Guardian" het verklaar dat die toneelstuk geen gelyke op die Britse verhoog het nie.

In 1974 het Fugard 'n nuwe toneelstuk geskep oor die lewe van twee gevangenes op Robbeneiland. "The Island en Sizwe Banzi is dead" is in November op Broadway opgevoer en Kani en Ntshona het die toonaangewende Tony-toekenning vir die voorste toneelspel in die VSA verower.

Gedurende die tagtigerjare het Fugard die volgende werke geskryf: "Master Harold and the Boys" (1982), "The Road to Mecca" (1984), "Blood Knot" (1985), "A Place with the Pigs" (1987) en "My Children! My Africa!" (1989). Fugard se ná-apartheid toneelstukke is nie so gunstig soos sy vorige werk ontvang nie, hoewel hy voel dat die skerp "A Valley Song" een van sy beste toneelstukke is.


</doc>
<doc id="24841" url="https://af.wikipedia.org/wiki?curid=24841" title="Bill Gates">
Bill Gates

William Henry "Bill" Gates III (gebore 28 Oktober 1955 in Seattle, Washington) is 'n sakebestuurder en stigter van Microsoft.

William Henry Gates III is op 28 Oktober 1955 in Seattle (Washington) gebore as die seun van 'n prokureur en voormalige onderwyseres. Hy het onderrig ontvang by Lakeside Hoërskool, 'n eksklusiewe privaatskool vir leerlinge met 'n sterk akademiese aanleg. Daar het hy vir Paul Allen ontmoet wat later saam met hom Microsoft sou stig.

In 1967 het Gates totaal verdiep geraak in 'n digitale opleidingsterminaal wat deur die Lakeside Mother Club met die opbrengs van 'n rommelverkoping aangekoop is. Gates en sy vriende was deur hierdie nuwe wêreld van rekenaars geboei en het 'n plaaslike rekenaarmaatskappy oorreed om hulle toegang tot die nuwe PDP-10, 'n nuwe minirekenaar, te gee.

Daar het hulle programmeertale soos BASIC, FORTRAN en LISP aangeleer. Gates, Allen en twee ander vriende het die Lakeside Programmers' Group begin, wat betaalstaatprogram geskryf het vir 'n plaaslike besigheid. In 1972 het Gates en Allen Traf-O-Data gestig, 'n maatskappy wat gerekenariseerde motortelmasjiene aan plaaslike regerings verskaf het. In 1973 het Gates by Harvard-universiteit as 'n regstudent begin. Gedurende hierdie tyd is die eerste persoonlike rekenaar, die MITS Altair, bekend gestel en het die behoefte aan 'n gekondenseerde bedryfstelseltaal vir persoonlike rekenaars ontstaan. Gates en Allen het die uitdaging aanvaar en BASIC, 'n gewilde taal wat op rekenaars gebruik word, aangepas om die eerste sagteware vir persoonlike rekenaars te skep. 

In 1975 het Bill Gates Harvard-universiteit op 19 verlaat en Microsoft Corporation maatskappy gestig saam met Allen, die wêreld se grootste sagtewaremaatskappy vir persoonlike rekenaars.

In 1977 het Tandy Corporation vir Microsoft gehuur om sagteware vir sy Radio Shack rekenaars te ontwikkel en drie jaar later het International Business Machines Corporation (IBM) Microsoft gevra om 'n bedryfstelsel vir sy nuwe persoonlike rekenaars te verskaf. Microsoft het ook die hoofverskaffer van sagteware aan Apple Macintosh geword met die bekendstelling van die woordverwerkingsprogram Microsoft Word. 

Op 13 Maart 1986 het Microsoft Corporation op die aandelebeurs genoteer en binne 'n jaar het Microsoft aandele tot $90 elk toegeneem. Op die ouderdom van 31 het Gates, wat 45 persent van die Microsoft aandele besit, die jongste miljardêr ooit geword.

Op Nuwejaarsdag 1994, op die ouderdom van 38, is Gates in Hawaii getroud met een van Microsoft se bemarkingsbestuurders, Melinda French. Hulle het twee kinders, Jennifer Katharine, gebore in 1996, en Rory John, gebore in 1999. Hulle het die Bill & Melinda Gates Foundation geskep vir die ondersteuning van filantropiese inisiatiewe in die veld van gesondheid en onderrig. 'n Nuwe $5 miljard-skenking in Januarie 2000 het dit die rykste stigting ter wêreld gemaak. Gates het ook persoonlike beleggings in ander hoëtegnologiemaatskappye.

Microsoft se sukses het Gates een van die twintigste eeu se invloedrykste figure en die rykste man in die wêreld gemaak. In 1992 het Gates die Nasionale Medalje vir Tegnologie van President George Bush ontvang.

Gates het twee boeke geskryf:


</doc>
<doc id="24842" url="https://af.wikipedia.org/wiki?curid=24842" title="Michail Gorbatsjof">
Michail Gorbatsjof

Michail Sergejewitsj Gorbatsjof (Russies: Михаил Сергеевич Горбачёв) was een van die invloedrykste Russiese politici van die laaste kwart van die twintigste eeu. Onder sy politieke leierskap het die politieke, sosiale en ekonomiese landskap van die Sowjetunie drasties verander - die magtige Kommunistiese Party wat die USSR langer as sewentig jaar met 'n ystervuis regeer het, het binne ses jaar sy gesag verloor en die land het 'n nuwe politieke en ekonomiese bedeling ingeskiet.

Die veranderinge in die USSR het 'n rimpeleffek op internasionale betrekkinge gehad: superkragbetrekkinge het verskuif met die beëindiging van die Koue Oorlog, die wapenwedloop het beduidend afgeneem, die politieke kaart van Europa het vinnig verander en die Berlynse Muur het geval wat gelei het tot die hervereniging van Duitsland.

Die wêreld van die tagtigerjare was nie dieselfde as dié van die negentigerjare nie omdat Gorbatsjof, wat nog sy hele lewe 'n lojale lid van die Kommunistiese Party was, die moed gehad het om sewentig jaar van kommunistiese ideologie te bevraagteken. Sy pogings om die Sowjetstelsel te hervorm het onder sy opvolger, Boris Jeltsin, gelei tot die algehele aftakeling van kommunisme.

Deur sy ampsbekleding as sekretaris-generaal van die Sentrale Komitee (1985—1990) en as president van die USSR (1990—1991), het Gorbatsjof twee beleide geïmplementeer wat verreikende gevolge gehad het: glasnost (openheid) en perestroika (herstrukturering). Onder glasnost het Gorbatsjof ongekende vryheid van spraak in die USSR ingestel. Perestroika was 'n poging om die politieke bestel te demokratiseer en 'n sukkelende, burokratiese en onproduktiewe ekonomie te verbeter deur beperkte vryemarkbeleide in te stel.

In 1989 het Gorbatsjof se verdraagsaamheid teenoor die antikommunistiese protes in Oos-Berlyn gelei tot die verkrummeling van die Berlynse Muur - 'n gebeurtenis wat 'n sneeubaleffek gehad het in die oos-Europese state wat sedert die veertigerjare onderworpe was aan kommunistiese beheer. Dit het ook Bulgarye, Tsjeggo-Slowakye, Hongarye, Pole en Roemenië aangemoedig om voor die einde van die jaar die kommunistiese beheer omver te werp. Gemotiveer deur die gebeure in Oos-Europa, het die klein Sowjetrepubliek van Litaue in 1990 die land se onafhanklikheid van die USSR aangekondig. In plaas daarvan om hierdie interne opstand gewelddadig te onderdruk, het Gorbatsjof met relatiewe selfbeheersing opgetree. 'n Golf van nasionalisme het deur die USSR beweeg en teen 1990 was elkeen van die vyftien Sowjet-republieke onafhanklik.

In 1990 het Gorbatsjof die Nobelprys vir Vrede ontvang.

Michail Sergejewitsj Gorbatsjof is op 2 Maart 1931 op 'n klein Russiese dorpie in Stawropol-krai gebore. Sy pa was 'n kleinboer wat voor die Tweede Wêreldoorlog as trekkerdrywer en na die oorlog as ekonoom en amptenaar van die Kommunistiese Party gewerk het. Op die ouderdom van veertien jaar het Gorbatsjof in die somer as trekkerdrywer op 'n kolchos (kommune-plaas) gewerk.

Hy het in 1946 'n lid van die Komsomol (Kommunistiese Jeugliga) geword en in 1950 by die Moskouse Staatsuniversiteit se regsfakulteit begin waar hy Komsomol-sekretaris van die fakulteit was. In 1952 het hy 'n volle lid van die Kommunistiese Party geword en in die volgende drie dekades deur die Kommunistiese range opbeweeg.

In 1956 het Gorbatsjof met Raisa Titorenko, ’n oudstudent van filosofie aan die Moskouse Staatsuniversiteit, getrou. Hulle het in dieselfde jaar 'n dogter, Irina, gehad. Raisa, wat intelligent en stylvol was, is positief deur die Weste ontvang en het daarom Gorbatsjof se internasionale beeld verbeter met besoeke aan verskeie belangrike Westerse leiers soos Ronald Reagan en Margaret Thatcher.

Gorbatsjof het in 1980 lid van die Politburo geword en steeds sy mag gekonsolideer. Op 11 Maart 1985 is hy verkies tot hoofsekretaris van die Sentrale Komitee van die Kommunistiese Party van die Sowjetunie - 'n pos wat hy tot 1990 beklee het toe hy president van die Sowjetunie geword het. Teen 1991 het Gorbatsjof se pogings om die Sowjetunie se politieke stelsel te demokratiseer en sy ekonomie te desentraliseer gelei tot 'n poging tot 'n staatsgreep deur volhardende Kommuniste wat nie van verandering gehou het nie. Die destydse Russiese president, Boris Jeltsin, het egter die staatsgreep onderdruk.

Op Kersdag 1991 het Gorbatsjof bedank as president van die USSR, wat onmiddellik daarna ontbind het. In 1996 het hy tot die politiek probeer terugkeer, maar 'n vernietigende nederlaag by die stembusse gely.




</doc>
<doc id="24844" url="https://af.wikipedia.org/wiki?curid=24844" title="Stephen Hawking">
Stephen Hawking

Stephen William Hawking (8 Januarie 1942 in Oxford, Engeland – 14 Maart 2018) was 'n Britse teoretiese fisikus. Hy het St. Albans Skool bygewoon en daarna Universiteitskollege Oxford waar hy 'n eersteklas-Honneurs in natuurwetenskappe behaal het. Hy het sy PhD by Cambridge voltooi met navorsing oor die basiese wette wat ons heelal reguleer. Hy het 'n navorsingsfellow en later 'n professionele fellow geword en sedert 1979 Lucasian professor van wiskunde. As 'n kind het Hawking nie goeie koördinasie gehad nie en kort na sy 21ste verjaardag is hy met motorneuronsiekte gediagnoseer. Aangesien dit ongeneeslik is, het hy rigtingloos gevoel en begin om na Richard Wagner se musiek te luister, maar toe hy vir Jane Wilde ontmoet en later met haar getroud is, het sy lewe verander.

Sy navorsingsfellowship in teoretiese fisika was 'n loopbaan wat nie te nadelig deur sy siekte geraak is nie. Namate dit erger geword het, het sy reputasie verbeter en omdat dit moeilik was om te loop en sy spraak onduidelik geword het, het hy navorsing gedoen sonder om klas te gee.

Tot 1974 het hy sonder 'n assistent reggekom, maar met die agteruitgang van sy fisiese toestand het Jane hom gehelp en hulle drie kinders grootgemaak. Hulle het navorsingstudente ingeneem om te help en in ruil het die studente sy aandag gekry. In 1985, na longontsteking, het 'n trageotomie-operasie sy stem gekos. Met 'n klein draagbare rekenaar en spraaksintetiseerder wat aan sy rolstoel vas was, het hy sy populêre en wetenskaplike boeke, referate en praatjies gedruk en steeds sy gesinslewe met 'n uitgebreide reis- en lesingprogram gekombineer en navorsing in teoretiese fisika gedoen.

Stephen Hawking het saam met Roger Penrose bewys dat Albert Einstein se algemene teorie van relatiwiteit impliseer dat ruimte en tyd 'n begin in die Oerknal en 'n einde in swartkolke het. Die idee maak dit nodig dat algemene relatiwiteit met kwantumteorie verenig word en dit lei daartoe dat swartkolke nie heeltemal swart moet wees nie, maar straling moet afgee en uiteindelik verdamp en verdwyn. Nog 'n openbarende veronderstelling is dat die heelal geen grens in ideële tyd het nie, wat sou impliseer dat die manier waarop die heelal begin het, heeltemal deur rasionele wetenskapwette, wat ontdek en verstaan kan word, bepaal is.

Hawking het gesê dat ons binne 'n paar jaar behoort te weet of ons kan glo dat ons in 'n heelal woon wat totaal selfonderhoudend en sonder begin of einde is.

Professor Stephen Hawking het as buitengewone denker bygedra tot die merkwaardige vordering van moderne wetenskap en kosmologie en het oortuigende ontologiese teorieë bevorder. Hy is meer algemeen bekend vir sy teoretiese werk oor swart kolke en ruimtetyd en sy teorieë oor die aard van die ontstaan van die heelal het onlangs beduidende steun gekry deur die ontdekking van die Kosmiese agtergrondverkennersattelliet (COBE) wat die verlede kan ondersoek.

Hawking het 'n briljante navorser en professionele fellow by "Gonville and Caius Kollege", Cambridge geword en meer as 'n dosyn eregrade ontvang. Sedert 1979 beklee hy die pos van Lucasian professor van wiskunde in die departement van toegepaste wiskunde en teoretiese fisika by Cambridge, dieselfde leerstoel wat in 1663 deur Isaac Newton beklee is. Hy het in 1982 die CBE ontvang en is in 1989 tot "Companion of Honour" verklaar. Hy is 'n fellow van die Royal Society en 'n lid van die Amerikaanse Nasionale Akademie vir Wetenskap.

Sy klassieke topverkoper, "A Brief History of Time" (1988), verduidelik die kompleksiteite van moderne denke oor kosmologie duidelik en in goeie luim in leketaal en is in dertig tale vertaal. Nog 'n gewilde boek, "Black Holes and Baby Universes and Other Essays" is van sy talle publikasies, en so ook "The Large Scale Structure of Spacetime" met G.F.R. Ellis, "General Relativity: An Einsteinian Centenary Survey" met W. Israel, en "300 Years of Gravity", ook met W. Israel.




Medegeskryf met sy dogter Lucy.





</doc>
<doc id="24845" url="https://af.wikipedia.org/wiki?curid=24845" title="Nobelprys vir Chemie">
Nobelprys vir Chemie

Die Nobelprys vir Chemie (Sweeds: "Nobelpriset i kemi") is ’n jaarlikse prys wat deur die Koninklike Sweedse Akademie vir Wetenskappe toegeken word aan mense wat wêreldwyd die uitmuntendste bydraes op die gebied van chemie gelewer het. Dit is een van vyf pryse waarvoor Alfred Nobel in sy testament voorsiening gemaak en sedert 1901 toegeken word; die ander is die Nobelpryse vir fisika, fisiologie of geneeskunde, letterkunde en vrede.
Die akademie kondig die naam van die Nobelpryswenners jaarliks vroeg in Oktober aan, met die Nobelprys vir Chemie tradisioneel derde en op 'n Woensdag. Die prys word jaarliks in Stockholm, Swede, toegeken op 10 Desember, die herdenking van Nobel se dood. Tot met 2019 is die prys aan altesaam 183 individue toegeken. Nog net vyf vroue het dit gekry: Marie Curie en Irène Joliot-Curie in 1935, Dorothy Hodgkin in 1964, Ada Yonath in 2009 en Frances Arnold in 2018.

Twee Nobelprys vir Chemie-wenners, naamlik die Duitsers Richard Kuhn (1938) en Adolf Butenandt (1939), was deur hul regering, die destydse Nazi-Duitsland, nie toegelaat om die prys te aanvaar nie. Hulle sou later na die afloop van die Tweede Wêreldoorlog 'n medalje en diploma ontvang, maar nie die prysgeld nie. Frederick Sanger is een van twee bekroondes wat twee keer die Nobelprys in dieselfde vak toegeken is, in 1958 and 1980. John Bardeen is die ander en is twee keer met die Nobelprys vir fisika bekroon, in 1956 and 1972. Twee ander het Nobelpryse twee keer gewen, een in chemie en een in 'n ander vak: Maria Skłodowska-Curie (fisika in 1903 en chemie in 1911) en Linus Pauling (chemie in 1954 en vrede in 1962).

Die 2019-Nobelprys vir Chemie is toegeken aan John B. Goodenough, M. Stanley Whittingham en Akira Yoshino "vir die ontwikkeling van litiumioonbatterye".

Die pryse, wat 'n bedrag geld (SEK9 miljoen, omtrent VSA$1 miljoen per pryskategorie, wat dan gelykop onder die Bekroondes verdeel word), 'n goue medalje en 'n diploma insluit, word op 10 Desember, die herdenking van Nobel se sterfdag in 1896, tydens 'n seremonie deur die Sweedse koning, tans Carl XVI Gustaf van Swede, in die Stockholmse Konsertsaal uitgedeel.

Hieronder volg 'n lys van die ontvangers van die Nobelprys vir Chemie vanaf 1901 tot op hede. In 1916–1917, 1919, 1924, 1933 en 1940–1942 is die prys nie toegeken nie.
1900's – 1910's – 1920's – 1930's – 1940's – 1950's – 1960's – 1970's – 1980's – 1990's – 2000's – 2010's




</doc>
<doc id="24846" url="https://af.wikipedia.org/wiki?curid=24846" title="Elvis Presley">
Elvis Presley

Elvis Presley (1935-1977) was 'n Amerikaanse musikus en akteur. Hy is vandag nog 'n kulturele ikoon en staan ook as slegs Elvis bekend. Daar word dikwels na hom verwys as die "King of Rock and Roll", of kortweg slegs "The King".

Elvis Aaron Presley is op 8 Januarie 1935 in 'n nederige tweevertrekhuis in Tupelo, Mississippi gebore as seun van Vernon en Gladys Presley. Sy tweeling was doodgebore en Elvis se ma, Gladys, wat vir 'n groot deel van haar lewe finansieel gesukkel het en wie se ontsnapping van die realiteit gelê het in die glansryke wêreld van rolprentsterre, was versot op haar enigste seun. Elvis het op die ouderdom van elf jaar 'n kitaar van sy ouers ontvang saam met wie hy in 'n Pinkster-gospelgroep gesing het.

Hy het sy eerste lied op die ouderdom van agtien in 'n ateljee in Memphis opgeneem. Sy kombinasie van swart blues en wit country het gou gewild geword en in 1956 het die lied "Heartbreak Hotel" bo-aan die Amerikaanse trefferlyste gestaan. In dieselfde jaar was die eerste vertoning van sy eerste film, "Love me tender".

In 1956 was hy verbind tot drie optredes op die Ed Sullivan-program, maar die tweede het hom slegs van die middellyf af boontoe gewys. Sy optreeloopbaan was in 1958 onderbreek toe hy vir agtien maande as jeepbestuurder opgeroep was vir die Amerikaanse weermag. In sy afwesigheid het al vyf enkelplate wat sy agent, Kolonel Tom Parker, hom aangeraai het om op te neem voor sy vertrek na Europa, treffers geword.

Met sy terugkeer van militêre diens, het Elvis ontdek dat die ruk-en-rol-smaak verander het en het hy homself weer bekend gestel. Sy romantiese ballades (byvoorbeeld "It's Now or Never" en "Are You Lonesome Tonight") het net so gewild geword in die sestigerjare as die polsende ruk-en-rol-liedjies wat hy in die vyftigerjare gemaak het. In die sewentigerjare het Elvis een van die toonaangewendste kunstenaars van sy tyd gebly en het hy daarin geslaag om 'n besige toer- en optreeskedule te handhaaf. Sy uitverkoopvertonings in Las Vegas, Madison Square Garden, the Houston Astrodome en Pontiac, Michigan het almal alle bywoningsrekords verbreek.

In 1967 het Presley met Priscilla Beaulieu getrou. Hulle het een dogter, Lisa Marie, gehad wat in 1968 gebore is. Die huwelik het in Oktober 1973 geëindig en na die egskeiding het Presley se gesondheid begin agteruitgaan. Sy medisynemisbruik het veroorsaak dat hy op verskeie geleenthede in die hospitaal opgeneem is en op 16 Augustus 1977 is hy oorlede van 'n onreëlmatigheid van die hart.

Sy huis, Graceland in Memphis, Tennessee, is omskep tot heiligdom vir die legende en is sedert sy dood deur miljoene bewonderaars besoek. Jaarliks kom duisende mense op 16 Augustus daar bymekaar met kerse, om sy dood te herdenk. Wêreldwyd het hy meer as 'n miljard plate verkoop, meer as enige ander kunstenaar in die geskiedenis.

Elvis 'The Pelvis' Presley het die wêreld in die middel vyftigerjare stormenderhand met sy ghitaar, sy ruwe stem en sy verleidelike heupe verower met treffers soos Heartbreak Hotel, Jailhouse Rock, Blue Suede Shoes en All shook up. Presley, die koning van ruk-en-rol-musiek, het die simbool geword van tieners se nuutgevonde status en bevryding in die rebelse na-oorlogse jeugkultuur. Sy gewildheid was nie tot Amerika beperk nie - tieners van dwarsoor die wêreld het hom aanbid. Baie volwassenes het egter sy vulgariteit verag en hierdie 'maniak met die vuil hare en vuil mond' gesien as 'n bedreiging vir die geordende samelewing, 'n musiekprostituut wat sy boude beter kon swaai as wat hy kon musiek maak.
Presley het 'n gewilde rolprentster geword met films soos Love me tender en Jailhouse Rock. Hy het meer as 500 miljoen plate wêreldwyd verkoop en 33 films gemaak in sy leeftyd. Hy was baie ryk en het windmakerig gelewe, maar was ook bekend vir sy ongelooflike vrygewigheid aan ander. Presley was die inspirasie vir 'n hele geslag musikante, soos Jerry Lee Lewis, Carl Perkins, John Lennon, Bruce Springsteen en Bob Dylan.


</doc>
<doc id="24857" url="https://af.wikipedia.org/wiki?curid=24857" title="De Lama's">
De Lama's

De Lama's is 'n televisieprogram van BNN en het op 28 Junie 2004 op die kassie gedebuteer. Dit is gebaseer op die Channel 4-program "Whose Line is it Anyway".

Patrick Lodiers is die aanbieder van die program, wat 'n kombinasie is van bekende en minder bekende teatersport-onderdele. Die belangrikste is improvisasie. De Lama's word egter gereeld ook gesien as 'n slap aftreksel van teatersport.

In Oktober 2006 word die program die Goeden Televizier-ring toegeken. BNN het na aanleiding van hierdie toekenning 'n egte lama, genaamd Nico, aangeneem, wat in Artis woon. Sowel in 2006 as in 2007 het die program BNN se "Hoofdprijs" gewen vir die beste vermaaklikheidsprogram.

Om verskeie redes was daar teen die einde van 2006 nog slegs drie Lama's aktief. Deur middel van die program "Lama Gezocht" het BNN op soek gegaan na 'n nuwe Lama. Op 15 Februarie 2007 het dit bekend geword dat Jeroen van Koningsbrugge en Jandino Asporaat by die lamaspan aangesluit het. Op 23 Februarie het Ad-Just Bouwman die rol van die laaste vertlate Lama ingeneem. Op 8 Augustus het dit aan die lig gekom dat Bouwman en Asporaat die span al weer verlaat.



</doc>
<doc id="24860" url="https://af.wikipedia.org/wiki?curid=24860" title="BNN">
BNN

BNN ("Bart's Neverending Network") is 'n klein publieke uitsaaier in Nederland, opgerig op 15 Augustus 1997 met die jeug as teikenmark. BNN het as 'n televisieprogram by die kommersiële televisie-uitsaaier Veronica begin en is deur Bart de Graaff aangebied. Die benaming "BNN", destyds 'n afkorting van "Bart News Network", was 'n satire op die Amerikaanse nuusuitsender CNN (Cable News Network).



</doc>
<doc id="24864" url="https://af.wikipedia.org/wiki?curid=24864" title="Joost van der Westhuizen">
Joost van der Westhuizen

Joost Heystek van der Westhuizen (20 Februarie 1971– 6 Februarie 2017) was 'n voormalige Springbokrugbyspeler wat vir die Blou Bulle in die Curriebeker en in Super 14 gespeel het. Hy het op skrumskakel vir die Blou Bulle uitgedraf en het die Springbokke van 1993 tot 2003 in 89 toetse verteenwoordig. Hy was Suid-Afrika se agt-en-veertigste Springbokkaptein.

Van der Westhuizen het in drie wêreldbekers gespeel, in 1995, 1999 en 2003. Hy het in totaal 144 keer vir die Blou Bulle (22 as kaptein) en 26 keer vir die Bulls uitgedraf.

Van der Westhuizen is op 20 Februarie 1971 in Pretoria gebore. Hy was een van die drie seuns van Gustav en Mariana van der Westhuizen. Die oudste broer is Pieter (gebore 18 Oktober 1969) en die jongste Gustav (5 Mei 1978). Nadat hy sy skoolloopbaan aan die Hoërskool FH Odendaal in sy geboortestad voltooi het waartydens hy in sy st. 9-jaar as lid van Noord-Transvaal se span aan die Cravenrugbyweek deelgeneem het, het hy vir 'n B.Comm aan die Universiteit van Pretoria ingeskryf en dit in 1992 behaal.

Sy eerste huwelik was in Desember 1995 op sy kleinhoewe naby die Roodeplaatdam met Marléne Terblanche. Ná 'n kinderlose huwelik van sewe jaar, is hulle in 2002 geskei. Sy het in 2011 hertrou en woon saam met haar man, die sakeman Japie Duvenhage, en twee kinders Janie en Daniël, steeds op dié hoewe. In Desember van dieselfde jaar, nadat hulle op 28 April in Kaapstad verloof is, trou hy met Amor Vittone, 'n sangeres en aanbieder van die regstreekse Lotto-trekkings op televisie. Hulle het 'n seun, Jordan (gebore Januarie 2004), en 'n dogter, Kylie (gebore op 7 Maart 2006), gehad.

Op 11 Februarie 2009 het 'n onbekende man die destydse skindertydskrif "Heat" gebel oor 'n beweerde seksvideo waarin Van der Westhuizen verskyn. Voor "Heat" 'n artikel daaroor kon plaas, maak "Rapport" die nuus van die video op Sondag 15 Februarie bekend. Eers in November daardie jaar, toe sy biografie, "Spieëlbeeld", verskyn, erken Van der Westhuizen dit was hy in die video. Nadat Vittone eers onderneem het om by hom te staan, het hul huwelik verbrokkel, hoewel hulle nooit geskei is nie.

Op Vrydag 13 Mei 2011 het dit bekend geword dat motorneuronsiekte by Van der Westhuizen gediagnoseer is. Hy en sy vervreemde vrou het in Oktober 2012 die strydbyl begrawe, maar hy het tot sy dood in 'n ander huis as sy op die landgoed Dainfern gewoon.

Nadat hy die naweek in die intensiewe eenheid van die Fourways Life-hospitaal spandeer het, is hy op Maandag 6 Februarie 2017 om 13:30 by sy huis in Johannesburg, presies twee weke voor sy 46ste verjaardag, oorlede.

Van der Westhuizen het sy internasionale debuut op 6 November 1993 teen Argentinië in Buenos Aires gemaak. Die Springbokke het die wedstryd 29-26 gewen, met Joost wat die eerste van sy rekord 38 drieë gedruk het.

In 1995 was hy 'n belangrike lid van Suid-Afrika se Rugbywêreldbeker-wenspan. Hy het 'n integrale rol in die Bokke se oorwinning teen die All Blacks in die eindstryd gespeel, wat hulle 15-12 gewen het. Dit was ook die eerste keer wat hy teen die All Blacks gespeel het.

In 1998 was hy deel van die Bokspan wat die Drienasiereeks gewen het. Hy wen ook sy eerste Curriebeker-trofee in dieselfde jaar teen die Westelike Provinsie op Loftus Versfeld. Tydens hierdie eindstryd het sy gesê: 

In 1999 was hy kaptein van die Bokke tydens sy tweede wêreldbeker, waartydens Suid-Afrika 'n derde plek behaal het. In 2002 wen hy sy tweede en laaste Curriebeker teen die Leeus op Ellispark.

In 2003 neem hy aan sy derde wêreldbekertoernooi deel. Suid-Afrika is egter reeds in die kwarteindstryd uitgeskakel. Die oefenkamp voor die toernooi het as "Kamp Staaldraad" bekend gestaan. Die kamp word omstrede nadat videomateriaal uitlek waarin spelers sonder klere aan spanbou-aktiwiteite deelneem. Van der Westhuizen het egter geen fout daarmee gevind nie en het gesê dat die reaksie daarop oordrewe was.

Tot in 2003, toe hy sy stewels opgehang het, was hy die grootste driedrukker in Springboktoetse, met 38 drieë. Die rekord kon eers in 2012 deur Bryan Habana verbeter word. Hy was ’n legende by die Blou Bulle en Bulls in die elf jaar wat hy vir hulle gespeel het.

Van der Westhuizen is in 2007 by "World Rugby" se Internasionale Rugbyroemsaal ingehuldig. Hy is ook in 2015 by die Suid-Afrikaanse Heldesaal vir Sport (SASHoF) ingehuldig.

Amiotrofiese laterale sklerose, 'n aggressiewe vorm van motorneuronsiekte (MNS), is in April 2011 by Van der Westhuizen gediagnoseer. Die diagnose is deur dr. Erik Pioro, een van Amerika se voorste neuroloë, ná toetse in die VSA bevestig. Volgens doktors het hy 'n 80%-kans gehad om tussen twee en vyf jaar te leef en 'n 20%-kans om langer as dit te leef. Die voorspelling blyk na die tyd in die kol te wees. Sy gesondheid het kort na sy diagnose begin agteruitgaan. Hy was teen die einde in ’n rolstoel en sy spraak was erg aangetas.



</doc>
<doc id="24878" url="https://af.wikipedia.org/wiki?curid=24878" title="Rotse van Liancourt">
Rotse van Liancourt

Die Rotse van Liancourt (Koreaans: Dokdo ; Japannees: Takeshima) is 'n groep betwiste en bewoonde eilandjies in die See van Japan.

Vanaf die Russies-Japannese Oorlog tot die Tweede Wêreldoorlog behoort die eilande aan Japan, maar na die Tweede Wêreldoorlog was hulle status onduidelik – die meeste besette eilande is aan Japan teruggee, maar hierdie eilande is nie eksplisiet teruggegee nie. Sedert 1951 word die eilande deur Suid-Korea beset, hoewel Japan hulle opgeëis het.


</doc>
<doc id="24887" url="https://af.wikipedia.org/wiki?curid=24887" title="Max Planck">
Max Planck

Max Planck (23 April 1858, Kiel – 4 Oktober 1947, Göttingen) was 'n teoretiese fisikus. Hy was een van die mees invloedryke fisici van die twintigste eeu. In sy leeftyd het hy intensief meegewerk aan die ontwikkeling van termodinamika.
Sy doktorale proefskrif in 1879 het gehandel oor beginsels van die warmteleer, en sy definisies en afleidings is algemeen aanvaar. Belangrik is ook sy korrespondensie met L Boltzmann oor die statistiese interpretasie van die tweede wet van die termodinamika. Uit sy teoretiese studie van die ewewig tussen die straling in 'n hol ruimte en die energie deur die ruimte ingesluit, vind Planck 'n vergelyking wat die eksperimentele resultate presies beskryf. Sy studie van straling het daarop gedui dat die omsetting van meganiese energie in stralingsenergie nie kontinu geskied nie, maar in die vorm van sogenaamde energiepakkies of kwanta. In 1900 stel hy die kwantumteorie van straling op en voer 'n nuwe natuurkonstante in, "Planck se konstante".

Einstein het in 1905 aangetoon dat Planck se konstante nie slegs by omsetting betrokke is nie, maar oor die hele gebied waarby straling ter sprake is. Hierna het die belangrikheid van dié konstante ook nog baie duidelik geblyk by die verklaring van spesifieke hittekapasiteite van materie, by die stabiliteit van elektronbane in atome en by die tweeledige golf- en deeltjiegeaardheid van lig.

Die konstante speel 'n fundamentele rol in die hele kwantummeganika, veral by Heisenberg se onsekerheidsbeginsel. In 1918 ontvang hy die Nobelprys vir fisika vir sy kwantumteorie.

Max Karl Ludwig Planck is op 23 April 1858 gebore in Kiel. Sy pa was 'n bekende juris en professor in die regte. Beide sy oupas was ook hoogleraars. Op sestienjarige ouderdom begin hy fisika bestudeer aan die Universiteit van München.

Op een-en-twintigjarige leeftyd behaal hy sy doktorsgraad summa cum laude. Daarna word hy hoogleraar aan verskeie Duitse universiteite: die universiteite van München, Kiel en Berlyn.

Tussen 1912 en 1943 was hy verbonde aan die Pruisiese Akademie vir die Wetenskap. Hy was ook tussen 1930 en 1937 president van die Kaiser Wilhelm Gesellschaft, die belangrikste navorsingsliggaam in Duitsland. Na die Tweede Wêreldoorlog is die Kaiser Wilhelm Gesellschaft herdoop na die Max Planck-instituut.

Planck was twee keer getroud, in 1885 met Marie Merck (wat in 1909 oorlede is) en daarna met Marga von Hösslin, Marie se niggie. Van sy vyf kinders het drie vroeg gesterf. Een van sy twee oorblywende seuns is tydens die Tweede Wêreldoorlog tereggestel vir sy aandeel aan 'n onsuksesvolle sluipmoordpoging op Adolf Hitler.

Max Planck het self gely as gevolg van sy anti-Nazi-sentimente en die dood van sy seun het hom geknak. Twee jaar na sy seun se dood is hy op 3 Oktober 1947 in Göttingen oorlede.



</doc>
<doc id="24888" url="https://af.wikipedia.org/wiki?curid=24888" title="Albert Schweitzer">
Albert Schweitzer

Albert Schweitzer, mediese sendeling, skrywer, erkende musikant en teoloog, was een van die grootste filantropiese figure van die twintigste eeu. Hierdie seun van 'n Lutherse predikant het sy talente gebruik om diens aan die armste van mense in die ekwatoriale reënwoude van Gaboen te verleen.

Schweitzer, in 1875 gebore in Elsas, 'n Duits-sprekende provinsie wat kort tevore by Frankryk afgeneem is om deel van 'n verenigde Duitsland uit te maak, was 'n briljante musiek-, teologie- en filosofiestudent. Schweitzer het sy lewe nougeset beplan en in 1896, toe hy net 21 jaar oud was, 'n eed geneem om hom vir nog nege jaar op die studie van musiek en die wetenskap toe te spits en daarna sy lewe te wy aan diens van die mensdom.

Hy het aan die universiteite van Straatsburg, Parys en Berlyn studeer en 'n erkende konsertorrelis en gesaghebbende oor die werke van Johann Sebastian Bach geword. Hy het sy eerste boek gepubliseer toe hy 25 was – die jaar nadat hy 'n doktoraat in filosofie van Straatsburg ontvang het. 

In 1900 het hy 'n lisensiaatgraad in teologie ontvang en is hy as predikant georden. Getrou aan sy voorneme, het hy op die ouderdom van 30 met sy geneeskundige studies begin. Nadat hy gegradueer het en sy internskap voltooi het, is hy met Helene Bresslau getroud. Hulle het in 1913 per seilskip na Gaboen vertrek. 

Twee weke met 'n rivierboot die breë en moerasagtige Ogooue-rivier stroomop, het daar 'n sendingstasie by Lambarene tot stand gekom.

Die nood was skreiend. Nie afgeskrik deur hopelose toestande of die verskriklike erns en omvang van die siektes en beserings wat hulle gesien het nie – enigiets van melaatsheid tot byte deur groot ape – het die Schweitzers 'n hospitaal met hul eie hulpbronne gebou en toegerus. 

Die geld wat nodig was vir die verplegingswerk, het hy bekom deur 'n boek wat hy in 1903 oor J.S. Bach gepubliseer het, asook deur orreltoere, wat hom as 'n groot Bach-vertolker bekend gemaak het. Met die uitbreek van die Eerste Wêreldoorlog is hy eers in Lambarene en later in Provence in Frankryk geïnterneer. 

In 1923 het sy boek, "Kulturphilosophie", verskyn. Hierin het hy sy filosofie van eerbied vir die lewe uiteengesit: hy het eerbied vir alle lewende wesens as noodsaaklik vir die voortbestaan van die beskawing beskou. Na 'n reeks orreluitvoerings om geld in te samel, het hy in 1925 na Lambarene teruggekeer en sy vervalle hospitaal heropgebou. Na mate sy bekendheid toegeneem het, het hy al hoe meer skenkings uit verskillende dele van die wêreld ontvang. 

Teen die vroeë sestigerjare was daar 36 Blanke dokters, verpleegsters en verskeie Swart helpers. Afgesien van die Nobelprys vir Vrede wat in 1952 aan hom toegeken is, het Schweitzer talle internasionale toekennings ontvang. Meer as 10 universiteite, onder meer die Universiteit van Kaapstad, het eredoktorsgrade aan hom toegeken. Van die ander werke wat Schweitzer geskryf het, is "Die Mistik" "des Apostels Paulus" (1930), wat in 1931 in Engels vertaal is, en "Bach's" "Orgelwerke" (1912-1914), wat hy saam met sy Paryse orrelonderwyser Widor aangepak het. 

Hy het ook boeke oor sy werk in Afrika geskryf. Van sy boeke is in talle tale vertaal, terwyl sy toespraak oor die probleem van vrede in die hedendaagse wêreld, wat hy by die oorhandigingsplegtigheid van die Nobelprys gelewer het, wêreldwyd versprei is. Op 4 September 1965 is dr. Schweitzer by sy hospitaal in sy slaap oorlede. Sy werk in die hospitaal word steeds voortgesit.

In 1924 het hy teruggekeer en die hospitaal op 'n nuwe terrein gebou. Schweitzer het wyd gereis en lesings en orrelkonserte gehou. Gedurende die Tweede Wêreldoorlog (1939-1945) is hy toegelaat om sy werk ongestoord voort te sit en hy het sy filosofie, wat hy as "Eerbied vir Lewe" opgesom het, verfyn.

Die oerwoudhospitaal wat hy op Lambarene gestig het, het hom nooit weer losgelaat nie. Met net drie lang onderbrekings (1917-24, 1927-29 en 1932) het hy tot aan sy dood daar gebly - 'n invloedryke simbool van  daadwerklike naasteliefde en blanke hulpverlening in swart Afrika. Die perseel langs die Ogowerivier, waar die hospitaal opgerig is, is deur die Paryse Sendinggenootskap aan hom geskenk, maar die hospitaal het hy eiehandig, met net 'n paar inboorlinghelpers, gebou. 

Die werklikheid van tropiese Afrika was nog veel erger as wat Schweitzer gemeen het, en hy het onder die primitiefste omstandighede met sy stryd teen melaatsheid, slaapsiekte en die talle ander tropiese siektes begin. Tot diep in die nag het hy geopereer, en reeds na 'n kort tyd het inboorlinge van heinde en verre begin kom om hulp by die wit dokter te soek. Albert Schweitzer het self in verskeie boeke sy werk in Afrika beskryf: "Hospitaal in die Oerwoud", "Briewe uit Lambarene" en "Tussen Water en Oerwoud". 

Laasgenoemde boek is ook in Afrikaans vertaal. In 1917 is hy en sy vrou na Frankryk gebring en geïnterneer aangesien Schweitzer 'n Duitse burger was en dus as 'n vyandige onderdaan beskou is. As gevolg hiervan het die hospitaal in Lambarene tot niet gegaan, en na die oorlog moes Schweitzer deur middel van lesing- en konserttoere oor die hele Europa hospitaal insamel.middele vir die heropbou van die  “Dit staan ons glad nie vry om te besluit of ons aan die mense om ons heen goed wil doen of nie," het hy in een van hierdie lesings gesê. 

“Ons moet dit doen. Die goeie wat ons aan hulle doen, is geen weldaad nie, maar boetedoening. Vir elkeen wat leed veroorsaak, moet daar iemand in die wêreld uitgaan wat hulp verleen." 

In 1925 het Albert Schweitzer na Afrika teruggekeer en die vervalle hospitaal in Lambarene weer van die grond af opgebou. Mettertyd het hy ook 'n melaatsekolonie by Lambarene gestig. In 1932 gaan hy weer na Europa om in Frankfort die feesrede by geleentheid van die groot Duitse digter Goethe se honderdste sterfdag te hou. Gedurende die Tweede Wêreldoorlog het niemand die oerwouddokter van Lambarene gehinder nie, hoewel lewensmiddele en medisyne soms skaars was en gevegte tussen troepe van die Duitsgesinde Franse regering en die wat die versetbeweging gesteun het, naby die hospitaal plaasgevind het. 

Na die Tweede Wêreldoorlog het Albert Schweitzer op sy reise deur Europa en Amerika baie eerbewyse ontvang, o.m. die Nobelprys vir Vrede in 1952. In 1955 het ook die Universiteit van Kaapstad 'n eredoktorsgraad aan hom toegeken. Toe Schweitzer in 1965 oorlede is, was die volkere van die swart wêrelddeel, aan wie hy sy lewe gewy het, in beroering. Albert Schweitzer is in Lambarene begrawe, die plek waar hy sy lewenstaak met soveel toewyding verrig het.




</doc>
<doc id="24889" url="https://af.wikipedia.org/wiki?curid=24889" title="Steven Spielberg">
Steven Spielberg

Steven Spielberg is 'n bekende filmregisseur en -vervaardiger.

Min filmregisseurs en -vervaardigers behaal dieselfde sterstatus as die akteurs wat in hulle films optree. Steven Spielberg, waarskynlik die wêreld se mees gewilde regisseur deur die laaste kwart van die twintigste eeu, is 'n uitsondering. Sedert 1975, toe sy tweede vollengte speelfilm, Jaws, ongewone sukses behaal het, was meeste van sy films buitengewoon suksesvol by die loket.

ET, wat in 1982 vervaardig is, het daarin geslaag om filmiese vakkundigheid en vermaak in 'n storie te kombineer wat selfs die mees gesofistikeerde fliekkenners in trane gehad het en dit die film gemaak het met die grootste bruto-inkomste vir daardie tyd.
Ander gewilde films, meestal in die wetenskapfiksie- en aksiefantasiegenres sluit die volgende in: 

In The Colour Purple (1985), gebaseer op die roman van die bekende Afro-Amerikaanse outeur, Alice Walker, en Empire of the Sun (1987), gebaseer op die outobiografiese roman deur JG Ballard, het Spielberg 'n ernstiger toon aangeneem. Dit het albei hierdie films in die kunsfliekgenre geplaas in teenstelling met die meer gewilde genres waaraan hy meeste van sy aandag gewy het.

'n Akademietoekenning het hom tot in 1993 ontwyk toe hy vir sy aangrypende swart-en-wit-film Schindler's List toekennings ontvang het vir beste film en beste regisseur. In 1999 het hy vir die tweede keer die Akademietoekenning vir beste regisseur gekry vir Saving Private Ryan 'n verwoestende uitbeelding van die Eerste Wêreldoorlog.

Steven Spielberg is in 1946 in Cincinnati, Ohio gebore as die seun van Arnold, 'n elektriese ingenieur, en Leah, 'n konsertpianis. Hy was die oudste van vier kinders. Sy ouers is geskei en sy ma is weer getroud. Steven was van 1979 tot 1989 met Amy Irving getroud. In 1991 is hy met Cate Capshaw getroud. Hy het sewe kinders wat 'n bron van kreatiewe inspirasie vir hom is.

Spielberg het op die ouderdom van 12 begin films maak. 'n 24-minuut-film, Amblin, wat hy in 1969 gemaak het, het ateljeebase by Universal Studios genoegsaam beïndruk om hom 'n sewejaarkontrak aan te bied. Sy eerste speelfilm, Sugarland Express (vrygestel in 1974), het in 1974 die toekenning gekry vir beste speelfilmteks by die Cannes Filmfees.

In 1985 het Spielberg sy eie vervaardigingsateljee, Amblin Entertainment, gestig en in 1994 het Spielberg, Jeffery Katzenberg en David Geffen die Hollywood-instelling uitgedaag deur die eerste nuwe filmateljee in meer as 75 jaar in Hollywood te stig. Die maatskappy is Dreamworks SKG genoem en aandeelhouers het dit bloot op die drie mans se reputasies ondersteun. Baie Hollywood-ringkoppe het gespot oor die idee en nie geglo dat Spielberg daarvan 'n sukses kon maak nie. Teen 1998 is daar egter geskat dat Steven Spielberg se fortuin 'n miljard Amerikaanse dollar beloop.


</doc>
<doc id="24890" url="https://af.wikipedia.org/wiki?curid=24890" title="Charlize Theron">
Charlize Theron

Charlize Theron (gebore op 7 Augustus 1975) is 'n Suid-Afrikaans-Amerikaanse aktrise, vervaardiger en modemodel asook Golden Globe/Oscar-wenner. Sy woon tans in Los Angeles.

Charlize Theron is op 7 Augustus 1975 in Benoni in die destydse provinsie Transvaal as enigste kind van Gerda Jacoba Aletta (née Maritz) en Charles Jacobus Theron gebore. Sy het grootgeword op 'n hoewe naby Benoni, waar sy op Laerskool Putfontein was van 1982 tot 1988. Aan die Hoërskool Die Kruin vir Kuns, Musiek, Ballet en Drama in Parktown, Johannesburg, waar sy van 1989 tot 1993 onder meer ballet geneem het, was sy volgens haar oud-balletonderwyseres baie gewild onder die meisies. Hoewel Theron vlot Engels praat, is haar moedertaal Afrikaans.

Haar ma, Gerda, het in 1991 haar pa, Charles, met sy eie wapen doodgeskiet uit selfverdediging nadat dronkenskap en huishoudelike geweld 'n breekpunt in hul huis bereik het. (Charlize was toe 15 jaar oud.) Gerda is nie aangekla weens sy dood nie.

Die jong Charlize is Amerika toe om naam in Hollywood te maak en is uiteindelik deur 'n talentsoeker raakgesien. Haar eerste rol op die internasionale silwerdoek was in 1995 in "Children of the Corn III".

Daarna het rolle gevolg in lokettreffers soos "The Italian Job" (2004) en "The Life and Death of Peter Sellers" (2004), "Waking up in Reno", "Trapped" en "Reindeer Games" (2000), "The Cider House Rules" en "The Astronaut's Wife" (1999), "Mighty Joe Young" (1998) en "The Devil's Advocate" (1997). Haar lys van rolprente sluit verder in "Two Days in the Valley" en "That Thing You Do" (1996), "Trial and Error" (1997), "Celebrity" (1998), "The Yards", "Men of Honor" en "The Legend of Bagger Vance" (2000), "15 Minutes", "Sweet November" en "When I was a Girl" (2001). Sy het ook in 1997 in die TV-treffer "Hollywood Confidential" opgetree.

Theron se ondervinding in dié uiteenlopende rolle het haar uiteindelik in staat gestel het om die veeleisende rol in die skrywer-regisseur Patty Jenkins se "Monster" los te slaan. Daar is aanvanklik verwag dat die rolprent nie groot aftrek by die algemene publiek sou kry nie, maar toe die toekennings begin inrol, is dié verwagting verkeerd bewys. Theron het ook in "Head in the Clouds" (2004), "Aeon Flux" "Class Action" (2005) en "The Ice at the Bottom of the World" (2006) gespeel.

Sy en die akteur Stuart Townsend was tussen 2001 en 2010 'n paartjie.

Charlize Theron het in 2004 op 28-jarige leeftyd die eerste Suid-Afrikaanse silwerdoekaktrise geword wat die gesogte Oscar-toekenning kon inpalm. Daarmee het sy die kroon gespan op 'n loopbaan wat reeds verskeie Hollywood-treffers en toekennings insluit.

Sy het die Oscar gewen vir haar rol in "Monster", wat handel oor die lewe van Aileen Wuornos (sien inligtingkassie), 'n lesbiese reeksmoordenares wat op 9 Oktober 2002 in die VSA tereggestel is vir die moord op sewe manskliënte. Terwyl Wuornos se lewensverhaal van teistering wat geweld, verkragting, bloedskande, tienerswangerskap en prostitusie ingesluit het, geweldige eise aan Theron as aktrise gestel het, moes sy ook haar uiterlike radikaal aanpas (insluitende gewig aansit) om die verwaarloosde en hawelose prostituut se harde lewe te kon weergee.

Theron het naas die Oscar ook 'n Golden Globe-toekenning ontvang vir dié rol en is in 2004 saam met Sandino Moreno aangewys as die Beste Aktrise by die Berlynse Rolprentfees. (Moreno het die toekenning gedeel vir haar rol in "Maria Full of Grace".) Theron het ook 'n Screen Actor’s Guild-toekenning en verskeie pryse wat deur kritici uitgeloof word, ingepalm. Boonop het sy in "Monster" nie net voor die kameras gewerk nie, maar ook as vervaardiger opgetree.

Ná haar oorwinning by die Oscar-aand het Theron ’n kort besoek aan haar geboorteland gebring, waar sy onderhoude met onder meer president Thabo Mbeki en oud-president Nelson Mandela gehad het, 'n liefdadigheidsbal bygewoon het en aangekondig het dat sy gaan help om 'n laboratorium in te rig waar DNS-toetse gedoen word om verkragtingsake vinniger af te handel. Sy het voorheen in 'n omstrede advertensieveldtog teen die verkragting van vroue in Suid-Afrika opgetree.



</doc>
<doc id="24891" url="https://af.wikipedia.org/wiki?curid=24891" title="Ioon">
Ioon

'n Ioon is 'n atoom of 'n groep saamgehegte atome wat een of meer elektrone verloor of bygekry het, wat veroorsaak dat hulle 'n positiewe of negatiewe lading kry. 'n Ioon wat slegs uit een enkele atoom bestaan word 'n monatomiese ioon genoem. 'n Negatiewe ioon, wat meer elektrone in die elektronskil het as wat dit protone in die atomiese nukleus het, word 'n anioon genoem (omdat dit tot anodes aangetrokke is). 'n Positiefgelaaide ioon, wat minder elektrone as protone besit, word 'n katioon genoem (omdat dit tot katodes aangetrokke is). 'n Poliatomiese anioon wat suurstof bevat word soms 'n oksi-anioon genoem.



</doc>
<doc id="24905" url="https://af.wikipedia.org/wiki?curid=24905" title="Niels Bohr">
Niels Bohr

Niels Henrik David Bohr (7 Oktober 1885 – 18 November 1962) was 'n Deense fisikus wat belangrike kernfisika-ontdekkings gemaak het. Hy het fundamentele bydraes tot die begrip van atomiese struktuur en kwantumfisika gelewer. As erkenning vir hierdie bydraes het hy die Nobelprys vir fisika in 1922 ontvang.

Prestasie was kenmerkend van Niels Bohr se loopbaan – selfs vanaf die vroegste dae. Toe hy nog op universiteit was, het hy al 'n prys wat deur die Akademie van Wetenskap in Kopenhagen toegeken is, verower vir sy navorsing rakende oppervlakspanning. Sy bevindinge is gepubliseer in die Transactions of the Royal Society (Transaksies van die Koninklike Genootskap) in 1908, 'n volle jaar voordat hy sy meestersgraad verwerf het.

Bohr se nagraadse werk is gebaseer op kwantumfisika en die elektroniese struktuur van atome. Die ontwikkeling van 'n teoretiese beeld van atoomstrukture, soos gebaseer op die werk van Ernest Rutherford en Max Planck, het een van Bohr se vernaamste bydraes tot fisika blyk te wees, aangesien beide chemiese en fisiese eienskappe van elke element uiteindelik verklaar is. Hy het in 1922 'n Nobelprys vir Fisika vir hierdie werk ontvang.

Sy bydraes tot teoretiese fisika was aansienlik: Hy het van die struikelblokke wat deur kwantumfisici teëgekom is, uit die weg geruim deur sy konsep van ‘komplementariteit’ te ontwikkel. Hierdie konsep het kwantumfisika met klassieke fisika op so 'n wyse in verband gebring dat dit die bestaan van die kwantumteorie regverdig het.

Bohr het tydens sy leeftyd op verskeie komitees gedien, insluitende sy posisies as die President van die Koninklike Deense Akademie van Wetenskappe, asook die Deense Kankerkomitee en Voorsitter van die Deense Atoomenergie-Kommissie. Talle universiteite vanoor die hele wêreld het doktorsgrade "honoris causa" aan hom toegeken, insluitende Oxford, Cambridge, die Sorbonne, Harvard en Princeton.

Niels Bohr is gebore te Kopenhagen op 7 Oktober 1885. Albei sy ouers het baie sterk akademiese agtergronde gehad: Sy pa, Christian Bohr, was 'n professor in die fisiologie aan die Universiteit van Kopenhagen. Niels se moeder, Ellen Adler, het uit 'n familie van befaamde opvoeders en politici gekom. Christian en Ellen het drie kinders gehad: Jenny, Niels en Harald.

Soos verwag kon word met gene van so 'n aard, is die drie kinders aangemoedig om akademiese paaie te volg en Niels het gou 'n voorliefde vir die wetenskap op skool ontdek, terwyl sy jonger broer homself in die wiskunde verdiep het – om uiteindelik 'n beroemde wiskundige te word.

Nadat hy met skool klaargemaak het, het Bohr na die Universiteit van Kopenhagen gegaan en sy doktorsgraad in die fisika in 1911 verwerf – die navorsing vir sy proefskrif het hom aan die werk van Max Planck bekend gestel en sy belangstelling in kwantummeganika geprikkel. Al was sy klasse voldoende vir sy teoretiese studies, moes Bohr aan sy praktiese komponent in sy vader se laboratorium werk, aangesien die universiteit nie oor 'n fisika-laboratorium beskik het nie! As gevolg hiervan het Bohr meer op teoretiese fisika gefokus, wat onafwendbaar tot sy mees uitnemende navorsingsbevindinge gelei het.

Vir sy ná-doktorale werk het Bohr na Universiteit van Cambridge verskuif (waar hy onder J.J. Thomson gewerk het) en later na Manchester om met Rutherford saam te werk. Dit is hier waar hy werklik sy liefde vir kwantummeganika en radioaktiwiteit aangegryp en derhalwe onderwerpe soos die absorpsie van alfastrale en atoomstruktuur ondersoek het. Met hierdie agtergrond, asook met Planck se baanbrekerswerk rakende kwantumteorie, het Bohr 'n teoretiese atoomstruktuur ontwikkel wat steeds vandag in fisikahandboeke bly voortleef.

Bohr het in 1912 na die Universiteit van Kopenhagen teruggekeer, waar hy 'n lektoraat in die fisika aanvaar en uiteindelik 'n professor in die teoretiese fisika geword het. Dit was ook in hierdie jaar dat hy met Margrethe Norlund getroud is. Saam het hulle ses seuns voortgebring, al het slegs vier oorleef om volwassenheid te bereik. Al vier is uiteindelik hoog aangeskryf in hul onderskeie beroepe – veral Aage Bohr, wat in sy vader se voetspore gevolg het deur ook 'n Nobelprys vir Fisika te ontvang.

Vanaf 1920 was Bohr die hoof van die Instituut vir Teoretiese Fisika. Dit was tydens hierdie tydperk dat hy sy Nobelprys verwerf en sy werk op twee kritieke fisiese probleme gerig het: aan die een kant het hy probeer om 'n kwantumteorie wat konsekwent is met alle atoomvlak-verskynsels te verbeter en verder uit te brei, en aan die ander kant was hy steeds besig om aan atoomstruktuur en –eienskappe te werk – veral die redes onderliggend aan die patrone in die spektra wat deur uitgestraalde atome vertoon is.

Deur met hierdie probleme te worstel, het Bohr sy konsep van ooreenstemming ontwikkel – “komplementariteit”, soos dit bekend begin staan het. Hierdie beginsel het energie-oorgange met ooreenstemmende harmoniese komponente in 'n beweging wat beskryf kon word deur van klassieke meganika gebruik te maak, gekoördineer. Hierdie beginsel is geregverdig toe daar bevind is dat die presiese frekwensie bereken kon word deur van vergelykings vanuit beide kwantum- en klassieke meganika gebruik te maak.

Tydens die Tweede Wêreldoorlog is Bohr gedwing om uit Denemarke te vlug en hom in Swede, Engeland en die VSA te vestig, waar hy betrokke geraak het by die gebruik van atoomkrag in toepassings wat nie op oorlogvoering gerig is nie. Hy was een van die fisici wat aan die Manhattan Projek gewerk het.

Sy laaste jare is egter in Denemarke deurgebring en hy het op 18 November 1962 in Kopenhagen gesterf.


</doc>
<doc id="24906" url="https://af.wikipedia.org/wiki?curid=24906" title="Robert Boyle">
Robert Boyle

Robert Boyle (25 Januarie 1627 – 31 Desember 1691) was 'n eksperimentele chemikus, filosoof wie se bydrae tot die veld van chemie aansienlik is in terme van sy eksperimentele werk. Verreweg die belangrikste nagevolg van sy studies is 'n chemiese wet wat as Boyle se Wet bekend staan en die optrede van 'n gas wat onder druk verkeer, beskryf. Boyle se Wet stel dit dat, mits die temperatuur dieselfde bly, die druk van 'n ideale gas in 'n omgekeerde verhouding staan tot die volume van die gas. Die vergelyking is dus: PV = c (waar “c” 'n konstante versimboliseer). Dit kan ook aangedui word as P1xV1=P2xV2.

Die ideale-gas-vergelyking (een van die fundamentele hoekstene in die studie van die eienskappe van gasse) word afgelei van Boyle se Wet (tesame met Charles se Wet en Avogadro se Hipotese).

Boyle het met die fisikus Robert Hooke meegewerk om die voorganger van die moderne lugpomp te ontwerp. Deur met lug te eksperimenteer, het Boyle onopsetlik die grondslag gelê vir die moderne verstandhouding van materie. Al is dit aanvanklik as belaglik afgemaak, het Boyle die idee wat tans algemeen aanvaar word – dat die ruimtes tussen die atome van vaste en vloeistowwe baie kleiner is as dié tussen die atome van gasse – verteoretiseer.

Boyle was die eerste chemikus om ons bewus te maak van indikators wat van kleur verander na gelang van die graad van suurheid van die vloeistof.

Die bydrae wat Boyle tot die wetenskap gemaak het, lê in sy posisie as voorvader van chemiese eksperimentering. Hy word as die eerste werklike eksperimentele chemikus beskou, wat omvattende notas van sy werk gemaak en dit gepubliseer het – 'n voorbeeld wat vandag deur alle professionele chemici nagevolg word.

Robert Boyle is op 25 Januarie 1627 in Lismore Castle in Ierland gebore. Sy ouers was uitstekende voorbeelde van die aristokrasie, met sy vader (Sir Richard Boyle) wat die eerste graaf van Cork en die lord hoofpenningmeester was – een van die land se rykste mans. Sy moeder, lady Boyle, was van 'n gepaste aristokratiese familie afkomstig.

Robert was die jongste van veertien kinders, en het sy vroegste onderrig tuis by private onderwysers ontvang, en later by Eton College voordat sy vader besluit het om hom Genève toe te stuur vir verdere opvoeding. Hy het redelik wyd deur Europa gereis en daartydens 'n lewensveranderende godsdienstige epifanie ervaar wat die rigting van sy werk vir die res van sy lewe sou beïnvloed. Sommige sou argumenteer dat hy sy godsdienstige oortuigings te ver gevoer het – en toegelaat het dat dit sy lewe domineer, beide sy filosofie en sy werk.

Vandat hy in 1644 na die Verenigde Koninkryk teruggekeer het, het Boyle sy skrywersloopbaan aangepak, en 'n volume van nie-wetenskaplike boeke en artikels – meestal met morele, vrome en dogmatiese ondertone – voortgebring. Dit was eers vyf jaar later dat Boyle skielik in die chemie begin belangstel het, en getrou sy aandag op wetenskaplike navorsing en skryfwerk begin rig het.
Oor die volgende twee dekades het Boyle van sy mees beroemde werke voortgebring, soos “Of the Atomicall Philosophy” (1652) en “Sceptical Chymist” (1661), waarin die metodes en filosofieë van sy kontemporêre “chymists” gekritiseer word. Hierdie tema is dwarsdeur Boyle se loopbaan herhaal, terwyl hy gestreef het om die ‘toordery’ en kullery uit 'n baie edele wetenskaplike veld te verwyder. Hierdie spesifieke werk het ook Boyle se teorie dat bruto materie uit deeltjietrosse saamgestel is, asook sy hipotese dat chemiese veranderings toe te skryf is aan die fisiese herrangskikking van hierdie trosse, uitgestippel. Bykomend hiertoe het hierdie boek die gewilde konsep van ‘elemente’ (naamlik aarde, vuur, lug en water) met die aanvaarde moderne definisie vervang.

Ander werke wat Boyle se naam in die annale van die ontwikkeling van chemie as 'n wetenskap verewig het, het New Experiments Physico-Mechanical, Touching the Spring of Air and its Effects (1660), Certain Physiological Essays (1661), Some Considerations touching the Usefulness of Experimental Natural Philosophy (1663), Experiments and Considerations touching Colours (1664), New Experiments and Observations touching Cold (1665), Hydrostatical Paradoxes (1666) en The Origin of Forms and Qualities (1666) ingesluit.

Boyle het op 31 Desember 1691 gesterf en is begrawe in die Kerk van St Martin-in-the-Fields. Hierdie kerk is later vernietig, en alle rekords van waarheen Boyle se oorskot verwyder is, het daarmee vir ewig verlore gegaan.

Hy was ook 'n stigterslid van die Royal Society.


</doc>
<doc id="24910" url="https://af.wikipedia.org/wiki?curid=24910" title="Francis Crick">
Francis Crick

Francis Crick FRS (1916–2004) was 'n Britse wetenskaplike. Sy vernaamste bydrae is ongetwyfeld sy en James Watson se ontrafeling van die molekulêre struktuur van DNS in die 1950's. Hul bevindinge sou die grondslag vorm van die moderne genetika, molekulêre biologie en biotegnologie, en in 1962 bekroon word met die Nobelprys vir Fisiologie of Geneeskunde. Van Crick se latere navorsing het gelei tot belangrike ontdekkings oor die funksionering van genetiese materiaal.

Francis Harry Compton Crick is op 8 Junie 1916 in Northamptonshire, Engeland, gebore. Ná skool besluit hy om in die natuurwetenskappe te studeer en in 1937 verwerf hy 'n BSc-graad aan die University College in Londen. Die Tweede Wêreldoorlog onderbreek sy doktorale studie in fisika en hy werk die volgende agt jaar as wetenskaplike vir die Britse Vloot. Hier doen hy meestal navorsing oor akoestiese en magnetiese myne.

Die jaar 1947 bring groot omwentelinge in Crick se beroeps- en persoonlike lewe mee. Sy eerste huwelik loop ná sewe jaar op die rotse en hy verander nie net van werkgewer nie, maar ook van navorsingsrigting. Hy besluit om na biologie oor te skakel, al het hy min agtergrondkennis daarvan en moet hy as 't ware van voor af begin studeer. Hy skryf in by die Universiteit van Cambridge, waar hy later sy belangrikste werk sou doen.

In 1951, terwyl hy werk aan sy doktorale tesis oor die x-straaldiffraksie van proteïene, ontmoet hy James Watson, 'n 23-jarige Amerikaanse navorser. As kollegas vul Crick se agtergrond as natuurwetenskaplike en Watson se kennis van virus- en bakteriële genetika mekaar uitstekend aan. In 1953 publiseer hulle die eerste van vier artikels waarin die dubbele heliksstruktuur van DNS uiteengesit word. In 1962 deel Crick, Watson en nog 'n navorser, Maurice Wilkins, die Nobelprys vir Fisiologie of Geneeskunde.

Ná die ontrafeling van DNS vors Crick – in samewerking met ander wetenskaplikes – die funksionering van genetiese materiaal na en stel hy vas hoe dit as bloudruk vir die vervaardiging van proteïene dien. Hy ontrafel ook die struktuur van 'n verskeidenheid belangrike proteïene en ander komplekse molekules wat in die liggaam voorkom. In 1954 ontvang hy 'n doktorsgraad vir sy tesis, genaamd X-straaldiffraksie: Polipeptiede en proteïene. In sy latere werk spits hy hom veral toe op navorsing oor die brein.

Francis Crick is in 1940 getroud met Ruth Doreen Todd, en in 1949 met Odile Speed. 'n Seun en twee dogters is uit die twee huwelike gebore. Hy is die kleinseun van Walter Drawbridge Crick, 'n Engelse sakeman, amateurgeoloog en paleontoloog.


</doc>
<doc id="24911" url="https://af.wikipedia.org/wiki?curid=24911" title="T.S. Eliot">
T.S. Eliot

Thomas Stearns Eliot, OM (26 September 1888 – 4 Januarie 1965), was 'n digter, dramaturg en literêre kritikus. Hy het die Nobelprys vir Letterkunde in 1948 gewen. Hy het die gedigte "The Love Song of J. Alfred Prufrock", "The Waste Land", "The Hollow Men", "Ash Wednesday", en "Four Quartets"; die gedigte toneelstukke "Murder in the Cathedral" en "The Cocktail Party"; en die essay "Tradition and the Individual Talent" geskryf. Eliot is as 'n Amerikaner gebore, maar het in 1914 op 25-jarige ouderdom na die Verenigde Koninkryk getrek en in 1927 op die ouderdom van 39 'n Britse onderdaan geword.

T.S. Eliot is op 26 Desember 1888 in Saint Louis, Missouri gebore. Hy het groot geword in 'n atmosfeer waar plig en verantwoordelikheid geheers het. Sy vader, Henry Ware Eliot was die president van Hydraulic-Press Brick Company. Sy moeder, Charlotte (Stearns) Eliot was 'n onderwyseres wat gedigte geskryf het.

Na voltooiing van sy studie aan die Smith Academy en Milton Academy, is Eliot in 1906 na Harvard. In 1910 vertrek hy na Sorbonne in Parys en keer 'n jaar later terug om sy doktorale studie in filosofie aan te pak, maar die oorlog verhoed die voltooiing hiervan. Hy gaan in 1914 na Merton College in Oxford en trou in dieselfde jaar met die lewenslustige maar onstabiele Vivien Haigh-Wood. Die huwelik het hom na aan 'n senu-ineenstorting gebring.

Hy het onderrig gegee en toe as 'n klerk by Lloyds Bank gewerk en in sy vrye tyd poësie geskryf. Ezra Pound het hom aangemoedig om sy eerste belangrike gedig, "The Love Song of J Alfred Prufrock" (1915) te publiseer wat beskou word as die eerste meesterstuk in Engels van A-modernistiese aard. "The Waste Land" (1922) beeld 'n steriele wêreld uit waar skoonheid en naakte wellus in jukstaposisie geplaas word. Dit is kompleks, belese en vol sinspelings en beeld Eliot se afsku in die geestelike warboel van die moderne Europa uit. Sy belangrikste latere gedigte sluit die volgende in: "Ash Wednesday" (1930) wat 'n soeke na 'n meer verhewe wêreld uitbeeld en "Four Quartets" (1943) wat besin oor die wese van die ewigheid. Literêre en sosiale kritiek sluit "The Sacred Wood" (1920) in. Dramas omvat "Murder in the Cathedral", "The Family Reunion" en "The Cocktail Party".

In 1925 sluit hy by Faber en Faber aan, eers as redakteur en later as direkteur. Hy word in die 1927 'n Britse burger. Aangesien hy 'n dominante figuur in die letterkunde van die Engelssprekende wêreld geword het, keer hy in 1932 terug na Harvard om daar te doseer. Hy skei in 1933 van Vivien. Sy sterf in 1947 in 'n privaat hospitaal vir sielsiekes. Eliot was verslae.

Hy trou in 1956 met Valerie Fletcher in die St Barnabas Kerk in Kensington, nadat sy agt jaar vir hom gewerk het. Hy was 68 en sy 30. Hy beweer dat sy kreatiwiteit nie die enorme persoonlike lyding wat dit meegebring het, werd was nie. Eliot sterf op 4 Januarie 1965 aan emfiseem in Londen en sy as is in East Coker, die dorpie van sy voorgeslagte begrawe.

"Inventions of the March Hare" (1907 tot 1917), 'n onkuise versameling wat nou deur die New York Openbare Biblioteek besit word, is na sy dood gepubliseer.

Eliot se rewolusionêre gedig, "The Waste Land" (1922), is die mees invloedryke poëtiese werk van die twintigste eeu. Hy het tradisie, samehang en objektiewe dissipline beklemtoon ten koste van oordrewe romantiek en subjektiewe egoïsme. Die Britse digter wat in Amerika gebore is, het 'n belangrike vernuwer van die moderne Engelse digkuns geword deur sy eksperimentering met segswyse, styl en strofebou.

Sy dramatiese verhoogstuk, "Murder in the Cathedral" (1935), het 'n neerdrukkende weergawe van Thomas Becket se moord in 1170 gegee en is in 1952 as rolprent vervaardig. Jare na sy dood het sy bundel "Old Possum's Book of Practical Cats" (1936) die grondslag gevorm vir Andrew Lloyd Webber se musiekblyspel "Cats" wat die Broadway-vertoning met die langste speelvak geword het.

Die vier slotreëls van die "The Hollow Men" (1925), wat Eliot se reputasie as 'n digter wat die ontnugtering en wanhoop na die Eerste Wêreldoorlog uitbeeld, word beskou as die mees aangehaalde reëls uit die Engelse poësie van die twintigste eeu:


Hy ontvang die Nobelprys vir Letterkunde in 1948 en die Orde van verdienstelikheid ("Order of merit") in 1949.


</doc>
<doc id="24912" url="https://af.wikipedia.org/wiki?curid=24912" title="Alexander Fleming">
Alexander Fleming

Alexander Fleming (6 Augustus 1881 – 11 Maart 1955) was 'n Britse bakterioloog en die ontdekker van penisillien.

In 1929 het Alexander Fleming ontdek dat die skimmel op 'n kolonie Staphylococcus-bakterie in 'n Petri bakkie in sy laboratorium die bakterieë tot helder dou opgelos het. Die ontdekking van die bakteriedodende penisilliennotatum (swam van die notatumvariëteit) het uiteindelik gelei tot die ontwikkeling van antibiotika en het die verloop van die mediese geskiedenis verander.

Eeue lank het dokters hulploos toegekyk hoe mense sterf van meningitis, septisemie, pneumonie en bloedvergiftiging, asook infeksies veroorsaak deur klein wonde soos 'n hondbyt of die prikking van 'n geroeste spyker. Antiseptiese middels wat op daardie stadium beskikbaar was, was net redelik doeltreffend in die dood van bakterie wat oppervlakkige wonde besmet het, maar wanneer dit aan ernstige wonde aangewend was, het dit inderwaarheid die liggaam se natuurlike weerstand teen infeksie onderdruk.

Penisillien, en die daaropvolgende antibiotika, het bakterieë dood gemaak sonder om die liggaamselle te dood. Fleming se ontdekking het dus 'n lewensbelangrike rol gespeel in die verbetering van die menslike lewensverwagting in die twintigste eeu en daarna, en het mediese prosedures en operasies moontlik gemaak wat in die verlede onmoontlik was.

In 1944 was Alexander Fleming tot ridder bekroon en in 1945 het hy die Nobelprys vir Fisiologie of Geneeskunde gedeel met Howard Walter Florey en Ernst Boris Chain wat belangrike rolle in die suiwering en toetsing van penisillien gespeel het.

Alexander Fleming, die seun van 'n Skotse boer, is op 6 Augustus 1881 in Lochfield gebore. Hy was 'n energieke jong man wat geesdriftig was oor sport en hy het die heuwels saam met sy broers deurswerf met jag, swem, sokkerspeel en boomklim. Op die ouderdom van 14 jaar het hy as 'n verskepingsklerk in Londen gewerk en sou dalk nooit 'n dokter geword het as dit nie was vir 'n erflating van 'n oom nie.

Hy het die mediese skool by St Mary's Hospitaal bygewoon, waar hy onder die bekende bakterioloog, Almroth Wright, gewerk het. Tydens die Eerste Wêreldoorlog het hy as luitenant by 'n mediesenavorsingsentrum in Frankryk gedien. Hy was ontsteld oor die menslike slagting en sy onvermoë om die lyding van gewondes te verlig en skryf, "I was consumed by the desire to discover, after all this struggling and waiting, something that would kill those microbes" (Ek was verteer deur die behoefte om, na die stryd en gewag, iets te ontdek wat daardie kieme sal dood).

Hy het geglo dat 'n middel in die liggaam die antwoord kon wees en in 1922 het hy lisosiem, 'n middel wat in menslike trane en slym voorkom, suksesvol geïdentifiseer. Hierdie middel kon sommige bakterie dood, maar ongelukkig nie die gevaarlikes wat mense gedood het nie.

Die belangrikheid van sy ontdekking van penisillien in 1929 was eers 10 jaar later erken. Fleming kon nie self penisillien in groot hoeveelhede produseer of suiwer vir inspuiting in die menslike liggaam nie.

Twee navorsers, Florey en Chain, het egter sy artikel gelees en daarin geslaag om klein hoeveelhede van die stof by Oxford te suiwer. Massaproduksie was egter nodig om die ongelowiges te oorreed en die Noordelikestreek-navorsinglaboratorium van Peoria in Illinois, was genader. Hierdie maatskappy het uitgevind dat 'n neweproduk van mielies, naamlik mieliestroop, 'n uitstekende medium vir die teling van fungi was. Hulle het ook 'n besonder produktiewe teelaarde van die penisillientipe geïsoleer op 'n spanspek wat in die plaaslike vrugtemark gevind is.

Massaproduksie van penisillien het dit beskikbaar gestel aan duisende soldate wat in die Tweede Wêreldoorlog beseer is en baie van hulle het 'wonderbaarlik' herstel. In 1944 het die militêre owerhede die burgerlike gebruik van die 'wondermedikasie' toegelaat.

Ter navolging van Fleming se voorbeeld het nie die Oxford-span, onder leiding van Florey, of die Amerikaanse of Britse firmas wat penisillien kommersieel vervaardig het, hulle werk gepatenteer nie, en dus het penisillien die mensdom se eiendom geword.

Sir Alexander Fleming was gelukkig getroud met sy vrou, Sareen, wie se ondersteuning hom aan die gang gehou het deur die lang jare toe die wêreld sy werk verwerp het. Hulle het een kind gehad. Na haar dood was Fleming gebroke. In 1953 het hy met 'n briljante bioloog, Amalia Voureka, getrou. Hy is in 11 Maart 1955 oorlede aan koronêre trombose.


</doc>
<doc id="24913" url="https://af.wikipedia.org/wiki?curid=24913" title="Helen Keller">
Helen Keller

Helen Keller (27 Junie 1880 - 1 Junie 1968) was 'n gestremde Amerikaanse outeur en lektor.

Helen Keller het op die ouderdom van negentien maande blind en doofstom geword ná 'n ernstige siekte, maar het met die hulp van haar onderwyser, Anne Sullivan, mettertyd daarin geslaag om suksesvol te kommunikeer en selfs akademies te slaag. Ná haar graduering het sy aangekondig dat haar lewenstaak sou wees om blinde en dowe persone te help. In 1913 het sy, op aandrang van die Amerikaanse Stigting vir die Blindes, lesings regoor die wêreld begin gee.

Helen en Anne het die volgende jaar met toere begin waar hulle lesings oor Helen se ondervindinge en riglyne aan blinde en doofstom persone gegee het. Anne het Helen se lesings en praatjies sin vir sin aan die gehoor geïnterpreteer. Dit is dan deur vrae-en-antwoordsessies opgevolg. Hulle het lande met 'n hoë blindheidsyfer besoek en Helen het 'n aantal boeke en artikels geskryf.
Haar pogings om die behandeling van blinde en dowe persone te verbeter, was suksesvol en gestremdheid word vandag nie meer beskou as 'n geestelike versteuring nie.

Regdeur haar lewe het Helen haarself beskou as 'n "wêreldburger". Sy het 35 lande op vyf verskillende vastelande gedurende 1939-1957 besoek. Sy was een van die kragtigste simbole van deursetting, geloof, moedigheid en aanvaarding in die geskiedenis van die mensdom. Sy het ook 'n groot rol daarin gespeel om die wêreld se aandag te vestig op die probleme van blinde en doofstom persone en die behoefte aan voorkomende maatreëls.

Helen Keller het veelvuldige toekennings ontvang, insluitende ere-universiteitsgrade, die Lions Humanitêre Prys en die Presidensiële Vryheidsmedalje. Sy het ook 14 boeke in haar leeftyd gepubliseer. 

Helen Keller is op 27 Junie 1880 in Tuscumbia, Alabama, in die VSA gebore. Op die ouderdom van negentien maande het sy doofstom en blind geword as gevolg van 'n baie ernstige siekte. Helen het 'n baie moeilike kind geword. Sy het heeldag geskree en het vreeslike woede-uitbarstings gehad.

Op sesjarige ouderdom het haar ouers haar na 'n spesialis in Baltimore geneem wat al sukses met 'n ander kind in soortgelyke omstandighede gehad het. Hy het egter bevestig dat Helen nooit weer sou sien of hoor nie, maar het hulle gemaan om nie moed te verloor nie.

Hy het hulle na Alexander Graham Bell - die uitvinder van die telefoon - verwys, wat onderrig aan dowe kinders gegee het. Bell het voorgestel dat die Kellers aan Michael Anagnos, die direkteur van die Perkins-instituut en die Massachusetts-inrigting vir Blindes, geskryf en hom gevra om 'n geskikte onderwyser vir Helen te probeer vind. Nadat hy Helen se situasie en omstandighede in oënskou geneem het, het hy een van sy voormalige studente, Anne Sullivan, aanbeveel.

Sulllivan het grotendeels haar sig op vyfjarige ouderdom verloor. In Oktober 1880 het sy met haar onderrig aan die Perkins-instituut begin. Ná operasies op albei oë het sy genoeg van haar sig herwin om vir kort tydjies normaal gedrukte woorde te kon lees.

Tot op 6-jarige ouderdom was Helen heeltemal afgesny van die wêreld om haar. Omdat haar ouers so jammer vir haar was, het hulle haar alles toegelaat en sy het in ŉ ongemanierde en verwarde kind ontaard. Sy was sterk en andersins gesond, maar omdat sy haar nie verstaanbaar kon maak nie en in ŉ stil, donker wêreld moes leef, het Helen haar aan skreeuende woedebuie oorgegee. 

Sy het geen tafelmaniere gehad nie en het haar ouers soms tydens haar woedebuie aangerand - totdat haar moeder gelees het van 'n doofstomblinde meisie, Laura Bridgeman, 'n leerling van die Perkins-instituut in Boston, wat geleer het om met ander kontak te maak. Helen se vader is aangeraai om Helen na dr. Alexander Graham Bell, die uitvinder van die telefoon, te neem. 

Dr. Bell het hom in die stadium juis op die onderrig van dowes toegespits en hy het die Kellers na die Perkins-instituut verwys. Die hoof van die instituut, Michael Anagnos, het aanbeveel dat een van sy studente wat pas haar opleiding voltooi het, Anne Sullivan, aangestel word om Helen te onderrig. Anne Sullivan het haar vir die volgende 50 jaar aan die taak gewy. Anne Sullivan, wat self vroeër blind was, het in 'n armoedige huis grootgeword waar sy aan verwaarlosing en mishandeling bIootgestel was. 

Sy is in 1880 op 14-jarige ouderdom in die Perkins-instituut opgeneem, blind as gevolg van chroniese bindvliesontsteking. Na 2 operasies het sy haar sig herwin, maar sy het gedurig probleme met haar oë gehad en later weer heeltemal blind geword. Sy was nie net baie jonk toe sy die uitdaging aanvaar het nie, maar sy was nog heeltemal onervare en moes met beperkte kennis haar eie metodes toe pas, Helen was 6 jaar oud toe Anne Sullivan in 1887 in Tuscumbia aangekom het om met haar opvoedingstaak te begin. Sy het daarop aangedring dat sy vir ŉ rukkie alleen saam met Helen moes wees om haar te dissiplineer en die twee het in 'n kothuis naby Helen se ouerhuis ingetrek. 

Dit het 'n paar stormagtige dae geduur voordat Helen haar aan Anne se gesag onderwerp het. Anne, of Teacher, soos Helen haar genoem het, het gou agtergekom dat Helen met sekere maniertjies kon aandui wat sy wou hê, en Anne het haar probeer leer om die woorde in vingertaal te spel. Binne 2 weke het 'n groot deurbraak gekom: Anne het Helen na 'n waterpomp gebring en terwyl sy water oor Helen se hand en in 'n koppie laat loop het, het sy die woord water in die palm van haar ander hand uitgespel. Helen het verstar, want sy het skielik besef dat dit wat in haar hand uitgespel is, "water" beteken, en dat elke voorwerp 'n naam het en dat sy dit aan ander kon oordra.

Toe die besef tot haar deurdring, was daar geen keer aan haar behoefte om ander voorwerpe se name te leer nie. Binne ŉ paar uur het sy 30 nuwe woorde by haar woordeskat gevoeg. Anne het dikwels daarna met lof verwys na Helen se leergierigheid en deursettingsvermoë. Helen het nooit iets wat sy nie verstaan het nie, tot 'n volgende les oorgelaat nie en Anne kon byna nie voorbly om meer betekenis in die kind se lewe te bring nie. Helen het later met groot waardering vertel hoe Anne haar direk uit die natuur en die daaglikse lewe geleer het. 

Die volgende stap was om Helen te leer hoe om sinne saam te stel. Anne het kort sinnetjies op karton begin uitspel nadat elke woord met die voorwerp wat dit voorstel, geïdentifiseer is. Helen het ook Anne se braillelei in die hande gekry en lustig daarop begin skryf. Na 3 maande het Helen 400 woorde en talle idiome geken. Sy het ook leer tel, maar wiskunde was die enigste vak waarvan sy nie gehou het nie. Sy het geleer hoe om met 'n potlood te skryf en binne 'n maand kon sy ŉ verstaanbare en korrekte brief aan haar niggie skryf. Toe Helen byna 8 jaar oud was, het sy saam met Anne na die Perkins-intituut vertrek, waar sy die geleentheid gekry het om met ander kinders wat vingertaal geken het, te "praat" en boeke in braille te lees. 

Hier het sy ook met Laura Bridgeman, toe al 'n bejaarde vrou van 60 jaar, kennis gemaak. Die verskil tussen die 2 doofstommes was opmerklik, want Laura Bridgeman het nooit die ontwikkelingsvlak bereik wat Helen toe reeds bereik het nie. Na hierdie ontmoeting het Helen en Anne dikwels gereis. Hulle het die somer meestal by Kaap Cod deurgebring en die winter in die noorde. Helen het leer perdry, roei, swem en fiets ry. Haar skoolvakke het onder meer geskiedenis, letterkunde en wiskunde behels. Wiskunde het egter steeds ŉ probleem gebly omdat dit moeilik was om die wiskundige tekens in braille te ontsyfer. Helen se tassintuig het tot ŉ buitengewone vlak ontwikkel, want dit was haar enigste manier van kontak met ander mense. Sy was so fyn ingestel op die spierbewegings van ander dat sy vinnig 'n verandering in mense se buie opgemerk het. Sy kon haar vriende deur 'n blote aanraking herken en haar liggaam het haar oë en ore geword. Alles wat in 'n geselskap gesê is en al die tonele wat nie vir Helen sigbaar was nie, het Anne in haar hand uitgespel. Toe sy 10 jaaroud was, wou Helen graag leer praat. Sy het les gekry by mej. Sarah Fuller, die hoof van die Horace Mann-skool vir dowes. Sy het geleer hoe woorde met die tong en lippe gevorm word en hoe om met haarvingers die trilling van ander mense se kele en lippe te "lees" wanneer hulle praat. Daarna het sy geoefen om die trillings en bewegings na te boots. Haar eerste gesproke woorde was: "It is warm". 

In 1887 het Anne vir Helen begin onderrig. Sy het onmiddellik begin om vir Helen te leer om met haar vingers te spel. Binne enkele maande het sy geleer om voorwerpe te betas en dan te identifiseer met woorde wat sy op haar palm uitgespel het, om sinne te lees op haar palm en haar eie sinne te konstrueer. Haar vermoë om te leer was verbasend goed. Dit was nie lank nie, toe begin Anne vir Helen leer lees - eers met uitstaande letters en daarna met braille. Sy het ook geleer om te skryf met 'n gewone sowel as 'n braille-tikmasjien.

Op tienjarige ouderdom het Helen onder leiding van Sarah Fuller by die Horace Mann-skool vir Dowes in Boston begin leer om te praat. Alhoewel sy geleer het om te verstaan wat iemand sê deur haar vinger op sy lippe en keel te sit terwyl die persoon die woorde aaneenlopend uitspel, was haar pogings om te praat onsuksesvol.

In 1894 het hulle John Wright en dr Thomas Humason ontmoet, wat beplan het om 'n skool in New York te stig om dowe persone te leer praat. Helen en Anne was baie opgewonde hieroor en het hulle by die Wright-Humason-skool vir Dowes ingeskryf. Ongelukkig het dít ook nie gehelp nie en het Helen se spraak nooit verbeter nie. Daar is later uitgevind dat dit toegeskryf kon word aan die feit dat Helen se stembande nooit ten volle geoefen was voordat sy haar spraak verloor het nie.

In 1896 het Helen by die Cambridge-skool vir Jongmeisies onderrig begin ontvang en in 1900 het sy haar by die Radcliff-kollege ingeskryf. Daarmee het sy die eerste blind-en-doofstom persoon geword om haar by 'n sekondêre skool vir hoër onderrig in te skryf. Die lewe by Radcliff-kollege was vir sowel Helen as Anne baie moeilik. Die groot hoeveelheid werk het ook daartoe gelei dat Anne se oë vinnig begin agteruitgaan het.

Gedurende haar tydperk by Radcliff-kollege het Helen haar lewensverhaal begin skryf. Sy het in braille sowel as op 'n gewone tikmasjien geskryf. Op 28 Junie 1904 het Helen aan die Radcliff-kollege gegradueer en het sodoende die eerste blind-en-doofstom persoon met 'n graad in die skone kunste geword.

Die volgende groot uitdaging wat Helen aangepak het, was haar universiteitsloopbaan. Sy het eers ŉ voorbereidende kursus aan die Cambridge-hoërskool voltooi voordat sy in 1900 tot die Universiteit van Radcliffe in Massachusetts toegelaat is. Anne het elke klas saam met haar bygewoon en die lesings so vinnig moontlik in Helen se hand uitgespel. Met eindelose geduld en harde werk het sy in 1904 haar graad met onderskeiding verwerf. Sy het ook haar eerste boek, "The Story of My Life," gedurende haar studentejare geskryf. Teen die tyd was Helen feitlik oor die hele wêreld bekend as ŉ wonderkind. 

Sy en Anne het talle uitnodigings gekry om byeenkomste by te woon en onderhoude met tydskrifte te voer. Hulle het ook vergaderings bygewoon waarop hulle die moontlikhede van onderrig aan dowe en blinde mense bevorder het. Helen moes haar baie goed voorberei op die openbare optredes. Haar stem het soms nog heeltemal buite beheer geraak en met behulp van 'n musiekonderwyseres moes sy die probleem te bowe kom. Sy het haar eerste openbare toespraak in 1913 gelewer en daarna het die 2 vroue gereeld in die openbaar opgetree. 

Helen Keller het 'n veldtog ten behoewe van die wêreld se blindes begin en sy was baie bedrywig me lesings, onderhoude en geldinsamelingsveldtogte. Sy het aktief deelgeneem aan die werksaamhede van die Amerikaanse stigting vir blindes en die Amerikaanse stigting vir oorsese blindes. Sy het ook die Helen Keller-fonds van 2 miljoen dollar in die lewe geroep. Intussen is Anne Sullivan met ŉ letterkundige, John Macy, getroud. 'n Jong Skotse meisie, Polly Thomson, het as sekretaresse en bestuurder haar by die groep aangesluit. Die 3 vroue het oral saamgereis en is selfs na Hollywood vir die verfilming van Deliverance.

In 1936 het 'n groot ramp die groep getref: Anne Sullivan Macy, wat Helen 50 jaar Iank bygestaan het en letterlik haar oë en ore was, is oorlede. ln dieselfde jaar is die Roosevelt-medalje vir "Cooperative Achievement of Unique Character and Far-reaching Significance" aan die 2 vroue toegeken. Aanvanklik is gevrees dat Anne se dood Helen se einde sou beteken, maar Polly Thomson het Anne se taak oorgeneem en slegs 'n paar maande na Anne se dood het die 2 vroue op 'n uitgebreide reis na die Ooste vertrek. 

Helen Keller se oorsese reise het ontsettend baie vir die saak van blindes en dowes beteken. Oral waar sy gegaan het, is skole vir dowes en blindes opgerig, drukperse vir blindes gestig en het werkwinkels vir blindes tot stand gekom. Haar laaste jare het sy gewy aan die bevordering van die onderrig van blindes, veral in onderontwikkelde lande. Gedurende die Tweede Wêreldoorlog was sy 'n steunkrag vir blinde soldate wat sy in hospitale besoek het. Afgesien van die boek wat Helen Keller geskryf het toe sy nog op universiteit was, is verskeie ander boeke van die merkwaardige vrou gepubliseer, waaronder "The world I live in," "Out of the dark", "The song of the stone wall", Helen Keller's journal, "Let us have faith", "The open door" en "Midstream - my later life". In 1955 het sy 'n boek gepubliseer ter ere van Anne Sullivan Macy, "Teacher, a tribute to Anne Sullivan Macy", "by the foster-child of her mind". Helen Keller is op 1 Junie 1968 in haar huis in Wesport, Connecticut, oorlede.



</doc>
<doc id="24914" url="https://af.wikipedia.org/wiki?curid=24914" title="Miriam Makeba">
Miriam Makeba

Miriam Makeba OIG, of Mama Afrika soos sy deur miljoene bewonderaars genoem word (* 4 Maart 1932 in Prospect Township, Johannesburg, Suid-Afrika; † 10 November 2008 in Castel Volturno, naby Napels, Italië), was een van die prominentste swart uitvoerende kunstenaars van die 20ste eeu en is een van Suid-Afrika se bekendste vroue. Sangeres en liedjieskryfster, sterk politieke aktivis, skryfster, aktrise en VN-afgevaardigde: Makeba het haar politieke en kultuurinvloed internasionaal gevestig. Sy was die eerste Suid-Afrikaner wat 'n Grammy gewen het en het voor gehore dwarsoor die wêreld opgetree.

Die vrou wat, volgens 'n artikel in "Newsweek", sing "met die smeulende klank en delikate bewoording van Ella Fitzgerald … die astrante vertoon van Ethel Merman en die intiemheid van Frank Sinatra" en wie Westerse aanhangers verlei het met die klanke van haar Xhosa (en Zulu) liedjies, is oorlaai met internasionale toekennings.

Sy het vir staatsmanne soos John F. Kennedy, François Mitterrand, Fidel Castro, Nelson Mandela en Haile Selassie opgetree en het drie oudiënsies met die Pous gehad.

Sy is in 1960 deur die apartheidsregering tot ballingskap gedwing en het 'n onvermoeibare stem van protes teen die verdrukking van die apartheidstaat en 'n kampvegter vir haar mense geword. Haar onverskrokke bepleiting van menseregte het haar die Dag Hammarskjöld-Vredesprys in 1986 besorg.

Miriam Makeba is in 1932 in Johannesburg gebore. Haar pa was 'n Swazi en haar ma 'n Xhosa-sangoma. Sy het haar debuut in 1952 as 'n sangeres vir The Manhattan Brothers gemaak. In 1959 het sy 'n sensasie veroorsaak as die hoofsanger in die swart jazzopera, "King Kong", wat deur Suid-Afrika getoer het. Met haar optrede in die dokumentêr "Come Back Africa" in 1958 het sy internasionale erkenning verkry en is sy na Europa genooi. Hier is sy deur die internasionale ster, Harry Belafonte, raakgesien wat haar genooi het om in Amerika op te tree. Sy het "An Evening with Harry Belafonte and Miriam Makeba" opgeneem waarmee sy 'n Grammy-toekenning gewen het en in Amerika 'n ster geword het.

In 1960, toe sy probeer het om na Suid-Afrika terug te keer, is sy toegang tot haar geboorteland geweier en moes sy die volgende dertig jaar in ballingskap deurbring. Amerika het haar met ope arms aangeneem en sy het 'n beroemde geword wat met sterre soos Elizabeth Taylor en Bing Crosby omgegaan het. In 1962 word sy genooi om by John F. Kennedy se verjaardag te sing op dieselfde nag wat Marilyn Monroe haar bekende verjaardaglied gesing het.

In 1967 het haar lied "Pata Pata", wat tien jaar vroeër in Suid-Afrika geskryf is, 'n treffer geword. In 1968 het die gasvrye welkom wat Amerika haar gegee het egter begin verflou as gevolg van haar vierde huwelik met die radikale swart aktivis Stokely Carmichael. Haar toere is gekanselleer en 'n opneemkontrak is geskend. President Sekou Toure van Guinee het haar genooi om na sy land te verhuis waar sy 'n dol opneemskedule volgehou het en as Guinese afgevaardigde tot die VN gedien het.

Met Nelson Mandela se vrylating in 1990 het die verandering in die politieke klimaat Miriam Makeba in staat gestel om na dertig jaar terug te keer na Suid-Afrika. Haar reünietoer in 1991 was 'n triomftog. In 1992 het sy in Sarafina opgetree. Sedert 1991 het Makeba 'n dol optreeskedule onderhou, 'n outobiografie geskryf, in verskeie plaaslike en internasionale tydskrifte verskyn en 'n onwrikbare voorstander van menseregte, veral vroueregte, gebly. Lande dwarsoor die wêreld het op verskillende wyses aan haar eer betoon: van 'n straatnaam in haar eer tot die toekenning van 'n orde van verdienstelikheid. Sy besit eredoktorate van Spellman Kollege (Atlanta, Georgia) en die Universiteit van Kaapstad.

Ná 'n konsert in Italië op 10 November 2008, sterf sy aan 'n hartaanval op 76-jarige ouderdom.


</doc>
<doc id="24915" url="https://af.wikipedia.org/wiki?curid=24915" title="Moeder Teresa">
Moeder Teresa

Moeder Teresa was 'n Rooms-Katolieke non wat bekend was vir haar betrokkenheid by die armes en straatmense van Kalkutta in Indië, asook vir haar kontroversiële nalatenskap wat die vraagstukke van aborsie en antikonsepsie betref. Sy het haar omstrede uitlatings en twyfelagtige dade in die naam van die Christelike god en van liefdadigheid, en met ondersteuning van die Rooms-Katolieke Kerk en dikwels kontroversiële politieke figure, die lig laat sien. Ten spyte hiervan het sy 'n geweldig gewilde persona geskep en onderhou en het haar liefdadigheidsstigting, die Sendelinge van Liefdadigheid, vandag meer as 570 sendingstasies wêreldwyd met ongeveer 4 000 nonne, 'n sogenoemde broederskap met 300 lede en meer as 100 000 lekevrywilligers. Hulle bestuur vandag steeds die omstrede tuistes vir vigs, melaats- en tuberkulosepasiënte en bestuur skole, kinderhuise en sopkombuise wat meer as 500 000 gesinne per jaar voed.

Moeder Teresa het baie toekennings ontvang, waaronder die Nobelprys vir Vrede in 1979. In 1996 het sy die vierde persoon in die wêreld geword wat die ereburgerskap van die Verenigde State ontvang het.

Op 15 Maart 2016 het die hoof van die Rooms-Katolieke Kerk, pous Franciscus, aangekondig dat Moeder Teresa op 4 September 'n heilige van die Kerk gemaak sou word. Die Kerk beskryf heiliges as mense wat heilig genoeg geleef het om nou in die hemel te wees. Twee wonderwerke, altwee die genesing van siekes, word aan Moeder Teresa toegeskryf.

"Anjezë Gonxhe Bojaxhiu" is op 26 Augustus 1910 in Skopje, Ottomaanse Ryk, gebore aan Albanese ouers Nikoll en Drandafille Bojaxhiu. As 'n kind het sy haar ma gehelp om armes en behoeftiges in hulle buurt te versorg en baie gelees oor Sloweense en Kroatiese sendelinge in Indië. Sy het besluit dat sy haar lewe wil wy aan die bediening van die armes. Op die ouderdom van agtien jaar het sy na Dublin, Ierland gereis waar sy aangesluit het by die Orde van die Susters van Ons Dame van Loreto, 'n orde wat baie aktief was in Indië. Daar het sy die naam Teresa van Sint Teresa van Lisieux, die beskermheilige van vreemde sendelinge, gekies. Na 'n jaar in Ierland het sy na die Loretta klooster in Darjeeling aan die voet van die Himalajas gegaan waar sy as onderwyser en hoof van St Mary's Hoërskool in Calcutta opgetree het. Die skool was naby aan een van die grootste agterbuurte in Calcutta en sy is geraak deur die siek en sterwende mense in die strate.

In September 1946, terwyl sy per trein onderweg was na Darjeeling, het sy 'n duidelike roepe van God ontvang om "Hom te dien tussen die armstes van die armes". Sy het toestemming gevra om die orde te verlaat om 'n bediening tussen die siekes te begin. In 1948 is haar versoek toegestaan en het sy haar Loreto kleed verruil vir die goedkoop blou en wit sari en na Patna gegaan om as verpleegster opgelei te word. Sy het begin om in Calcutta se strate babas te was, wonde te verbind en kinders te leer lees en skryf. Ander nonne het gou haar voorbeeld gevolg en 'n geloofsorde van nonne, die Sendelinge van Liefdadigheid, is gestig. Later is die orde erken as 'n pontifikale gemeente kragtens die wetgewing van Rome.

Een van haar eerste projekte was om 'n verlate Hindoe-tempel te omskep in die Kalighat Tuiste vir Sterwendes waar selfs die armste mense met respek kon sterf. Daarna het sy die Nirmal Hriday (Rein Hart) Tuiste vir Sterwendes, Shanti Nagar, 'n "vredesdorp" vir melaatses en haar eerste kinderhuis oopgemaak. Moeder Teresa en haar susters het begin om meer en meer huise deur die hele Indië oop te maak waar daar omgesien is na hongeres, haweloses en siekes.

In 1965 het Paul VI haar toestemming gegee om haar orde wêreldwyd uit te brei waarna sy haar werk na vyf ander kontinente geneem het, regoor die wêreld gereis het om nuwe sentra oop te maak, haar susters raad te gee en geld in te samel vir armes. In 1990 is sy gedwing om haar werkslas te verlig as gevolg van die agteruitgang van haar gesondheid en in Maart 1997 het sy uitgetree as hoof van die orde.

Op 5 September 1997 het Moeder Teresa op die ouderdom van 87 gesterf.


</doc>
<doc id="24918" url="https://af.wikipedia.org/wiki?curid=24918" title="Skakelaar">
Skakelaar

'n Elektriese skakelaar is 'n toestel wat daarop gemik is om twee geleiers aan mekaar te verbind of die verbinding tussen twee elektriese geleiers te onderbreek. Die bekendste skakelaars is dié wat in gewone huishoudelike toepassings gebruik word om 'n ligte of ander toestelle aan of af te skakel. Skakelaars word ook dikwels in die elektronika gebruik, in rekenaars en in telekommunikasie. Hierdie toepassings benut gewoonlik elektroniese skakelaars, hierdie artikel konsentreer egter meer op skakelaars wat tipies in swaarstroom toepassings soos wat tipies in huishoudelike toepassings, kantore en fabrieke gebruik word.

'n Skakelaar bestaan tipies uit twee metaalkontakte. Hierdie metaal is gewoonlik 'n korrosiebestande metaal omdat ander metale geneig is om 'n nie-geleidende oksidasielaag te vorm wat sal verhoed dat die skakelaar werk. Ander eienskappe waarop die metaal gekies word is elektriese geleidingsvermoë, hardheid (weerstand teen verwering), metaalsterkte, lae koste en giftigheid. Soms word die kontakte met edelmetale geplateer. 'n Skakelaar kan ook so ontwerp word dat die twee kontakoppervlakke oormekaar skuur tydens werking sodat die oppervlakke skoongevee word.

'n Skakelaar vereis ook 'n aandrywer (die bewegende dele wat die kontakte teenmekaar vasdruk) wat gebruik word om die skakelaar se posisie te verander. Die aandrywer kan die vorm aanneem van 'n wissel, 'n wieg of 'n drukknop of enige ander soort meganiese verbinding.

Skakelaars verander nie altyd slegs tussen een van twee toestande nie maar kan ook ontwerp word om meer as een skakeling te doen tydens 'n oorskakeling. Daar bestaan 'n verskeidenheid sulke skakelaars wat aangedui word na aanleiding van die aantal skakelaksies wat uitgevoer word en die aantal punte (pole) wat met mekaar verbind word. Sommige skakelaars word ook benoem na aanleiding van hulle "normale" toestand, d.w.s. hetsy hulle normaal "toe" of normaalweg "oop" is.

In 'n skakelaar met multiskakelings is daar twee moontlike oorgangstoestande soos daar van die een posisie na 'n ander beweeg word. In sommige skakelaarontwerpe word die nuwe kontakte verbind voordat die ou verbindings verbreek word. Dit staan bekend as 'n maak-voor-breek tipe skakelaar en verseker dat die bewegende kontak nooit 'n oop stroombaan veroorsaak nie (word ook soms na verwys as 'n kortsluitskakelaar). Die alternatief is 'n breek-voor-maak tipe skakelaar waar die ou kontakverbinding eers verbreek word voordat die nuwe een verbind word. Dit verseker dat daar nooit 'n kortsluiting tussen die kontakte plaasvind nie. Beide soorte ontwerpe word algemeen gebruik vir verskillende toepassings.

'n Sydige skakelaar is een wat 'n (veer) bevat wat die aandrywer na 'n sekere posisie laat terugkeer. So 'n skakelaar kan byvoorbeeld aangeskakel word wanneer die aandrywer/knop gedruk word, maar weer outomaties afskakel wanneer die knop gelos word. Sulke skakelaars word tipies gebruik om te verseker dat 'n operateur wel teenwoordig/wakker is tydens die werking van die toestel wat bedryf word.

Skakelaars kan ook ontwerp word om te reageer op 'n meganiese stimulus: soos byvoorbeeld, vibrasie, helling, lugdruk, vloeistofvlak, die draai van 'n sleutel, linieêre- of draaibeweging of die teenwoordigheid van 'n magnetiese veld (rietskakelaar). Die kwikskakelaar bevat 'n druppel kwik binne-in 'n glasbuis. Die twee kontakte steek binne die buis in en word meganies aanmekaar verbind as die buis se helling sodanig verander dat die kwik oor hulle rol. 'n Voordeel van hierdie soort skakelaar is dat die vloeibare metaal rondom stofpartikels en ander vuiligheid sal vloei wat andersins sou verhoed het dat die kontakte van 'n konvensionele skakelaar toemaak.

Ander soorte skakelaars sluit in:

'n DPDS skakelaar het ses verbindings, maar aangesien die omkeer van polariteit 'n baie algemene gebruik van DPDS skakelaars is, word sommige variante van DPDS skakelaar intern bedraad spesifiek vir polariteitsomkering. Dus het hulle slegs vier terminale eerder as ses. Twee van die terminale is toevoere en twee is afvoere. Intermediêre skakelaars speel ook 'n belangrike rol by veelrigtingskakelaarstelsels waar daar meer as twee skakelaars is (sien onderstaande bespreking).

Veelrigtingskakeling is 'n metode waarop skakelaars in groepe aanmekaar verbind word sodat enige van die skakelaars gebruik kan word om 'n lading aan die kragbron te koppel of te ontkoppel. Dit word dikwels gedoen in die geval van beligtingstelsels om te verseker dat die gebruiker nie deur 'n donker area hoef te beweeg om by die ligskakelaar uit te kom nie.

Die aanskakel van 'n lading (soos 'n lig aan beide kante van 'n stel trappe) vereis twee EPDS skakelaars. Daar is twee basiese metodes om dit reg te kry.

Met die eerste metode word die kragbron na die gemene terminaal van een van die skakelaars gekoppel; hierdie skakelaars word dan deur L1 en L2 terminale verbind en dan word die kragvoer na die lig vanaf die gemene terminaal van die tweede skakelaar afgevoer. A word aan B of C gekoppel of D word aan B of C gekoppel; die lig sal dan brand as A aan D gekoppel word, d.w.s. As A en D beide aan B of beide aan C gekoppel word.

Die tweede metode behels die koppeling van die drie terminale van die een skakelaar aan die ooreenstemmende drie terminale van die ander skakelaar en dan die kragtoevoer en die afvoer na die lig aan die L1 en L2 terminale onderskeidelik te koppel. Deur die een skakelaar word A aan B of C verbind, deur die ander ook aan B of C; die lig is aan as B aan C verbind word, d.w.s. as A aan B verbind is deur een skakelaar en aan C verbind is deur die ander skakelaar.

Die bedrading wat benodig word vir die twee benodig kan as volg opgesom word (beaarding is nie ingesluit nie):

Eerste metode:

Tweede metode:

Vir meer as twee liggings moet die drade wat die L1 en L2 terminale van die twee drierigtingskakelaars deur 'n intermediêre skakelaar gestuur word sodat die verbindings oorgeskakel kan word. Enige aantal intermediêre skakelaars (sien besrywing by saamgestelde skakelaars) kan ingevoeg word wat enige aantal liggings vir die skakelaars moontlik maak.

Die bedrading wat benodig word kan as volg opgesom word (aardlekasie beskerming uitgesluit):

Eerste metode:

Tweede metode:

Wanneer 'n skakelaar ontwerp is om beduidende hoeveelhede stroom te skakel, moet die oorgangstoestand van die skakelaar sowel as die vermoë van die skakelaar om voortdurend die normale bedryfstroom te hanteer oorweeg word. Wanneer 'n skakelaar aan is, is sy weerstand bykans nul en word baie min krag oor die kontakte verloor; wanneer 'n skakelaar af is, is sy weerstand baie hoog en word selfs minder krag verloor oor die kontakte. As die skakelaar oorgeskakel word ontstaan 'n oorgangstoestand waar bykans 'n kwart (of selfs meer as die lading nie suiwer resistief van aard is nie) van die totale lading oor die skakelaar verloor. Om hierdie rede bevat die meeste kragskakelaars (die meeste ligskakelaars en bykans alle groter skakelaars) 'n veermeganisme wat verseker dat die oorgangstydperk tussen die aan en af toestand so kort moontlik is, onafhanklik van die spoed waarteen die gebruiker die aandrywer/knop aktiveer.

Kontakbons is ook 'n algemene probleem met meganiese skakelaars en relê-skakelaars. Skakelaar- en relê-kontakte word gewoonlik van veerkragtige metale gemaak wat deur 'n aandrywer gedwing word om kontak te maak. Wanneer die kontakte mekaar tref, veroorsaak hulle momentum en elastisiteit dat hulle van mekaar af wegbons. Die resultaat is 'n vinnig pulsende elektriese stroom eerder as 'n skoon oorgang vanaf die geen stroom- tot die volstroomtoestand nie. Die golfvorm word dan veder verander deur die parasitiese induktansie en kapasitansie in die skakelaar en bedrading wat lei tot 'n reeks gedempte sinusoïdale ossilasies. Hierde verskynsel is gewoonlik nie merkbaar in gewone wisselstroombane, waar die bons te vinnig gebeur om die meeste toerusting te beïnvloed nie. Dit veroorsaak egter wel probleme in analoë- en logiese stroombane wat nie ontwerp is om ossilerende spannings te hanteer nie.

Sekwensiële digitale logiese stroombane is veral vatbaar vir kontakbons. Die spanningsgolfvorm wat deur wat deurdie skakelaarbons geskep word voldoen nie aan die amplitude- en tydsreëlingspesifikasies vir die logiese stroombane nie. Die resultaat is dat die stroombaan mag faal as gevolg van probleme soos metastabiliteit, resiestoestande, uitskotpolse en wanfunksies.

Daar is 'n aantal tegnieke wat gebruik word om skakelaarbons te verminder. Die tegnieke kan breedweg verdeel word in tydsgebaseerde tegnieke en histerese gebaseerde tegnieke.

Tydsgebaseerde tegnieke maak staat op die byvoeging van voldoende vertragings in die stelsel sodat die bons geïgnoreer kan word. Die groot voordeel van sulke tegnieke vereis nie enige spesiale ontwerpe aan die skakelaarkant nie en is daarom oor die algemeen goedkoper. Vir goeie werkverrigting moet hulle ontwerp word om by die skakelaar aan te pas (te veel vertraging en die stelsel is onnodig stadig en te min vertraging sal die bons nie uitgeskakel word nie).

As 'n aan/af skakelaar gebruik word met 'n resistor in serie en met 'n enkele kapasitor in parralel oor die skakelaar geplaas word en die skakelaar word gesluit, sal die kapasitor bykans onmiddellik deur die skakelaar ontlaai. As die skakelaar oopgemaak word, sal die kapasitor 'n tydjie neem om te herlaai. Om hierdie rede sal die kontakbons 'n nalaatbare invloed hê op die afvoer. Die stadige rand van die golwe kan met 'n Schmitt-sneller skoongemaak word indien nodig. Hierdie metode het die voordeel van 'n vinnige reaksie op die aanvanklike druk van die knop maar die stroomstuwings deur die skakelaar is nie altyd wenslik nie. Ander RC gebaseerde stelsels is ook moontlik met verskeie reaksies en sulke stelsels is waarskynlik die maklikste metode wanneer eenvoudige logiese hekke en diskrete komponente gebruik word in die bou daarvan.

'n Eindige toestandsmasjien of program wat op 'n SVE loop kan ontwerp word om 'n vasgestelde aantal kloksiklusse na enige oorgang te wag alvorens 'n nuwe een geregistreer word. Dit maak 'n goedkoop opsie beskikbaar vir die verwydering van bonseffekte as 'n mikroverwerker, mikrobeheerder of hekrooster reeds in gebruik is, maar sal waarskynlik nie die moeite werd wees as dit met enkele logiese hekke gebou word nie.

Dit is verder ook moontlik om histerese in te bou deur die posisie waar die druk van die skakelaar waargeneem word op 'n ander punt voorkom waar 'n los van die skakelaarknop waargeneem word. Solank as wat die spronge klein genoeg is om nie die skakelaar tussen die twee posisies te laat beweeg nie, behoort bonsprobleme opgelos te word. Histerese kan meganies of elektronies (d.w.s. 'n Schmitt-sneller) van aard wees.

'n Oorskakelaar verskaf twee onderskeibare gebeure, die sluit van die kontakte en die breking van 'n ander. Hulle kan gebruik word vir die voer van 'n flip-flop (wipkring) stroombaan. Op hierdie manier word die druk van die skakelaar eers opgemerk wanneer die kontak gemaak word en die breek van die skakelaar eers wanneer die kontak gebreek word. Wanneer die skakelaar bons tussen hierdie twee toestande word geen verandering waargeneem nie. Om 'n enkele logiese sein van so 'n opstelling te verkry kan 'n eenvoudige SR houwipbaan gebruik word.

Gewone skakelaars word ontwerp om 'n vaste aan-af te verskaf maar dit is ook moontlik om een te ontwerp wat die oorgang meer geleidelik verander tussen die aan-/af-toestande. Dit hou die veranderinge in afvoer vanweë bons klein. Deur dan hierdie afvoer na 'n schmitt-sneller te voer kan die uitwerking van die veranderinge wat die bons veroorsaak geëlimineer word.





</doc>
<doc id="24920" url="https://af.wikipedia.org/wiki?curid=24920" title="Oracle Corporation">
Oracle Corporation

Die woord Oracle kan verwys na die Amerikaanse maatskappy Oracle Korporasie, of die Oracle databasis sagteware wat hulle skryf en versprei.

Oracle se hoofkantoor is geleë in Redwood Shores, Kalifornië, VSA. Hulle aandele word op die New Yorkse aandelebeurs genoteer.

Oracle word beskou as een van die mees populêre databasis-beheerstelsels ter wêreld. Die Oracle databasis is beskikbaar op meeste bedryfstelsels insluitend Microsoft Windows, Linux en Unix.

Oracle verskaf talle ander sagteware produkte, onder andere:



</doc>
<doc id="24922" url="https://af.wikipedia.org/wiki?curid=24922" title="Unix">
Unix

Unix (amptelike handelsmerk UNIX®) is 'n bedryfstelsel vir rekenaars wat oorspronklik in 1969 deur 'n groep AT&T-werknemers in Bell Labs ontwikkel is. Deel van die span was Ken Thompson, Dennis Ritchie en Douglas McIlroy. Vandag se Unix-bedryfstelsels is verdeel in verskeie takke, wat mettertyd deur AT&T, ander kommersiële verskaffers en nie-winsgewende organisasies ontwikkel is.

Vanaf 2007 besit die Open Group ('n industriestandaard-konsortium) die UNIX®-handelsmerk. Slegs stelsels wat ten volle ooreenstem met die "Enkele UNIX-spesifikasie" kwalifiseer as "UNIX®" (ander word gesien as Unix-verwant).

Gedurende die laat 1970's en vroeë 1980's het Unix se invloed in akademiese kringe gelei tot die grootskaalse implementering van Unix (in besonders die BSD-variant, komende van die Universiteit van Kalifornië, Berkeley, in die VSA) deur kommersiële organisasies. Die bekendste voorbeeld hiervan is Sun Microsystems. Vandag is Unix en Unix-verwante stelsels alomteenwoordig, insluitend variasies soos Linux en BSD.

Soms word die term "tradisionele Unix" gebruik om Unix of 'n bedryfstelsel te beskryf met die karakteristieke van Unix Weergawe 7 of UNIX System V (d.i. System V).



</doc>
<doc id="24926" url="https://af.wikipedia.org/wiki?curid=24926" title="Paul Roos">
Paul Roos

Paul Roos (30 Oktober 1878, Rust-en-Vrede (Stellenbosch-distrik) – 22 September 1948, Stellenbosch), wat ook as "Oom Polla" bekend gestaan het, was die eerste Springbokrugbykaptein wat die eerste Suid-Afrikaanse rugbytoerspan na Brittanje in 1906 gelei het. Hy was Suid-Afrika se negende Springbokkaptein. Hy was ook ’n onderwysman en politikus.

Roos het sy skooljare aan die plaasskooltjie op Scholtzenhof begin en daarna ’n jaar lank M.J. Stucki se skool by Blouvlei, Wellington besoek waar hy bevriend geraak het met Oubaas Markötter Hier het hy die eerste keer met rugby kennis gemaak. Hy het hierna ’n leerling aan die Stellenbosse Gymnasium (later die Hoër Jongenskool) geword en einde 1902 die B.A.-graad aan die Victoria-kollege voltooi.

Rugby, sy eerste liefde, het vanaf sy skooljare ’n steeds groter plek in sy lewe ingeneem. Tiperend is die feit dat hy van Rustenburg af waar hy in 1903 sy onderwysloopbaan begin het, per fiets na Pretoria gery het om rugby te gaan speel. Ses maande later het hy onderwyser aan die Hoër Jongenskool, Stellenbosch geword.

In 1903 het Roos die eerste keer vir die Westelike Provinsie in ’n Curriebekertoernooi gespeel en is in dieselfde jaar ook gekies om Suid-Afrika in die derde toets teen die bezoekende span van die Britse Eilande op Nuweland te verteenwoordig. As voorspeler het hy veral met sy skrumwerk beïndruk.

Dit was op die toer in 1906 dat die naam "Springbokke" vir die eerste keer vir die Suid-Afrikaanse nasionale rugbyspan gebruik is. Die toerbestuurder, amptenare en Paul Roos het op die naam besluit om die Britse pers te verhoed om hulle eie bynaam vir die span uit te dink. Roos het koerante aangesê om die span 'De Springbokken' te noem. Die "Daily Mail" het daarna 'n artikel gedruk waarin na die "Springboks" verwys is. Die span het daarna baadjies gedra met 'n springbok-embleem op die linker borssak. Die besoek het gehelp om die wonde van die Tweede Vryheidsoorlog te heel en het 'n sin van nasionale trots onder die blanke bevolking van Suid-Afrika begin kweek.

In 1910 het hy die Rektor van die "Stellenbosch Boys' High School" geword waar hy te vore 'n leerling en onderwyser was. Hy het die pos vir dertig jaar beklee en het in 1940 afgetree. In 1941 is die naam van die skool tot sy eer verander na die Paul Roos Gimnasium.

Roos wen in die algemene verkiesing op 26 Mei 1948 die kiesafdeling Stellenbosch met 'n meerderheid van 2 014 stemme bo die Verenigde Party se H. Scholtz, maar dien skaars vier maand as Volksraadslid tot aan sy dood in September daardie jaar. Sy seun Gideon Roos (1909–1999) was direkteur-generaal van die SAUK van 1948 tot 1961.


</doc>
<doc id="24927" url="https://af.wikipedia.org/wiki?curid=24927" title="Microsoft Windows">
Microsoft Windows

Microsoft Windows is die naam van 'n reeks bedryfstelsels wat deur Microsoft ontwikkel en versprei word. Microsoft het die eerste weergawe van Windows in November 1985 vrygestel as 'n toevoeging tot MS-DOS om aan die groeiende belangstelling in grafiese gebruikerskoppelvlakke te voldoen.

Mettertyd het Microsoft Windows die persoonlike rekenaarmark begin domineer en bedryfstelsels soos OS/2 en Mac OS uit die kussings gelig. Teen 2004 het Microsoft Windows ongeveer 90% van die wêreld se persoonlike rekenaars bedryf.




</doc>
<doc id="24931" url="https://af.wikipedia.org/wiki?curid=24931" title="Winchester College voetbal">
Winchester College voetbal

Winchester College Voetbal (Engels: "Winchester College Football"), wat ook as Winkies, WinCoFo of sommer ""Our Game"" bekend staan , is 'n soort voetbal wat by Winchester College in Engeland gespeel word. Dit is verwant aan die Eton Veld- en Muursporte en die "Harrow Game" in die sin dat dit baie ondersteuners onder Wykehamiste en oud Wykehamiste het maar onbekend is buite die gemeenskap wat direk aan die Winchester College verbind is. Die Winkies seisoen is tydens "Common Time" (Januarie-Maart).


</doc>
<doc id="24935" url="https://af.wikipedia.org/wiki?curid=24935" title="Jan Ellis">
Jan Ellis

Jan Hendrik Ellis (5 Januarie 1942 - 8 Februarie 2013) was 'n voormalige Suid-Afrikaanse rugbyspeler wat in die flankposisie gespeel het. Hy het 38 keer vir die Springbokke gespeel, wat in daardie tyd 'n rekord was.

Ellis het op 31 Julie 1965 in sy eerste toets vir die Springbokke teen Nieu-Seeland gespeel en hy het sy laaste toets teen dieselfde span op 24 Julie 1976 gespeel.

Ellis het ook in die Presidents XV op 31 Maart 1973 teen Skotland gespeel.

Hy is op 8 Februarie 2013 by 'n hospies in Pretoria aan kanker oorlede.




</doc>
<doc id="24937" url="https://af.wikipedia.org/wiki?curid=24937" title="Volkslied van den Oranjevrijstaat">
Volkslied van den Oranjevrijstaat

Die volkslied van den Oranje-vrijstaat was vanaf 1854 tot 1902 gebruik in die onafhanklike boererepubliek van die Oranje-Vrystaat.

Die woorde van die "Volkslied van den Oranje-vrijstaat" lui as volg:




</doc>
<doc id="24938" url="https://af.wikipedia.org/wiki?curid=24938" title="Boererepubliek">
Boererepubliek

Verskeie Boererepublieke het in die verlede binne die grense van die huidige Suid-Afrika bestaan. Die republieke het ontstaan nadat hulle die Brits beheerde Kaapkolonie gedurende die Groot Trek verlaat het.




</doc>
<doc id="24956" url="https://af.wikipedia.org/wiki?curid=24956" title="Moderne Gnostisisme">
Moderne Gnostisisme

Die term Gnostisisme verwys na 'n verskeidenheid antieke Mediterreense geloofstelsels wat veral in die 3de eeu n.C. groot invloed uitgeoefen het en ook een van die Christelike hoofstromings was wat moontlik na Jesus van Nasaret en sy volgelinge teruggevoer kan word – alhoewel die Gnostisisme reeds in voor-Christelike tye bestaan het. Die Christelik-Gnostiese stroming het kerkorganisasie, priesters en 'n letterlike uitleg van die Griekse Skrifte (waarvan 'n deel later die Nuwe Testament gevorm het) verwerp. Voor die 20ste eeu was egter min bekend oor hierdie hoofstromings van die Christendom, veral omdat outentieke bronne nouliks beskikbaar was.

Sedert die ontdekking van die Nag-Hammadi-geskrifte in 1945 en hulle vertaling in Duits, Engels en ander moderne tale in 1977 het die Gnostisisme wyd bekendheid verwerf en groot invloed op 'n aantal moderne figure, maar ook die Westerse kultuur in die algemeen uitgeoefen. Baie mense het gevoel dat die meeste Christelike kerke Jesus se ware boodskap verloën het.

In die proses is onder meer Maria Magdalena as die Apostel van die Apostels en sentrale figuur van die vroeë Christelike beweging geïdentifiseer wat moontlik ook die outeur van die Evangelie volgens Johannes was 'n evangelie wat merkwaardig van die ander drie kanonieke evangelies verskil.

Gnostiese oorlewerings en wyshede het danksy Dan Brown se blitsverkoper-roman "The Da Vinci Code" ook groot belangstelling by die publiek gewek en gevolglik 'n groter invloed op die hoofstroom van die moderne popkultuur begin uitoefen. Brown se verhaal is ondanks sy bewerings fiktief en nie altyd juis ten opsigte van sy geskiedkundige besonderhede nie, maar nogtans is die hipoteses van sy werk saam met Gnostiese gedagtes in die sekondêre literatuur en in televisieprogramme breedvoerig behandel. In sommige lande, waaronder ook Suid-Afrika, het evangeliese yweraars selfs genoodsaak gevoel om polemieke teen sowel Brown se roman asook die Gnostisisme op die internet te publiseer.

Verskeie Gnostiese kerke en organisasies probeer tans om verskeie tradisies van Gnostisisme op georganiseerde wyse as een van die oorspronklike hoofstromings van die Christendom of as 'n universele religie te herstel. Dit is egter 'n feit dat talle individue of selfs klein groepies sekere Gnostiese oortuigings deel sonder dat hulle noodwendig amptelik as Gnostisiste geklassifiseer word; daarom is dit nie bekend hoeveel aanhangers Gnostiese kerke en groeperings tans het.

Bekende voorbeelde is die

Ná die ontdekking van die Nag Hummadi-geskrifte in 1945 het die Gnostisisme ná eeue se sluimering weer 'n oplewing getoon en in die 1950's is die Gnostiese Orde van die Pleroma deur Richard Duc de Palatine in Engeland gestig. 'n Lid van dié groep, Stephan Hoeller, is later na die VSA met die doel om Gnostisisme daar te bevorder.
In die 1970's het Hoeller van Duc de Palatine weggebreek en 'n onafhanklike Gnostiese kerk, die Ekklesia Gnostika (Ecclesia Gnostica), sowel as die Gnostiese Vereniging gestig. In dié kerk word die Heilige Nagmaal, soortgelyk aan dié van die tradisionele Rooms-Katolieke Kerk, elke Sondag en op "heilige dae" gevier. In plaas van die Bybel word die Evangelie van Thomas meestal as Heilige Skrif gebruik.
Die Amerikaanse Gnostiese Kerk van Texas is in 1985 gestig. Dié groep is geskoei op die leerstellinge van Basilides, leier van die Alexandriese Gnostisiste teen ongeveer 120 nC. Later het 'n lid van dié kerk, Rosamonde Miller, die Ekklesia Gnostika Mysteriorium (Ecclesia Gnostica Mysteriorium) begin in Palo Alto, Kalifornië.


</doc>
<doc id="24957" url="https://af.wikipedia.org/wiki?curid=24957" title="Evangelie volgens Tomas">
Evangelie volgens Tomas

Die Evangelie volgens Tomas is 'n versameling van gesegdes en uitsprake wat aan Jesus van Nasaret toegeskryf word, kort samesprake en tonele wat in 'n uitspraak van Jesus kulmineer. Dit bevat 'n aantal ooreenkomste met uitsprake wat in die krities-geskiedkundige navorsing oor die Nuwe Testament aan die sogenaamde bron "Q" toegeskryf word, maar geen verhale oor die lyde en opstanding van Jesus nie.

Die teks word derhalwe in letterkundige opsig nie by die evangelies gereken nie. Die Evangelie van Tomas maak ook nie deel uit van die kanonieke boeke van die Nuwe Testament nie. Sy Koptiese teks bevat 'n selfstandige teologie wat nog uitsluitlik uit die Nuwe Testament nog uit die Gnostisisme afgelei kan word nie. Sy herkoms is omstrede aangesien die teks naas bekende Jesus-woorde uit die Nuwe Testament ook onbekende uitsprake bevat. As 'n sogenaamde deuterokanonieke skrif word die teks by sommige huidige Bybel-uitgawes gevoeg.

Die Evangelie van Tomas het reeds in die antieke oudheid spoorloos verdwyn; sommige proto-ortodokse kerkvaders het egter in hulle nota's na hierdie geskrif verwys soos Hipplytos van Rome in die jaar 235. Ander kerkvaders het die evangelie by die apokriewe geskrifte gereken wat hulle om teologies-dogmatiese redes as Gnostiese of Manigeïese tekste verwerp het.

In 1897 en 1903 is in Oxyrhynchus (Egipte) 'n aantal papirusfragmente met Griekse tekste ontdek waarvan die oorsprong en konteks aanvanklik nie duidelik was nie. Eers in 1945 is die volledige Koptiese teks van die evangelie met sy 114 uitsprake as een van die dertien papiruskodekse van die Nag-Hammadi-geskrifte in Egipte gevind. Die teks was onderteken as die "Evangelie volgens Tomas" en word tans in Kaïro bewaar.

Die uitgawe wat in Nag Hammadi ontdek is het omtrent 350 ontstaan, maar was heel waarskynlik net 'n kopie van 'n ouer origineel: Die ouer fragmente kon immers as bestanddele van 'n Griekse uitgawe geïdentifiseer word. Die Koptiese teks word nou as die vertaling van die Griekse bron beskou, maar is vanweë 'n aantal afwykings die resultaat van 'n ontwikkeling wat op die langeduur plaasgevind het.

Vanweë 'n groot aantal ooreenkomste neem baie navorsers aan dat die outeur kennis gehad het van die sinoptiese evangelies en sy werk dus ná hierdie evangelies ontstaan het. Die oorspronklike versie word op die tydperk tussen 150 en 180 gedateer. Nogtans bevat die Evangelie van Tomas ook uitsprake van Jesus wat die indruk skep dat hulle baie oud moet wees en moontlik selfs gelyktydig met die logia-bron ontstaan het. Dertien dubbel-ooreenkomste met die Evangelie volgens Markus en die "bron Q" steun hierdie hipotese; hulle word by die oudste uitsprake gereken en het hulle oorsprong waarskynlik by Jesus self.

Gevolglik vermoed Reinhard Nordsieck in sy kommentaar wat in 2004 verskyn het dat die teks van die Evangelie van Tomas uit die periode tussen omtrent 100 en 110 dateer, waarby volgens hom die mondelinge bronne teruggevoer kan word na die tydperk tussen 40 en 70. Sommige eksegete vermoed selfs dat die geskrif van apostoliese oorsprong is.

In die proloog word na "Didimus Judas Tomas" as die outeur van die evangelie verwys. "Didimus" is die Griekse, "Tomas" die Aramese woord vir "tweeling", sodat dieselfde naam hier verdubbel is. Die Evangelie volgens Johannes verwys na ene "Tomas Didimus" (21:2), 'n Siriese manuskrip van dié evangelie noem ook ene "Judas Tomas" (14:22). Buite die Nuwe Testament verwys die apokriewe Handelinge van Tomas uit die 3de eeu na ene "Judas Tomas".

Andersyds kom in die Nuwe Testament vyf mans met die naam Judas voor. Dit is onbekend of een van hulle die byname Didymus of Tomas gehad het. Ook een van Mani se dissipels het die naam Tomas gedra.

Moontlik het 'n onbekende outeur die indruk probeer skep dat die logia deur die apostel Didimus Tomas geskryf is. Volgens die Evangelie volgens Johannes was hy die mees geskikte kandidaat aan wie ongewone gedagtegange sou kon toegeskryf word. Andersyds beweer die Evangelie van Tomas dat elke mens tenminste oor 'n potensiële verbintenis tot 'n hemelse engel of sogenaamde ewige ewebeeld sou beskik – 'n identiese tweeling sou dus simpatiek gesind wees teenoor enige nie-liggaamlike identiteit.

Dit is ook opmerklik dat die Evangelie van Tomas daarnaas op 'n prominente plek (Log 12) ook na Jesus se broeder Jakobus verwys. Hy het moontlik ou tradisies bewaar – veral omdat hy reeds in die jaar 62 om die lewe gebring is.

Ten opsigte van sy oorsprong is daar net aanwysings in die teks, en daar word tans aangeneem dat die Evangelie van Tomas in Sirië geskryf is. Die teks het moontlik in Edessa ontstaan voordat die stad in 216 by die Romeinse provinsie Sirië ingelyf is. Die apostel Tomas is hier vereer, en volgens 'n legende is sy gebeente in die 3de eeu vanuit Suid-Indië na Edessa gebring.

Die opvallende drievoudige naamvorm in die proloog kom ook in die Handelinge van Tomas en ander werke voor wat hulle oorsprong in Sirië het. Ook die hoë rang wat die apostel Tomas beklee het (vergelyk Logion 13) dui vermoedelik op die teks se Siriese agtergrond.

Sommige navorsers soos A. Baker en G. Quispel het by hulle teksontleding op inhoudelike ooreenkomste gewys: Beeldspraak en gelykenisse praat van die terugkeer na die oospronklike toestand, die opheffing van die gesplete bestaan en die skeidings. Hulle lyk baie op dié van ander bekende Siriese tekste soos die Diatessaron wat teen die middel van die 2de eeu ontstaan het. Die Evangelie van Tomas is moontlik hiervan afhanklik, maar in die algemeen word daar aangeneem dat albei tekste in dieselfde Siriese omgewing ontstaan het en op dieselfde Siriese brontekste berus.

Die sogenaamde kanon van die Heilige Skrifte is tot by die jaar 200 in die Romeinse Ryk saamgestel. Die Evangelie van Tomas het in hierdie periode egter nog nie onder die Christene gesirkuleer nie, en die feit dat dit nie by die kanonieke boeke ingesluit is nie, het ook die kerkvaders se beoordeling van die evangelie beïnvloed.

In sy berig oor die Naassene verwys Hippolytus († 235) na 'n "Evangelie volgens Tomas" en het ook uittreksels uit hierdie werk aangehaal. Omtrent 233 noem Origenes in sy eerste Lukas-homilie naas die Evangelie van Matthias ook dié van Tomas as een van die heterodokse evangelies. Sy getuienis word in 'n Latynse vertaling of parafrase deur Hiëronimus, Ambrosius van Milaan en Beda Venerabilis oorgeneem.

In die Asiatiese gebied het Eusebius van Caesarea 'n Evangelie volgens Tomas by die suiwer heterodokse apokriewe gereken en dit in een groep met die Evangelies van Petrus en Matthias ingedeel. Ook Philippus van Side verklaar omtrent 430 in aansluiting op Eusebius in 'n fragment van sy kerkgeskiedenis dat "die meeste Oues" die Evangelie van Tomas net soos dié van die Hebreërs en dié van Petrus "volledig verwerp" en beweer dat "hierdie skrifte die werke van ketters sou wees".

'n Aantal Griekse outeurs reken 'n "Evangelie volgens Tomas" by die skrifte wat deur die Manigeërs gebruik of – soos hulle soms verseker het – deur hulle geskryf was. Daar is merkwaardige getuienisse van die Pseudo-Leontius en Timoteus van Konstantinopel wat die Evangelie van Tomas albei met die Evangelie van Philippus verbind wat hulle onmiddellik daarna noem. Timoteus onderskei die Evangelie van Tomas uitdruklik van 'n ander apokrief – die kindheidsverhale oor Jesus van Nasaret deur albei werke by sy lys van Manigeïese skrifte te voeg en hulle onder nommer 9 en 13 te ranglys.

Die Pseudo-Gelasiaanse Dekreet sluit by sy katalogus van "libri non recipiendi" ook 'n "Evangelium nomine Thomae, quibus Manichaei utuntur, apocryphum" in. Dit is nie duidelik of daar na die Evangelie van Tomas of die Kindheids-evangelie van Tomas verwys word nie. Dieselfde geld vir nog twee verwysings na 'n Evangelie van Tomas – een in die Stigometrie van Nikephorus en 'n tweede in die "Sinopsis" van die Pseudo-Athanasius.

Die onafhanklike materiaal, wat in die evangelie behandel word, het geen Gnostiese agtergrond nie. As gevolg van herhaalde afskrifte en gewysigde teksherhalings het waarskynlik minder as vyf logië 'n inhoud wat ooreenkom met Gnostiese gedagtes.

Sommige navorsers noem die evangelie se inleiding met beweerde "geheime woorde van Jesus" as 'n bewys vir Gnostiesde invloede. Hierdie inleiding is egter net soos die opskrifte van tekste in die kanon deur die uitgewers of kopiïste van die teks bygevoeg, en kennis is 'n integrale deel van die geloof. Dit is bekend dat die apostel Tomas, wat as 'n moontlike skrywer van die evangelie beskou word, sy standpunte ten opsig van die Christelike geloof nie geheim gehou het nie en hulle selfs in Suid-Indië bekend gemaak het.

Die Evangelie volgens Tomas was sekerlik in Manigeïsme, 'n Gnostiese beweging van die laat 3de en 4de eeu wat ook gedagtes uit die Boeddhisme en Parsisme aanvaar het, bekend en is ook gebruik.





</doc>
<doc id="24958" url="https://af.wikipedia.org/wiki?curid=24958" title="Rastafarianisme">
Rastafarianisme

'n Rastafari of rasta is 'n aanhanger van die Rastafaribeweging. Meeste Rastafaries woon in Wes-Indië, veral in Jamaika.

Sommige Rastafariese groepe onderskryf Ethiopianisme, wat onder meer daarop aanspraak dat Ethiopië deel was van die Bybelse Tuin van Eden en dat Ethiopiërs buite Afrika die "verlore stamme van Israel is". Hulle glo dat die rivier Gihon, een van vier riviere wat uit die Tuin van Eden kom (Genesis 2: 13), deur Ethiopië vloei en dat dit 'n bewys is dat Ethiopië deel was van die Bybelse Eden.
Volgens hulle het die hele vasteland van Afrika eens as Ethiopië bekend gestaan. Die swartmense wat daar gewoon het, het 'n hoogs ontwikkelde kultuur gehad vanwaar die beskawing al met die Nylrivier langs na onder meer Egipte, Griekeland en Rome versprei het.
Die verskillende Bybelse verwysings na Ethiopië word gebruik om 'n antieke verbintenis tussen Israel en Ethiopië te motiveer. In Genesis (hoofstuk 49: 8-12) verklaar God dat Hy die heerskappy oor Sy koninkryk aan die stam van Juda sal toevertrou.
In Psalm 89 word genoem dat God 'n verbond met koning Dawid (uit die geslag van Juda) gemaak het waarvolgens Hy Dawid "… die magtigste koning op aarde" (: 28) gemaak het wie se "… troon vas sal staan so lank as daar 'n hemel is" (: 30).
Ná die besoek van die koningin van Skeba aan Dawid se seun en troonopvolger, koning Salomo (1 Konings 10), is daar vir hulle 'n seun gebore. Hy was Menelik I. Die Ark van die Verbond (Eksodus 37: 1 – 9) is later ook saam met twaalfduisend adellikes en priesters uit Israel na Ethiopië gebring, waar die Koninkryk van God sedertdien deur Dawid se nasaat, Menelik I, gesetel is. Hierdie siening word ook onderskryf deur sommige gelowiges in die Ortodokse Kerk van Ethiopië.
Omdat die mense van hierdie koninkryk in 'n stadium ongehoorsaam was aan God, het Hy toegelaat dat soveel as honderd miljoen van hulle as slawe weggevoer is deur Europese en Arabiese slawehandelaars. In Esegiël 37, Jesaja 43 en Jeremia 23 en 33 beloof Hy dat indien hierdie bannelinge hulle weer tot Hom bekeer, Hy uit die nageslag van Dawid en Salomo (die stam van Juda) iemand sal gee wat Sy Koninkryk op aarde sal herstel en 'n "lig vir die wêreld" sal wees.

In die 1920 het Marcus Garvey, 'n Jamaikaan van geboorte en stigter van die Universal Negro Improvement Association (UNIA), wêreldwyd aandag getrek met sy "terug na Afrika"-beweging vir swartmense. Garvey het swartmense aangemoedig om trots te wees op wie hulle is en selfstandig te raak van blanke heerskappy. Die ontstaan van die swartbewussynsbeweging en burgerlike versetbeweging in die VSA was direkte uitvloeisels van Garvey se werk.
Tydens 'n toespraak het Garvey verklaar: "Kyk na Afrika, waar 'n swart koning gekroon sal word; Hy sal die Verlosser wees" . Enkele jare daarna, op 2 November 1930, is ras Tafari Makonnen gekroon as koning van Ethiopië. Hy het homself die titel gegee van "Keiser Haile Selassie (Krag van die Drie-Eenheid) I, Verowerende Leeu uit die Stam van Juda, Uitverkorene van God en Koning van die Konings van Ethiopië".
Selassie se kroning is onmiddellik beskou as die vervulling van Garvey se voorspelling oor die swart koning en kan in 'n sekere sin gesien word as die amptelike begin van die Rastafariese geloof. Rastafariërs het sy titel effens aangepas en verwys na hom as "Sy Majesteit, Keiser Haile Selassie I, Koning van Konings, Here van Here, Oorwinnende Leeu uit die Stam van Juda, Uitverkorene van God, Lig van die Wêreld, Koning van Sion".
Garvey, wat naas Selassie vandag steeds as die belangrikste figuur in die Rastafariese geloof beskou word, was nooit self 'n Rastafariër nie. Hy het Selassie selfs in die openbaar gekritiseer omdat slawerny na bewering steeds in Ethiopië bedryf is en hom allermins as die "Verlosser" beskou. Garvey het voortgegaan met sy opheffingswerk onder swartmense tot met sy dood in Londen (1940), waarna sy liggaam teruggeneem is na sy geboorteland, Jamaika.

In die tydperk tussen 1930 en die vroeë 1960's, bekend as die "klassieke periode", was die Rastafarianisme 'n Jamaikaanse godsdienstige beweging met min invloed van of na buite.
Soos vandag steeds die geval is, het baie Rastafariërs buite die stede in kampies in die natuur gewoon onder gesag van 'n ouderling of "oudste". Sommige kampe is soortgelyk aan kloosters, met mans en vroue wat apart woon. Ander is in voorkoms en organisasie weer soortgelyk aan statjies in Wes-Afrika.
Die lewe in die statjies is eenvoudig, met ital-kos wat deur die vroue voorberei word, en die rituele rook van ganja om die regte geestelike bewussynsvlak te bereik. Aanvanklik is die Rasta-lokke net deur diegene gedra wat die Nasireër-gelofte (Numeri 6: 2 – 8) afgelê het, maar dit het later gewild geword onder ander Rastas ook.
'n Ander baie interessante ontwikkeling het ook in hierdie tyd in Jamaika plaasgevind. Die Ethiopian World Foundation (EWF), wat vroeër deur Selassie se regering gestig is en nou bande met die Ethiopiese Ortodokse Kerk gehad het, het 'n tak op dié eiland begin. Hierdie tak van die EWF is gou deur Rastafariërs "gekaap", en in die daaropvolgende wisselwerking tussen die twee groepe het die Ortodokse Rastafarianisme amptelik tot stand gekom.
Terselfdertyd is die Ethiopiese Ortodokse Kerk van Ethiopië ook op Jamaika begin, en hoewel alle Rastafariërs nie die ortodokse sieninge aanvaar het nie, is almal tog in mindere of meerdere mate daardeur geraak.

Die een ding waaroor alle Rastafariërs saamgestem het, was dat Haile Selassie "goddelik" was en dat hy die swartmense van oor die wêreld sou help om terug te keer na Afrika (Ethiopië). Hoewel sommige 'n mistieke interpretasie van die terugkeer na Afrika verkondig het ná Selassie se dood, het die Rastas in die begin van almal verwag om self fisiek na Afrika te emigreer. Hierdie verwagting het aan die Rastafarianisme 'n politieke dimensie soortgelyk aan die Sionisme gegee.
Terwyl politieke revolusionêre in die res van die wêreld geskreeu het "mag aan die mense", het "laat my mense gaan" die Rastas se slagspreuk geword. In die laat 1950's en vroeë 1960's het sommige Rastafariërs uit frustrasie omdat die uittog na Afrika nie plaasvind nie, die Rastafariese beginsels van nie-gewelddadigheid laat vaar en in verskeie skietgevegte met Britse troepe in Jamaika slaags geraak.
Dit het wêreldwyd 'n baie negatiewe beeld aan die Rastafarianisme besorg wat eers later, met die gewildheid van reggae-musiek, weer sou verander.
Teen die 1960's het die Rastafarianisme gegroei en het die ideaal om terug te keer na Afrika teoreties nog heel moontlik gelyk vir Rastas. Hoewel die buitewêreld reeds tot beperkte mate kennis geneem het van die geloof en sy doelstellings, was dit egter steeds hoofsaaklik tot Jamaika en die Karibiese Eilande beperk.
Rastafarianisme sou egter voor die einde van die dekade wêreldwyd bekend word met die koms van nuwe "profeet" - Bob Marley.

Die groei van die Ethiopiese Ortodokse Kerk in Jamaika het daartoe gelei dat Haile Selassie op 21 April 1966 op die eiland aangekom het op 'n amptelike besoek. Hierdie dag word sedertdien deur Rastafariërs as 'n spesiale vakansiedag, Grounation-dag, gevier.
Daar bestaan verskillende weergawes van Selassie se indruk van die Rastafariërs tydens sy besoek.
Hy het wel by geleentheid samesprekings gehou met 'n groep Rasta-ouderlinge, maar weer eens is daar verskillende weergawes oor wat tydens hierdie historiese ontmoeting bespreek is. Die meeste weergawes stem wel saam dat Selassie (moontlik juis uit vrees vir 'n massa-emigrasie na Ethiopië) aan die ouderlinge sou voorstel om Jamaika eers "te bou". Hiermee het Selassie, of Jah vir sy volgelinge, tot groot mate baie Rastas se geesdrif gedemp om so gou as moontlik na Ethiopië te emigreer.

Die meeste Rastafariërs is vandag nie baie gesteld op die fyner besonderhede van die leerstellings van hul geloof nie. Hulle glo in die basiese leerstellings van die Rastafarianisme, maar behoort nie noodwendig tot 'n besonderse, georganiseerde groep of orde nie. Daar is egter vandag 'n paar georganiseerde Rastafariese groepe waarvan kennis geneem kan word.
Die "Twaalf Stamme van Israel" (nie verwant aan die swart Hebreër-groep met dieselfde naam nie) is waarskynlik die grootste. Hierdie groep glo dat Haile Selassie in werklikheid Jesus Christus is wat teruggekeer het na die Aarde. Die Wederkoms het dus alreeds plaasgevind.
Volgelinge van "prins" Edward Emmanuel, wat daarop aanspraak gemaak het dat hy een van die Goddelike Drie-eenheid is saam met Haile Selassie en Marcus Garvey, is moontlik die beste georganiseerdes. Dié groep se leerstellings, priesterlike rangorde en liturgie is duidelik omskryf en hulle voer 'n soort kloosterbestaan met sterk ortodokse kenmerke.
Die Sioniste- Koptiese Kerk (Zion Coptic Church) het 'n oplewing in die 1960's beleef toe blanke hippies hulle tot die Rastafarianisme bekeer het. Hierdie groep beskou hulself as 'n wettige ortodokse kerk wat sekere aspekte van die klassieke Rastafariese kultuur aangeneem het. Sekere van die groep se denke grens aan die Gnostisisme. Lede van die Sioniste- Koptiese Kerk word soms gekritiseer omdat sommige van hulle, hoewel hulle nog Rasta-lokke dra en ganja rook, ook finansieel besonder welaf en na bewering van die grootste grondeienaars op Jamaika is.

Daar is na raming tans tussen 200 000 en 700 000 Rastafariërs wêreldwyd. Omdat Rastafariërs nie amptelike kerkgeboue of tempels het nie, daar nie 'n amptelike Rastafariër-publikasie of 'n amptelike organisasie-struktuur is nie, is dit moeilik om presies vas te stel hoe akkuraat hierdie syfer is.
Die land met die grootste aantal Rastafariërs is Jamaika, waar sowat 100 000 van die ongeveer drie miljoen mense die Rastafariese geloof amptelik beoefen Daar is egter takke van die geloof in Engeland, Kanada, die Karibiese Eilande en die VSA. Rastafariërs kom in die meeste lande voor, ook in Afrika-lande en Suid-Afrika. Vandag is daar selfs blankes wat hulself as Rastafariërs beskou en die Rasta-leefwyse aanhang.
Die Rastafarianisme groei steeds in Jamaika, maar aansprake dat ses uit elke tien Jamaikane Rastafariërs is, is waarskynlik heelwat oordrewe. Vir die meeste Rastafariërs is die aanvanklik sterk politieke ideale van hul geloof, insluitend die terugkeer van die swartmense na Ethiopië, vandag nie meer so belangrik nie. Hulle vind eerder aanklank by die alternatiewe, "natuurlike" leefwyse waar gesondheidskos, reggae-musiek en ganja sorg vir 'n eiesoortige "hemel op aarde".

Die volgende stamme van Rastafarnisme word in Suid-Afrika aangetref.



</doc>
<doc id="24959" url="https://af.wikipedia.org/wiki?curid=24959" title="Bob Marley">
Bob Marley

In die laat-1960's en vroeë 1970's het die Rastafarianisme wêreldwyd onverwags nuwe aandag gekry met die toenemende gewildheid van 'n relatief nuwe musiekstyl: reggae. Die "profeet" wat die Rastafariese boodskap deur reggae aan die wêreld sou oordra, was Bob Marley, 'n Jamaikaanse sanger, kitaarspeler en liedjieskrywer.

Marley is op 6 Februarie 1945 gebore as Robert Nesta Marley, en in 1961 stig hy sy eerste groep, The Rudeboys, wat later The Wailers geword het. Met sy meesleurende ritme en sterk lirieke het Marley gou die eerste reggae-musikant geword om internasionale ster-status te bereik. Twee ander lede van The Wailers, Bunny Livingston en Peter Tosh, sou later ook suksesvolle loopbane op hul eie volg.

Reggae is 'n versamelnaam om 'n verskeidenheid van Jamaikaanse musiekstyle te beskryf - "ska", "rock-steady", "poppatop" en "mento". Marley se musiek het ook invloede getoon van die Amerikaanse "rhythm and blues" en Jamaikaanse "folk" en "dub". 

In 1967 het Marley, wat 'n Christelike agtergrond gehad het, hom amptelik tot die Rastafarianisme bekeer en daarna het sy musiek sterk elemente van spiritualisme en mistisisme bevat. Met sy lang Rasta-lokke en openlike voorspraak vir die gebruik van ganja het Marley vir baie jong swartmense oor die wêreld 'n toonbeeld geword van rebelsheid en verset teen die Babilon-stelsel. In sommige van sy liedjies bevorder hy openlik revolusie as 'n metode om persoonlike vryheid te bereik, terwyl ander handel oor liefde of 'n lewe sonder sorge.

In 1976 het Marley 'n groot impak op Europa gemaak tydens 'n toer deur onder meer Engeland, Swede, Nederland en die voormalige Wes-Duitsland. Dieselfde het gebeur tydens 'n daaropvolgende toer deur die VSA, waar sy albums soos Exodus (1977), Kaya (1978), Babylon by Bus (1978) en Uprising (1980) vandag nog gewild is. Bob Marley is op 11 Mei 1981 in die fleur van sy lewe dood aan kanker, maar sy musiek leef steeds wêreldwyd voort.

Hoewel die meeste van Marley en ander reggae-musikante se aanhangers van die musiek gehou het sonder om noodwendig self die Rastafariese geloof te aanvaar, het die Rastafarianisme en die Rasta-boodskap nogtans wêreldwyd bekendheid verwerf. Vir baie swartmense - selfs in Afrika - het reggae-musiek en die Rastafarianisme die simbool geword van vryheid en het hulle daarin hul eie, unieke identiteit ontdek.




</doc>
<doc id="24960" url="https://af.wikipedia.org/wiki?curid=24960" title="Haile Selassie">
Haile Selassie

Selassie is op 23 Julie 1892 naby Hãrer, Ethiopië, gebore en in die Ethiopiese Ortodokse Kerk gedoop as Ras Tafari Makonnen. Hy was 'n kleinneef van die Ethiopiese keiser, Menelik II, en met sy hulp is die keiser se opvolger, Lij Iyasu, in 1916 onttroon en vervang met Zauditu, die keiser se dogter. Met Zauditu se dood in 1930 het Selassie, wat intussen haar hoof- uitvoerende amptenaar geword het, haar opgevolg en self keiser geword.

In 1931 het Selassie 'n grondwet goedgekeur waarvolgens Ethiopië se eerste parlement en regstelsel ingestel is. In 1936 het Selassie tydelik as banneling na Engeland gevlug nadat Italië sy land die vorige jaar binnegeval het. Met Brittanje se hulp is Italië later verslaan en het Selassie in 1942 teruggekeer om sy land te regeer. Hy was daarna onder meer verantwoordelik vir uitgebreide landhervormings, die beëindiging van slawerny (1942) en die verdere uitbreiding van Ethiopië se grondwet (1955). 

Pogings om Selassie se regering omver te werp, is in 1960 suksesvol afgeweer, maar teen 1974 het 'n kombinasie van faktore - soos korrupsie in die regering, swak bestuur, droogte, inflasie en hongersnood - veroorsaak dat Selassie sy volk se steun grootliks verloor het. Hy is gedwing om van die troon afstand te doen en is op 27 Augustus 1975 in Addis Abeba oorlede.

Vir die meeste Rastafariërs was Haile Selassie egter steeds Jah op aarde. Hulle maak daarop aanspraak dat hy die 225ste koning in die vorstehuis van Salomo was, en dat hy daarmee die oudste troon op aarde verteenwoordig het. Hierdie troon is volgens Rastafariërs 3 000 jaar oud (veel ouer as die Britse vorstehuis se sowat 500 jaar). Boonop is Ethiopië die enigste staat in Afrika wat kolonialisme suksesvol afgeweer het. Die kroning van Selassie was dus 'n vervulling van God se belofte aan koning Dawid.


</doc>
<doc id="24961" url="https://af.wikipedia.org/wiki?curid=24961" title="Westelike Provinsie">
Westelike Provinsie

Westelike Provinsie is 'n Suid-Afrikaanse rugbyspan wat in 1883 gestig is. Hulle tuisveld is die Nuwelandstadion in Kaapstad. Spelers dra blou en wit truie met 'n bloedrooi disa-embleem op die bors.

Die Westelike Provinsie neem jaarliks aan die Curriebeker-toernooi deel. Die span het al 33 keer die Curriebeker gewen.



</doc>
<doc id="24962" url="https://af.wikipedia.org/wiki?curid=24962" title="Vrystaatstadion">
Vrystaatstadion

Die Vrystaatstadion (tans bekend as die Toyotastadion en vroeër bekend as Vodacompark weens borgskapredes) is ’n sportstadion in Bloemfontein wat vir rugby en sokker gebruik word. Dit bied sitplek aan 48 000 toeskouers. Dié stadion is in 2009 opgradeer met die oog op die FIFA Sokker-Konfederasiebeker in 2009 en die FIFA Sokker-Wêreldbekertoernooi in 2010 in Suid-Afrika. Tydens die Rugbywêreldbeker 1995 en die Afrikanasiesbeker 1996 is hier ook wedstryde aangebied.
Die Vrystaatstadion is die tuisveld van die volgende spanne:

’n Nuwe hoofpawiljoen is aan die westekant van die stadion teen nagenoeg R40,8 miljoen gebou. In 1985 het omvangryke verbeteringe aan die pawiljoen sowat R3,84 miljoen beloop. Die spreiligte is tot 1 500 lux (ligeenheid) verbeter en die stadion is ook toegerus met ’n noodkragopwekker.



</doc>
<doc id="24973" url="https://af.wikipedia.org/wiki?curid=24973" title="KykNET">
KykNET

kykNET is 'n Afrikaanse TV-kanaal wat deel is van M-Net. Dit word op MultiChoice se DStv-satelliettelevisiediens uitgesaai. Die kanaal is in Oktober 1999 geloods. Die eerste uitsending was op 15 November en die eerste program was "Emma Koe Lê Ma". Op 16 Julie 2014 het DStv aangekondig dat kykNET in hoë-definisie uitgesaai sal word van 12 Augustus 2014 af.

Karen Meiring is vroeg in 2009 as kykNET se kanaalhoof aangestel. kykNET het op 1 Oktober 2012 na kanaal 144 op DStv geskuif.

Op 17 November 1999 word "Kwêla" die eerste keer uitgesaai wat dit een van kykNET se oudste programme maak. 

"Liriekeraai", met Soli Philander as aanbieder en Pedro Kruger en Saranti Rheeders as spankapteine, begin op 15 Januarie 2000. 

Elana Afrika-Bredenkamp skop haar TV-loopbaan af toe sy die aanbieder van die jeugprogram "Jip" word. Haar mede-aanbieder is Henré Pretorius. 

In "40 Dae deur die Delta" wat op 23 April 2002 begin, gaan soek Valiant Swart die oorsprong van die blues in Amerika.

Die kookprogram "Van Pampoen tot Perlemoen" skop op 3 April 2002 af met Sonia Cabano as aanbieder. 

Die sangpaar Johnny & Vivian is in 2003 die eerste wenners van die Zing!-sangkompetisie vir duo's. 

"Song vir Katryn", met die rocker Valiant Swart in die manlike hoofrol, begin op 10 April 2003. Katryn word gespeel deur Therese Benadé. 

Die sepie "Villa Rosa" begin op 4 Oktober 2004. Ná 2283 episodes word die laaste episode op 31 Maart 2016 uitgesaai. 

Die dramareeks "Plek van die Vleisvreters", met Hans Strydom, Tertius Meintjes en Richard van der Westhuizen as drie broers, begin op 15 April 2004. 

Binnelanders begin op 13 Oktober 2005. Die sepie vier in 2018 sy 3000ste episode met Hans Strydom en Nadia Valvekens as die enigste twee spelers wat van dag een betrokke was.

"Amalia", 'n dramareeks uit die pen van Chris Barnard, begin op 14 April 2005. In die rolverdeling is Dawid Minnaar, Marius Weyers, Illse Roos en Anna-Mart van der Merwe. 

"Hier Gaan Ons Alweer", Petri de Wet se visvangprogram, word die eerste keer op 2 Julie 2005 uitgesaai. Die sestiende reeks is in 2017 uitgesaai. 

"Dit Wat Stom Is", 'n dramareeks met die sanger Jan Blohm in die hoofrol, begin op 14 Julie 2005. Ander spelers is Elzabé Zietsman, Milan Murray en Ivan Zimmermann. 

Die musiekkanaal MK, ook bekend as MK89 omdat dit destyds op kanaal 89 uitgesaai is, sien in 2005 die lig. 

"Orion", die eerste TV-reeks wat op een van Deon Meyer se boeke gegrond is, word in 2006 uitgesaai. In die rolverdeling is Neil Sandilands, Albert Maritz en Yvonne van den Bergh. 

Die eerste Afrikaans Idols skop op 28 Mei af. Die aanbieder is Sean Else en die beoordelaars is Mynie Grové, Taliep Petersen en Deon Maas. Die uiteindelike wenner is Dewald Louw. 

"Dryfsand", geskryf deur P.G. du Plessis, begin op 14 April 2007. Die regisseur is Koos Roets en die spelers is Richard van der Westhuizen, Therese Benade, Frank Opperman en Frantz Dobrowsky. 

"Hester en Ester Bester", 'n komedie met Lizz Meiring, Karen Wessels en Marisa Bosman, begin op 7 Julie 2007. 

"Jukebox" saai op 6 April 2008 vir die eerste keer uit. Die aanbieder is Kurt Darren. Pieter Koen neem op 12 Junie 2011 by hom oor. 

Hannon Bothma se "Glam Guru" maak op 8 April 2008 sy debuut. 

"Kruispad", met Justin Strydom, Natania van Heerden en Altus Theart in die rolverdeling, begin op 5 Julie 2008. Dit is die eerste reeks in Deon Opperman se trilogie wat "Hartland" en "Donkerland" insluit. 

"Boer Soek 'n Vrou" se eerste reeks begin op 30 September 2008 met Elma Postma as die aanbieder. Die elfde reeks, met Leah as aanbieder, word in 2018 uitgesaai. Ander aanbieders deur die jare was Minki van der Westhuizen, Angelique Gerber en Nadia Beukes. 

Die dramareeks "Getroud met Rugby" begin oop 7 April 2009. Die reeks word in 2016 'n sepie. 

"Molly en Wors", nog 'n komediereeks van Willie Esterhuizen, begin in 2009. 

In 2010 verdubbel kykNET die tydsduur van sy premie-tydgleuf. 

Die eerste reeks van Vallei van Sluiers begin op 19 April. Die indrukwekkende rolverdeling sluit spelers in soos At Botha, Michelle Burgers en Nico Panagio. 

Op 18 Julie 2010 het kykNET, in samewerking met E.tv se eNuus, saans om 19:00 'n Afrikaanse nuusbulletin begin uitgesaai. Freek Robinson is een van die nuuslesers. 

Die Fiësta-toekenning, 'n kykNET-inisiatief wat die bestes op die ses grootste Afrikaanse kunstefeeste bekroon, word in 2011 vir die eerste keer uitgedeel. 

Die eerste Silwerskermfees word in 2011 op Prins Albert in die Karoo gehou. Die filmfees skuif in 2012 na Kampsbaai waar dit sedertdien elke jaar gehou word. 

Deon Opperman se dramareeks "Hartland" begin op 19 Julie 2011. Onder die spelers is Marius Weyers, Sandra Prinsloo, André Odendaal, Gys de Villiers en Franci Swanepoel. 

Die eerste Ghoema-toekennings, met kykNET as hoofborg, word op 11 Maart 2012 uitgedeel. 

Die musiekkanaal kykNET Nou! begin in 2012 uitsaai en kykNET & Kie begin op 9 April 2013 uitsaai. 

"Die Boland Moorde", met Stian Bam, Brendon Daniels en Vicky Davids, begin op 2 April 2013. "Donkerland", die derde reeks in Deon Opperman se trilogie, begin op 13 Augustus. 

Op 10 Julie 2014 begin die eerste reeks van "Die Republiek van Zoid Afrika". Die aanbieder is Karen Zoid en die eerste gaste is Riaan Cruywagen en Zolani Mahola. 

Die kykNET-Rapport-boekpryse word die eerste keer op 21 November 2014 uitgedeel. 

"Suidooster", die eerste sepie in Suid-Afrika wat in die Kaap afspeel, begin op 16 November 2015 op kykNET én kykNET & Kie uitsaai. 

"Die Boekklub", 'n dramareeks wat op die Karoo-dorp Merweville afspeel, begin op 12 Januarie 2016. Die tweede reeks word in 2017 uitgesaai. 



kykNET het deur die jare verskeie projekte van stapel gestuur. 

Die Fiëstas-toekennings is vir die eerste keer op 3 Februarie 2011 uitgedeel. Die eerste Fiëstas is by die Kunstekaap in Kaapstad gehou. 

2011: Wenners 

Lewensbydrae

Woordkuns – Verna Vels

Musiek – Stefans Grové 

Teater – Cobus Rossouw

Beste opkomende kunstenaar

Moenier Adams – "Afrikaaps"

Beste teaterontwerp

Marthinus Basson – "As die broek pas"

Beste Fiësta-aabieder

Bobby van Jaarsveld

Gewildste musiekgebeurtenis

Hatfield Karnaval

Beste prestasie in ‘n musiekgedrewe produksie

Afrikaaps

Beste solovertolking

Antoinette Kellerman – "As die broek pas"

Beste regie

Nicola Hanekom – "Betésda"

Beste prestasie in klassieke musiek

James Grace – "Around the world in 60 minutes"

Beste manlike byspeler

Theodore Jantjies – "Vaselinetjie"

Beste vroulik byspeler

Bettie Kemp – "Dood van ‘n verkoopsman"

Beste akteur

André Odendaal – "Magspel"

Beste aktrise 

Antoinette Kellerman – "As die broek pas"

Gewildste fees

US Woordfees

Beste nuutgeskepte Afrikaanse opvoering

Nicola Hanekom – "Betésda"

Beste aanbieding

"As die broek pas" 




</doc>
<doc id="24983" url="https://af.wikipedia.org/wiki?curid=24983" title="Samoaanse nasionale rugbyspan">
Samoaanse nasionale rugbyspan

Die Samoaanse nasionale rugbyspan (ook bekend as Manu Samoa) is die verteenwoordigende rugbyspan van Samoa vir mans. Die Samoaanse Rugbyunie word besit deur die geaffilieerde rugbyunies van Samoa. Die naam Manu Samoa is ter nagedagtenis aan ’n beroemde Samoaanse kryger. Die span voer ’n tradisionele krygsdans genaamd "siva tau" uit voor elke wedstryd. Die Samoaanse Rugbyunie was vroeër saam met Fidji en Tonga deel van die Pasifiese Eilande Rugbyalliansie (PIRA). Samoa lê tans 15de op Wêreldrugby se ranglys. Sedert 1996 word die Samoaanse nasionale rugbyspan deur Sir Michael Fay, een van Nieu-Seeland se rykste mense, befonds.

Rugby is in die vroeë 1920’s na Samoa gebring en die beheerliggaam is kort daarna gevorm. Die eerste internasionale wedstryd is in Augustus 1924 teen Fidji gespeel onder die naam Wes-Samoa. Fidji, Tonga en Samoa speel gereeld teen mekaar in toernooie soos die Pasifiese Drienasies, wat Samoa in die debuutjaar in 1982 gewen het. Samoa was van 1924 tot 1997 bekend as, en het ook aan internasionale rugby deelgeneem onder die naam Wes-Samoa.

Samoa het sedert 1991 elke keer vir die Rugbywêreldbeker gekwalifiseer en die land het in 1991 en 1995 daarin geslaag om tot die kwarteindstryd deur te dring. Sedertdien het Samoa nie so goed gevaar in die Wêreldbeker nie. Die span speel in blou truie en wit broeke.

Die Marist Broers het rugby in 1924 na Wes-Samoa gebring en die Wes-Samoaanse Rugbyvoetbalunie is in 1924 gevorm. Op 18 Augustus 1924 het Wes-Samoa hulle eerste internasionale wedstryd teen Fidji in die hoofstad Apia gespeel met die besoekers wat 6–0 gewen het. Die wedstryd is om 7 v.m. gespeel om die Samoane kans te gee om na die tyd te werk en is op ’n veld gespeel wat ’n groot boom op die middellyn gehad het. Die terugkeerwedstryd is met 9–3 deur Samoa gewen om ’n gelykopuitslag vir die reeks te lewer.

In 1954 het Wes-Samoa beide Stille Oseaan-buurlande Fidji en Tonga besoek, maar die span sou nog 20 jaar wag voor ’n toer na Nieu-Seeland onderneem is. Die Samoane het een van die agt wedstryde wat hulle op die toer gespeel het, gewen.

Die tradisionele drienasiesreeks tussen Tonga, Fidji en Wes-Samoa is in 1982 begin met Wes-Samoa wat die eerste toernooi gewen het. Wallis het Wes-Samoa besoek en het die toets in Apia met 32–16 gewen. Die toer het gelei tot ’n terugkeerbesoek aan Wallis wat Wes-Samoa se internasionale droogte gebreek het. Wes-Samoa is egter nie na die eerste Rugbywêreldbeker in 1987 genooi nie.

Die volgende jaar is ’n toer van 14 wedstryde na Europa onderneem voor ’n Wêreldbeker uitklopreeks in Tokio wat aan Wes-Samoa ’n plek in die 1991 Rugbywêreldbeker in Brittanje besorg het. Daar het die span ’n groot impak gehad. Nadat hulle Wallis met ’n oorwinning van 16–13 in Cardiff uit die pad gevee het, Argentinië met 35–12 geklop het, en net-net met 3–9 teen die uiteindelike kampioen Australië in hulle poelwedstryd verloor het, het Wes-Samoa, ’n land met ’n bevolking van slegs 160 000 hulle in die kwarteindstryd teen Skotland op Murrayfield bevind. Die Skotte het egter maklik met 28-6 gewen.

In die volgende twee jaar het die span ’n aantal noemenswaardige oorwinnings behaal. Die mees uitstaande prestasie was in die Sewesformaat waar die land die 1993 Hongkong en 1992 Middlesex Sewes gewen het. Die 1995 Rugbywêreldbeker in Suid-Afrika het bewys dat die span inderdaad in die boonste kringe hoort. Die span het weerens die kwarteindstryd gehaal met oorwinnings oor Argentinië en Italië, maar is met 42–14 geklop deur die uiteindelik wenners, die Springbokke. Na die Wêreldbeker het Manu Samoa ’n toer van 13 wedstryde na Engeland en Skotland onderneem waarin hulle met 15–15 gelykop teen Skotland gespeel het en met 9–27 teen Engeland verloor het.

Met rugby wat in 1995 ’n professionele sportsoort geword het, was dit noodsaaklik vir Samoa om ’n nuwe administratiewe struktuur te ontwikkel. Dit is moontlik gemaak deur ’n samevoeging van kragte tussen Fay Richwhite en die Wes-Samoaanse Rugbyunie om Manu Samoa Rugby Beperk te vorm wat nou die span se sake hanteer. Samoa het met onaangetaste eer uit die 1999 Rugbywêreldbeker gestap na ’n skokoorwinning van 38-31 teen die gasheerland Wallis in die poelfase van die toernooi. Die span het weer in die kwarteindstryd verloor, hierdie keer weer teen Skotland.

Samoa het vir die 2003 Rugbywêreldbeker gekwalifiseer nadat hullenaelskraap met 16–17 teen Fidji verloor het toe Earl Va’a ’n strafskop in beseringstyd misgeskop het. Hulle het egter herstel om Tonga tuis en weg te klop en deur wraak te neem op die nederlaag teen Fidji met ’n oorwinning van 22–12 in Nadi. In daardie jaar moes Samoa tevrede wees met ’n derde plek in ’n sterk poel wat Engeland en Suid-Afrika ingesluit het. In een van die wedstryde van die toernooi het hulle vir die meeste van die wedstryd voorgeloop voor hulle teen die uiteindelike wenners, Engeland met 22–35 verloor het.

Samoa het vir die 2011 Rugbywêreldbeker gekwalifiseer deur Papoea-Nieu-Guinee op 18 Julie 2009 met 73–12 in Port Moresby te klop. Hulle het met ’n gemiddeld van 188–17 oor twee wedstryde gewen nadat hulle die vorige week met 115–7 op Apiapark gewen het.

Samoa het hul voorbereiding vir die 2011 Rugbywêreldbeker afgeskop met ’n oorwinning van 32–23 oor Australië wat die tweede posisie op die wêreldranglys beklee het.

Wes-Samoa se prestasie in die 1991 Rugbywêreldbeker is geïnspireer deur hulle hulpafrigter Bryan Williams, ’n Nieu-Seelandsgebore Somoaan en All Black-held van die 1970’s. Die wêreldbekerspan van 1991 het baie Nieu-Seelandsgebore en -opgeleide spelers ingesluit. Die aansporing hiervoor was Aucklandse stut Peter Fatialofa wat in 1989 die eerste Nieu-Seeland-gebaseerde speler geword het wat besluit het om vir Samoa te speel. Teen die tyd van die 1991 Wêreldbeker het verskeie ander Nieu-Seelandsgebore Samoane soos Pat Lam, Stephen Bachop, Frank Bunce en Apollo Perelini hulle by hom aangesluit. Dit was in die tyd dat spelers van Samoaanse afkoms, die kinders van die massa-migrasie van die 1960’s en 1970’s, beegin het om golwe in Nieu-Seelandse rugby te maak. Sommige, soos Michael Jones, is in Nieu-Seeland gebore terwyl ander soos Inga Tuigamala op ’n vroeë ouderdom na Samoa geïmmigreer het. Die aantal Samoaansgebore spelers wat die All Blacks verteenwoordig het, het in die 1990’s toegeneem. Baie van die spelers het in Nieu-Seeland grootgeword en daar skoolgegaan en het hulle rugbyvaardighede in die strawwe Nieu-Seelandse skolekompetise geslyp. Mils Muliaina, Jerry Collins, Isaia Toeava en Casey Laulala is net ’n handvol van die baie Samoaansgebore spelers wat gekies is om Nieu-Seeland te verteenwoordig.

In die afgelope tyd het Nieu-Seelanders van Samoaanse afkoms sleutelspelers vir die All Blackspan geword, insluitend voormalige All Black-kaptein Tana Umaga. In sommige toetswedstryde tydens hulle 2005 Grand Slam-toer van die Tuisnasies het Nieu-Seelandse spanne talle spelers van Samoaanse afkoms ingesluit. Nieu-Seelandsgebore spelers van Somaanse afkoms het ook weer vir Samoa gespeel, soos Earl Va’a, Pat Lam en Lome Fa’atau.

Die rugbyverhouding tussen Nieu-Seeland en Samoa is ongetwyfeld ’n ingewikkelde aangeleentheid. Noue bande bestaan tussen die twee lande wat vir die eerste maal gevorm is met die aanvangs van die Polinesiese migrasie na Nieu-Seeland in die laaste helfte van die 20ste eeu. Baie spelers wat vir Samoa mag speel het besluit om vir die All Blacks te speel as gevolg van die ooglopende sport en finansiële voordele wat dit vir hulle inhou. As gevolg van bestaande internasionale reëls kan Samoane wat hulle tot Nieu-Seelandse verteenwoordiging verbind het, nie meer vir kleiner nasies soos Samoa speel wanneer hulle nie meer span kry nie.

In die Rugbywêreldbeker 2007|2007 Rugbywêreldbeker]] was daar 14 Nieu-Seelandsgebore spelers in die Samoaanse span en vyf Samoaansgebore spelers in die Nieu-Seelandse span. Die enigste span wat meer buitelandsgebore spelers ingesluit het was Italië met 15.



</doc>
<doc id="24995" url="https://af.wikipedia.org/wiki?curid=24995" title="Tydlyn van die Tweede Wêreldoorlog">
Tydlyn van die Tweede Wêreldoorlog

Hier volg 'n tydlyn van die gebeure tydens die Tweede Wêreldoorlog.


</doc>
<doc id="24996" url="https://af.wikipedia.org/wiki?curid=24996" title="Vaardigheidsontwikkeling">
Vaardigheidsontwikkeling

Vaardigheidsontwikkeling is 'n benadering wat daarop mik om 'n raamwerk te voorsien om werkplek- en sektorale strategieë te ontwikkel en te implementeer ten einde die vaardighede van werkers te verbeter. Deel van die strategie is 'n heffing vir die ontwikkeling van vaardighede, wat 'n som geld is wat werkgewers aan die Suid-Afrikaanse Inkomstediens (SAID) moet betaal vir die ontwikkeling van vaardighede van hul werknemers.

Die heffings wat aan die SAID betaal word, word in 'n spesiale fonds gestort. Tagtig persent van die geld in hierdie fonds word onder die verskillende Sektorale Onderwys- en Opleidingsowerhede (SOOO's) versprei, en die ander twintig persent word in die Nasionale Vaardigheidsfonds gestort. Die SOOO's betaal toekennings aan die werkgewers wat 'n fasiliteerder vir vaardigheidsontwikkeling in diens neem. Die Nasionale Vaardigheidsfonds befonds projekte vir die ontwikkeling van vaardighede wat nie onder die beheer van die SOOO's val nie.

Werkgewers kan vyftig persent of meer van die heffings wat hulle aan die SAID betaal het, terugkry. Dit is geld wat van die SOOO of die Nasionale Vaardigheidsfonds afkomstig is, en gebruik word vir opleiding en die ontwikkeling van die vaardighede van hul eie werknemers.

Die Nasionale Vaardigheidsfonds beoordeel die implementering van die Nasionale Vaardigheidsontwikkelingstrategie.


</doc>
<doc id="24997" url="https://af.wikipedia.org/wiki?curid=24997" title="Verdamping">
Verdamping

Verdamping is 'n proses waarin 'n vloeistof in 'n gas of damp verander. Al die deeltjies van 'n stof is gedurig in 'n staat van beweging. Die intermolekulêre kragte hou die molekule van die vloeistof bymekaar. Die molekule beskik egter oor kinetiese energie wat hulle aan die beweeg hou. Temperatuur is 'n maatstaf van die gemiddelde kinetiese energie van die molekule. Die molekule beweeg nie almal ewe vinnig nie, daarom word daar van 'n "gemiddelde kinetiese energie" gepraat. Sommige molekule beweeg vinniger as die gemiddeld, terwyl ander weer stadiger beweeg. Dit is die molekule wat vinniger beweeg wat sal verdamp.

Die molekule in 'n vloeistof met kinetiese energie wat hoër is as die gemiddeld, sal die intermolekulêre kragte te bowe kom en na die oppervlak van die vloeistof ontsnap. As die vloeistof in 'n oop houer is, kan die molekule in die lug ontsnap. Verdamping vind plaas as die meer energieke molekule van die oppervlak van die vloeistof ontsnap. Aangesien dit die meer energieke molekule is wat verdamp, bly die minder energieke molekule agter. Dit beteken dat die gemiddelde kinetiese energie van die oorblywende molekule in die vloeistof afneem. Gevolglik sal die temperatuur van die vloeistof ook afneem.

Die verdamping van water word evaporasie genoem. Dit is deel van 'n natuurlike proses wat op Aarde as die waterkringloop bekend staan. Evaporasie vind plaas as die Son water, ys of sneeu verhit en dit as waterdamp in die atmosfeer opgeneem word.


</doc>
<doc id="25007" url="https://af.wikipedia.org/wiki?curid=25007" title="Freevo">
Freevo

Freevo is 'n oopbronsagtewareprogram wat op Linux- en BSD-bedryfstelsels gebruik kan word om 'n tuisteaterstelsel (Engels: home theater system) te bedryf.

Die tuisteater word dan aan 'n TV-stel gekoppel om programme op te neem en later te speel en ook om ander media (foto's, musiek en video's) op die TV beskikbaar te stel. 'n Gewone afstandbeheer kan gebruik word om die tuisteater te beheer.

'n Afrikaanse vertaling is beskikbaar sodat Afrikaanssprekendes die program makliker kan gebruik.

Ander tuisteaterstelsels wat soortgelyke funksionaliteit bied:



</doc>
<doc id="25009" url="https://af.wikipedia.org/wiki?curid=25009" title="Josip Broz Tito">
Josip Broz Tito

Josip Broz Tito (Serwo-Kroaties: Јосип Броз Тито; 7 Mei 1892 - 4 Mei 1980) was die leier van die Sosialistiese Federale Republiek van Joego-Slawië van 1945 tot sy dood. Tydens die Tweede Wêreldoorlog het Tito die anti-fascistiese versetbeweging, die Joego-Slawiese Partisane, georganiseer. Later was hy ’n stigterslid van Cominform, maar 'n teenstander van die Sowjetunie se invloed (sien Titoïsme), en word hy een van die stigters en voorstanders die Beweging van Onverbonde Lande. 

Hy is gebore in Kumrovec, Kroasië, toe deel van Oostenryk-Hongarye, as die sewende kind van Franjo en Marija Broz. Sy pa, Franjo Broz, was ’n Kroaat, terwyl sy ma, Marija, ’n Sloween was. 

Hy word opgeroep in die Oostenrykse-Hongaarse Leër en neem deel aan die Eerste Wêreldoorlog. Ná die oorlog het hy aangesluit by die Kommunistiese Party van Joego-Slawië en betrokke geword by die vakbondbeweging. Na Nazi-Duitsland Joego-Slawië tydens die Tweede Wêreldoorlog ingeval het, het Tito die Joego-Slawiese anti-fascistiese versetbeweging gelei, wat bekend gestaan het as die Joego-Slawiese Partisane. 

Die Partisane was uiteindelik seëvierend oor beide die Duitsers en die nasionalistiese Serwiese Tsjetniks. Na die oorlog was Joego-Slawië aanvanklik polities 'n bondgenoot van die Sowjetunie, maar in 1948 beëindig Tito sy verhouding met Stalin oor die vraagstuk van ekonomiese onafhanklikheid. 

Hy was een van die stigterslede van die Beweging van Onverbonde Lande in 1961, saam met Gamal Nasser van Egipte, Jawaharlal Nehru van Indië, Sukarno van Indonesië, en Kwame Nkrumah van Ghana. Hy sterf in 1980 in Ljubljana, drie dae voor sy 88ste verjaarsdag.

Nadat Josip Broẑ in 1920 teruggekeer het na Joego-Slawië, wat intussen onafhanklik geword het, het hy lid van die Kommunistiese Party geword. Die party is egter kort daarna verbied en hy het toe aan ondergrondse partybedrywighede deelgeneem, wat in 1928 uitgeloop het op 'n vonnis van 5 jaar tronkstraf. 

Na sy vrylating in 1934 het Broẑ die naam Tito aangeneem. In dieselfde jaar het hy sekretaris van die Sentrale Komitee van die Kommunistiese Party geword en kort daarna sekretaris van die hoogste politieke liggaam, die Polit-buro. 

Die Joego-Slawiese Partyleiers was in die middel dertigerjare vir lang tye in Moskou, waar byna al die lede van die Sentrale Komitee tydens die suiwerings van 1937 ver- moor is. Tito het die terreur egter oorleef, en in 1937 het Stalin hom selfs tot hoofsekretaris van die Joego-Slawiese Kommunistiese Party benoem. Die benoeming is eers in 1940 op 'n geheime partykongres bekragtig.

Op 6 April 1941 het die leërs van Duitsland, Italië, Hongarye en Bulgarye Joego-Slawië binnegeval, en kort daarna was die land beset. Die Kommunistiese Partyleiers was onseker oor hoe hulle op die inval moes reageer, aangesien die nie-aanvalsverdrag tussen Duitsland en die Sowjetunie en die Volksfrontpolitiek van die Komintern aktiewe verset teen die Fascisme verbied het. 

Toe die Sowjetunie op 22 Junie 1941 self binnegeval is, het die partisanestryd wat Tito wêreldberoemd gemaak het, ontbrand. Onder sy leiding het die partisaneleër in 'n kort tydjie ŉ massabeweging geword. Die beweging het tussen 1941 en 1943 nie veel steun van die Sowjetunie gekry nie; in 1943 het die Westerse Geallieerdes besluit om Tito in plaas van die ander versetorganisasies te steun.

In teenstelling met die ander Oos-Europese lande het Joego-Slawië daarin geslaag om hom grotendeels self van die Duitse Fascisme te bevry. Anders as in die lande het die Sowjetiseringsproses - die vervanging van 'n demokrasie deur 'n Kommunistiese diktatuur baie vinnig verloop; die sosialistiese bondstaat Joego-Slawië het al in Januarie 1946 tot stand gekom. 

Agter die skerms het daar egter intussen 'n vertrouenskrisis tussen die Joego-Slawiese en Sowjetleiers ontstaan. In 1948 het dit tot uitbarsting gekom en in Junie is Joego-Slawië uit die Korninform gesit. Tito se onbuigsame houding teenoor Stalin het as voorbeeld gedien vir ander Oos-Europese leiers in hulle stryd teen die Sowjetunie se strewe na oorheersing en leierskap. Wat die internasionale politiek betref, het Tito hom sedert die begin van die vyftigerjare vir die samesnoering van die magte van die onverbonde lande beywer. 

Die nasionaliteitsprobleme in sy eie land het hy egter taamlik verwaarloos. Die probleme het teen die einde van die sestigerjare tot ernstige moeilikhede aanleiding gegee. Tito is in 1974 tot lewenslange president van die Joego-Slawiese Kommunistiese Party verkies. Na sy dood op 4 Mei 1980 is die politieke leiding oorgedra aan liggame wat reeds voor sy dood 'n belangrike deel van sy leiding oorgeneem het.

Tito en sy handlangers is verantwoordelik vir die dood van honderdduisende - Rooms-Katolieke, Kroate en Duitse burgerlikes en oorlogsgevangenes. 

"President Truman:"I am told that Tito murdered more than 400 000 of the opposition in Yugoslavia before he got himself established there as a dictator"".




</doc>
<doc id="25010" url="https://af.wikipedia.org/wiki?curid=25010" title="Avalon (skiereiland)">
Avalon (skiereiland)

Die Avalon-landengte met 'n wydte van sowat vyf kilometer verbind die skiereiland met die hoofdeel van Newfoundland. Avalon strek tot by die visryke sones naby die Grand Banks, en sy vier baaie (Trinity Bay, Conception Bay, St. Mary's Bay en Placentia Bay) is met hulle vissersdorpies die tradisionele sentrum van Newfoundland se visserybedryf. Avalon besit daarnaas belangrike voëlbewaringsgebiede en geskiedkundige nasionale erfenisgebiede soos "Cape Spear National Historic Site". Kaap Spear is ook die mees oostelike punt van Noord-Amerika

Vissery was eeue lank die ekonomiese basis van Avalon se bewoners, maar aangesien die owerhede gedwing was om die kommersiële visbronne deur visvangkwotas te beskerm kan vissers tans nouliks in hul lewensonderhoud voorsien.

Argeologiese vondse het in 1994 bewys dat die skiereiland reeds sowat vier- tot vyfduisend jaar gelede deur Argaïese Kus-Indiane bewoon is.

Avalon was later een van die eerste gebiede in Noord-Amerika wat deur Europeërs bewoon is; Harbour Grace was oorspronklik 'n Franse nedersetting wat in 1550 gestig is en in 1610 as die hoofkwartier van die berugte seerower Peter Easton gedien het. Trepassey was in die 16de eeu waarskynlik reeds 'n basis waar Baskiese vissers gereeld aangedoen het.

Die eerste Britse nedersetting het reeds in 1610 in Cuper's Cove ontstaan. Sir George Calvert, die 1ste baron van Baltimore, het later 'n groot eiendom op die skiereiland ontvang. Die aanvanklike kolonie Ferryland het tot Newfoundland se suksesvolste permanente nedersetting met eehonderd inwoners gegroei. In 1623 is Calvert se landbesit deur 'n koninklike oktrooi aansienlik uitgebrei en het vervolgens die naam "Province of Avalon" gekry - ""in imitation of Avalon in Somersetshire wherein Glassenbury stands, the first fruits of Christianity in Kingdom of Britain as the other was in that party of America."" Dit was Calvert se wens om van die kolonie 'n toevlugsoord vir Rooms-Katolieke te maak wat in Engeland deur vervolging bedreig is. In erkenning van sy prestasies is Calvert in 1625 tot die 1ste lord van Baltimore verklaar. Die oktrooi het van die provinsie 'n gebied gemaak waarin Calvert absolute gesag uitgeoefen het.

'n Reeks van krisisse en rampe het Calvert in 1629 gedwing om die kolonie te verlaat en hom in die aangenamer klimaat van Maryland te vestig, alhoewel sy gesin Avalon as agente nog tot by die jaar 1637 geregeer het. Die hele eiland Newfoundland is toe volgens 'n nuwe oktrooi aan sir David Kirke en James Hamilton, die 1ste hertog van Hamilton oorhandig.

Calvert se seun Cæcilius Calvert, 2de baron Baltimore, het die nuwe oktrooi betwis en in 1660 amptelike erkenning van die ou oktrooi van Avalon gekry, maar nooit gepoog om die kolonie weer te oorneem nie.

In die 17de eeu het Placentia as die Franse hoofstad op Newfoundland gedien. Die fort Le Gaillardin is in 1692 op 'n heuwel bo-oor die baai opgerig en was die basis vir Franse aanvalle op St. John's.

Vanuit die ou relais-stasie in Heart's Content is in 1866 die eerste telegrafiese boodskappe oor die Transatlantiese Kabel gestuur, terwyl Harbour Grace die uitgangspunt van talle transatlantiese vlugte was. Hier is in 1927 die eerste burgerlike vliegveld in Noord-Amerika geopen. 1932 het die Amerikaanse lugvaartpionier Amelia Earhart hier as eerste vrou 'n transatlantiese vlug begin.



</doc>
<doc id="25021" url="https://af.wikipedia.org/wiki?curid=25021" title="Neutralisasie">
Neutralisasie

Neutralisasie in chemie beteken om oneffektief of onreaktief te maak. Neutrale stowwe het 'n pH van 7. As al die suur in 'n oplossing reageer met al die basis om 'n sout plus water te vorm, sal daardie oplossing neutraal wees met 'n pH van 7. 'n Mens kan 'n indikator gebruik om te sê wanneer 'n oplossing neutraal is en 'n pH van 7 bereik het. Dit is egter nie prakties om gedurig 'n stukkie indikatorpapier in 'n oplossing te doop om die pH te kontroleer nie. Pleks daarvan word 'n indikatoroplossing gebruik. 'n Indikatoroplossing is 'n kleurstof wat van kleur verander sodra die pH verander. Neutralisasie is die kombinasie van waterstofione (H) uit die suur met hidroksiedione (OH) uit die basis, om water (HO) te vorm. In die proses word 'n sout van die orige ione in die basis en suur gevorm.

Party sjampoes bevat sure wat die haarskubbe regop laat staan, sodat al die vuiligheid uitkom, wat aan die hare 'n growwe gevoel gee. Die gebruik van 'n opknapper neutraliseer die suur sodat al die haarskubbe weer platlê. Dit is waarom hare sag en syerig voel ná die gebruik van 'n opknapper.


</doc>
<doc id="25022" url="https://af.wikipedia.org/wiki?curid=25022" title="Basis">
Basis

'n Basis is 'n stof wat met 'n suur reageer om 'n sout en water te vorm. Die tabel hieronder toon enkele basisse en hul chemiese simbole.

Metaaloksiede en -hidroksiede is basisse. Nie alle basisse los in water op nie. 'n Basis wat in water oplos, word 'n alkali genoem.

Basisse kan tuis gebruik word om 'n suur te neutraliseer of om vet op te los.

Tandepasta is 'n voorbeeld van 'n alkalie wat 'n suur neutraliseer. Bakterieë op tande verteer suikers en produseer sure. Die sure los die kalsiumkarbonaat in tande op, en veroorsaak tandbederf (gaatjies in tande wat ook tandpyn meebring). Een effek van die gereelde gebruik van tandepasta is om die suur te neutraliseer en dus tandbederf te voorkom.

Dreinskoonmaker is 'n voorbeeld van 'n alkali wat gebruik word om vette en olie op te los. Olie en vet van kos sit in afvoerpype vas en blokkeer stadigaan pype. Natriumhidroksied reageer met die vette en olie om seep te vorm. Seep is oplosbaar in water en word maklik weggespoel.


</doc>
<doc id="25024" url="https://af.wikipedia.org/wiki?curid=25024" title="Sout (chemiese stof)">
Sout (chemiese stof)

'n Sout is 'n stof wat uit positiewe en negatiewe ione bestaan (onderskeidelik katione en anione). Die belangrikste soort sout is natriumchloried of tafelsout (NaCl), wat in die alledaagse taalgebruik gewoonweg "sout" genoem word.

In 'n vastestoftoestand word die ione van soute deur ioniese binding in 'n kristalrooster vasgehou. Soute is ook die produkte van neutralisasieprosesse.

As soute in water opgelos word, ontstaan elektroliete, wat elektrisiteit kan gelei. Die proses kan vir elektrolise gebruik word.

Soute kan ys smelt, omdat dit die temperatuur wat nodig is om 'n vloeistof te vries verlaag.
As gevolg hiervan word strate soms in die winter met soute behandel.

Ioniese soute dank hulle stabiliteit hoofsaaklik aan die elektrostatiese energie wat met die aantrekking en digpakking van die ione saamhang. 'n Positiewe ioon word in 'n kristal deur 'n aantal negatiewe ione omring en hulle weer deur 'n skil positiewe ione en so verder. Die Madelung-konstante A bepaal hoeveel bindingsenergie 'n bepaalde rooster so bydra. 

Algemeen kan gestel word dat:

Die waarde van r word bepaal deur die afstand tussen die ione. Die faktor formula_2 verteenwoordig die ladings van die kat- en die anioon. Indien formula_2=formula_4 sal die bindingsenergie rofweg viermaal so groot wees as indien formula_2=formula_6. Dit verklaar waarom magnesiumoksied 'n baie hoër smeltpunt het as . Albei stowwe het dieselfde B1-struktuur en die ione het amper dieselfde grootte. Die verskil in oplosbaarheid kan so ook verklaar word. Soute met ione wat 'n lae lading het soos Na-soute of Cl-soute is dikwels oplosbaar. Stowwe soos MgO is minder oplosbaar.

Daar is nogtans uitsonderings op hierdie reël, soos silwerchloried , wat nie goed in water oplos nie. Die binding in hierdie stof is nogtans nie suiwer ionies nie, maar het gedeeltelik 'n kovalente karakter.


</doc>
<doc id="25026" url="https://af.wikipedia.org/wiki?curid=25026" title="Grondwater">
Grondwater

Grondwater is water wat onder die oppervlak van die aarde versamel. As reën die aarde se oppervlak bereik, loop 'n deel daarvan oor die oppervlak weg of val direk in mere, riviere en die oseaan. Die meeste van die reën wat oor land val, trek in die grond in.

Die aarde bestaan uit verskillende soorte rots. Party van dié rotse is poreus, wat beteken dat water daardeur kan loop of sypel. Sandsteen en kalksteen is voorbeelde van poreuse rotse. Ander rotse is sypeldig of ondeurlatend, wat beteken dat water nie deur hulle kan dring of sypel nie. Skalie is 'n voorbeeld van ondeurlatende rots. As reënwater in rotse intrek, sypel dit deur die poreuse rots tot dit 'n ondeurlatende laag bereik. Dit vul dan die poreuse rots. Die boonste laag deurweekte rots word die watertafel genoem. Die vlak van die watertafel wissel na gelang van die seisoen. In die reënseisoen is dit nader aan die oppervlak as in die droë seisoen. Soms is dit op die oppervlak en kry ons staande water. Lae poreuse rots wat grondwater bevat, staan bekend as waterklip of waterdraers. As mens 'n boorgat in waterklip maak, sal mens water na die oppervlak kan bring met 'n windpomp of dieselpomp. Grondwater bevat dikwels soute wat dit ongeskik vir menslike gebruik maak. Dit is dan egter wel drinkbaar vir beeste.



</doc>
<doc id="25027" url="https://af.wikipedia.org/wiki?curid=25027" title="Mandriva Linux">
Mandriva Linux

Mandriva Linux (voorheen Mandrake Linux) is 'n Linux verspreiding wat deur Mandriva (eens Mandrakesoft) vrygestel word. Die eerste weergawe is in Julie 1998 uitgegee en was gebaseer op Red Hat Linux (weergawe 5.1) en KDE (weergawe 1.0). Sedertdien het hulle begin wegbeweeg vanaf Red Hat en oorspronklike sagteware geskryf wat help om stelsels makliker te installeer. Mandriva Linux was oorspronklik geskep deur Gaël Duval, wat ook die mede-stigter van Mandrakesoft was.

Om sagteware te installeer word die urpmi sisteem gebruik, wat spesifiek vir Mandriva ontwerp is.

Mandriva is (soos meeste ander Linux verspreidings) ook in Afrikaans beskikbaar.

Die ontwikkelings weergawe van Mandriva staan bekend as die "Cooker". As die weergawe gereed is word dit vrygestel as die volgende stabiele weergawe.



</doc>
<doc id="25030" url="https://af.wikipedia.org/wiki?curid=25030" title="Prins-Edward-eiland">
Prins-Edward-eiland

Prins-Edward-eiland of Prins-Eduard-eiland (Engels: Prince Edward Island, dikwels kort PEI of P.E.I., Frans: Île-du-Prince-Édouard, Mi'kmaq: Epekwitk of Abegweit) is 'n eiland en Atlantiese provinsie van Kanada. Die eiland, wat dikwels ook die "Tuin in die Golf" genoem word, is die kleinste provinsie in die Kanadese Federasie en vernoem na Prins Edward Augustus, hertog van Kent (1767-1820), die vader van koningin Victoria.

Die halfmaanvormige eiland in die Golf van Sint-Laurens word danksy sy ligging agter die rotskuste van die eiland Newfoundland in die ooste en die Provinsie Nova Scotia in die weste teen die tierende Atlantiese stormwinde beskerm en het gevolglik 'n meer gematigde klimaat as die ander seeprovinsies van Kanada. Prins-Edward-eiland word sedert 1997 deur die Konfederasie-brug met die provinsie Nieu-Brunswyk in die weste verbind.

Prins-Edward-eiland lê in die Golf van Sint-Laurens wes van Kaap Breton-eiland, noord van die skiereiland Nova Scotia (Nieu-Skotland) en oos van New Brunswick/Nouveau-Brunswick. Die eiland strek oor 'n lengte van 224 kilometer, en geen punt lê verder as vyftien kilometer van die oop see of een van die talle baaie af nie.

Die eiland se suidoewer vorm die Northumberland-seestraat. Prins-Edward-eiland het twee stedelike gebiede, waarvan die grootste rondom die sentraal geleë Charlottetown-hawe met die hoofstad Charlottetown aan die suidkus ontwikkel het. Die gebied sluit die voorstede Cornwell en Stratford in. Summerside Harbour is die sentrum van 'n kleiner stedelike gebied aan die suidkus rondom die stad Summerside, sowat 40 kilometer wes van Charlottetown Harbour. Soos alle ander natuurlike hawens op die eiland is ook Charlottetown en Summerside Harbour deur sogenaamde rias geskep.

Danksy die asuurblou van sy hemel en water, die wit en rooskleurige sandstrande, sy rooi rotse en aarde, sy groen weivelde en bosse en die groot menigte pers lupines wat hier bloei het die eiland veral vanweë sy pragtige natuurskoon tot 'n gewilde toeristebestemming vir Kanadese ontwikkel, alhoewel buitelandse toeriste nog skaars is. Watersport, gholf, eko-toerisme en toere is die gewildste aktiwiteite. Die Franse ontdekkingsreisiger Jacques Cartier, wat die eiland in 1534 ontdek het, het dit as 'n paradys beskryf.

Die landskap het in die laat-Victoriaanse tydperk die skryweres Lucy Maud Montgomery geïnspireer om haar bekende roman "Anne of Green Gables" te skryf. Ook die gewilde Kanadees-Amerikaanse televisiereeks "Road to Avonlea", wat deur Lucy Maud Montgomery geïnspireer is, speel op die eiland af en is hier geskiet.

Die vrugbare grond in die middel van die eiland maak van die landbou die belangrikste ekonomiese sektor. Aartappels van Prins-Edward-eiland is orals in Kanada gewild en verteenwoordig sowat 'n derde van Kanada se jaarlikse aartappeloes. So word byvoorbeeld jaarliks 1,5 miljoen ton se aartappelskyfies (slaptjips) vir Noord-Amerikaanse kitskosrestaurante geproduseer. Wodka word ook van die plaaslike aartappels gestook.

Die landelike gebiede van die eiland word deur dorpies en kleinskaalse boerderye oorheers. In die afgelope jare het die konsolidasie en modernisering van kleiner plase die belangrikheid van industriële boerdery-ondernemings laat toeneem.

Danksy die warm water van die Golf van Sint-Laurens rondom die eiland is sy klimaat milder en sy lug vogtiger as dié van die Kanadese vasteland. Aangesien die warme Golfstroom digby die eiland vloei styg watertemperature in die somer gereeld bo 20 °C - die warmstes in Noord-Amerika noord van die Amerikaanse deelstaat Florida.

Die gemiddelde jaarlikse reënval is 868 millimeter en die gemiddelde jaarlikse sneeuval 340 sentimeter. Die gemiddelde temperatuur is 19 °C in Julie en -7 °C in Januarie.

Die somers op Prins-Edward-eiland is warm, maar nouliks bedompig. Die kwik styg bedags tot meer as 20 °C, met maksimale temperature van sowat 32 °C, maar word steeds deur 'n vars bries versag. Julie en Augustus is die warmste en droogste maande van die jaar.

Die winters is soms baie koud met temperature tussen -3 °C en -11 °C. Sneeuvalle begin in November, en die eiland is gewoonlik tot by April met 'n sneeulaag bedek. Vanweë die winterstorms is skole en besighede dikwels vir 'n kort periode gesluit.

Die lente met sy kleureprag begin in laat Mei en vroeë Junie met temperature tussen 8 en 22 °C. Dit is die tyd wanneer krewe gevang word. Die herfs word deur klaar weer gekenmerk. Namiddae in September is soms nog baie warm, maar die nagte word al kouer. Die kwik styg net soos in die lente tot tussen 8 en 22 °C. Terwyl die oestyd begin en tot November voortduur, pronk die landskap met sy karmosyn kleure.

Die oorspronlike bewoners van Prins-Edward-eiland was Mi'kmaq-Indiane wat die eiland Abegweit genoem het (letterlik "Land wat op die golwe gewieg word"). Volgens hulle mitologie is die eiland deur die Groot Gees soos 'n halfmaan uit donker rooi klei gevorm en op die Blou Waters geplaas.

Die eerste Europeër wat die eiland ontdek het was die Franse seevaarder Jacques Cartier in 1534. Sy landgenoot Samuel de Champlain het die eiland in 1603 "Île Saint-Jean" genoem. Die eerste Franse setlaars het hulle egter eers in die vroeë 18de eeu op die eiland gevestig. Die eiland was deel van die Franse kolonie Akadië, en sy sowat 1 000 bewoners is gevolglik Akadiërs genoem.

As gevolg van die koloniale oorlog tussen Frankryk en Groot-Brittanje is talle Akadiërs in 1755 deur die Britte verdryf. In 1758 het generaal Jeffery Amherst aan Britse soldate onder die bevel van kolonel Andrew Rollo die bevel gegee om die eiland in te neem, en 'n groot aantal Akadiërs is gedeporteer. Baie van die vlugtelinge het later na Louisiana geëmigreer, terwyl sommige setlaars op die eiland aangebly en ander vanuit die vasteland teruggekeer het. Vandag is sowat 17 persent van die eilanders van Franse afkoms, en baie van hulle het hul ou dialek en tradisies bewaar. Tans is sowat elf persent van die eilanders Franssprekendes.

In 1763 het Frankryk die eiland amptelik aan Groot-Brittanje afgestaan. Die nuwe Britse kolonie "St. John's Island" (wat ook as "Island of Saint John" bekend gestaan het, het 'n aantal avontuurlike Victoriaanse gelok wat deur die pragtige natuurskoon bekoor is. Die eiland het reeds in die 18de eeu 'n gewilde vakansiebestemming en rusplek vir Britse adellikes geword.

In 1798 het Groot-Brittanje die kolonie se naam gewysig tot Prins-Edward-Eiland om dit van eenderse name in die Atlantiese kusgebied soos dié van die stede Saint John en St. John's te onderskei. Met die nuwe naam is die vierde seun van koning George III, Prins Edward Augustus, die hertog van Kent (1767-1820) en vader van koningin Victoria, vereer wat destyds 'n bevelhebber van Britse troepe in Halifax (Nova Scotia) was.

In September 1864 het Prins-Edward-eiland as die gasheerstaat van die Charlottetown-konferensie opgetree - die eerste vergadering in 'n proses wat uiteindelik tot die aanvaarding van die Artikels van die Konfederasie en die skepping van Kanada in 1867 gelei het. Prins-Edward-Eiland het die voorwaardes van die vereniging as ongunstig vir homself beskou en verkies om in 1867 nog nie by die konfederasie aan te sluit nie en liewer 'n deel van Groot-Brittanje en Ierland te bly. In die laat 1860's het die kolonie verskeie opsies ondersoek, waaronder die moontlikheid om 'n selfstandige domininium te word of om by die Verenigde State aan te sluit. In verband met die laasgenoemde opsie, waarin die Verenigde State belang gestel het, is Amerikaanse afvaardigings onthaal.

In die vroeë 1870's het die kolonie vanweë sy ontevredenheid met Groot-Brittanje se "Colonial Office" ook onderhandelinge met die VSA begin. Kanada se eerste minister, sir John A. Macdonald, was in 1873 besorg oor die Amerikaanse ekspansionisme en die politieke gevolge wat die sogenaamde Pasifiese Skandaal sou inhou en het gevolglik met Prins-Edward-eiland oor die kolonie se toetrede tot die konfederasie begin onderhandel. Die federale regering van Kanada het ingestem om Prins-Edward-eiland se skuldlas uit die spoorwegprojek te dra en finansiële steun aan die eiland te verleen wat destyds besig was om die laaste landsbesit onder pag van die eienaars op te koop. Op 1 Julie 1873 het die eiland by die Kanadese Konfederasie aangesluit.

As die gasheerstaat van die konfederasie se eerste vergadering verwys Prins-Edward-eiland na homself trots as die "Geboorteplek van die Konfederasie" en pronk met verskeie geboue, 'n veerboot en die Konfederasie-brug - met 'n lengte van veertien kilometer die langste ter wêreld wat oor ysbedekte waters span - wat almal die troste verwysing na die konfederasie in hulle name dra. Die bekendste gebou in die provinsie met 'n dergelike erenaam is die "Confederation Centre of the Arts", wat ter geleentheid van die eeufeesviering van die Charlottetown-konferensie deur die tien provinsiale en die federale regering aan die Prins-Edward-eilanders geskenk is. Hierdie kunssentrum in Charlottetown is as 'n nasionale monument ter ere van die "Vaders van die Konfederasie" opgerig.


</doc>
<doc id="25038" url="https://af.wikipedia.org/wiki?curid=25038" title="Charlottetown">
Charlottetown

Charlottetown (IPA: /'ʃɑɹ.lɪ.taʊn/) is die hoofstad van die Oos-Kanadese provinsie Prins-Edward-Eiland met 32 174 inwoners volgens die sensus van 2006. Die agglomerasie van Charlottetown huisves met 58 625 mense meer as 'n derde van die provinsiale bevolking. Die stad is in 1855 geïnkorporeer en het in 1885 stadstatus verkry. Charlottetown dien ook as die administratiewe setel van die distrik Queens County. 

Die stad is in 1720 deur Franse onder die naam "Port La-Joye" gestig. Nadat die nedersetting in 1758 onder Britse heerskappy gekom het, is die naam ter ere van koningin Charlotte van Mecklenburg-Strelitz, die eggenote van koning George III, gewysig tot Charlottetown. Die stad, wat nog steeds met talle statige Victoriaanse huise pronk, het 'n belangrike rol in die Kanadese geskiedenis gespeel: In die huidige "Province House", 'n sandsteengebou wat in 1847 opgerig is en vandag as setel van die provinsiale parlement dien, het in 1864 die sogenaamde "Vaders van die Konfederasie van Brits-Noord-Amerika" tydens die Charlottetown-konferensie vergader. Vyftien afgevaardigdes uit Nieu-Brunswick, Nova Scotia en Prins-Edward-Eiland het destyds die "Maritime Union" gestig - 'n eerste stap in die rigting van 'n verenigde Kanada.


</doc>
<doc id="25040" url="https://af.wikipedia.org/wiki?curid=25040" title="Outremont">
Outremont

Outremont is 'n arrondissement (stadswyk) van die Kanadese metropool Montreal (Quebec) wat uit die gelyknamige voormalige stad bestaan. Dit is die tradisionele woonbuurt van Franssprekende welgesteldes en van 'n groot deel van die plaaslike Hasidiese Joodse gemeenskap. Outremont is die kleinste arrondissement van Montreal met 'n oppervlakte van 3,84 vierkante kilometer en 'n bevolking van 23 566 (in 2011).

Outremont was oorspronklik 'n selfstandige stad wat eers in 2002 saam met ander stede by Montreal ingesluit is. Die buurt lê noord van Montreal se middestad en aan die noordelike kant van die Mont-Royal (die buurt se naam beteken in Frans letterlik "anderkant die berg"). Die bergspits vorm ook Outremont se noordwestelike grens, terwyl dit in die noordooste deur Villeray-Saint-Michel-Parc-Extension en Rosemont-La Petite Prairie, in die ooste deur Le Plateau-Mont-Royal en die Mile-End-distrik, in die suide deur Ville-Marie en in die weste deur Côte-des-Neiges-Notre-Dame-de-Grâce begrens word. Die Mont-Royal-begraafplaas lê in die suidooste van Outremont.


</doc>
<doc id="25042" url="https://af.wikipedia.org/wiki?curid=25042" title="Boulevard Saint-Laurent">
Boulevard Saint-Laurent

Die Boulevard Saint-Laurent, wat plaaslik ook as "la Main" ("die Hoofstraat") bekendstaan, is 'n groot winkelstraat wat in noord-suidelike rigting deur die Kanadese metropool Montreal loop. Vroeër het talle immigrante hulle langs die "boulevard" gevestig en 'n groot aantal klein winkels en restourante geopen. Sedert 1905 verdeel die straat Montréal in twee helftes - die oostelike ("l'Est") en die westelike stadsgebied ("l'Ouest"). Ten opsigte van die straatname in hierdie gebiede dui die agtervoegsels "Est" en "Ouest" hulle oostelike of westelike rigting aan.

Die owerhede het in 1792 vir die eerste keer die stadsgebied presies afgebaken om sodoende die stemdistrikte vir verkiesings te kan vaslê. Die gebied het 'n uitgestrekte vierhoek tussen die rivier en die huidige Atwater-, Duluth- en Frontenac-strate behels. In hierdie tydperk het reeds twee derdes van die bevolking in voorstede buite die stad se versterkings gewoon wat nou by die stadsgebied ingesluit is. Die noordelike voorstad Saint-Laurent was die mees digbevolkte en die snelste groeiende.

Die opdeling van die stadsgebied is destyds danksy die Saint-Laurentstraat vergemaklik, en vanaf hierdie tydperk het die bewoners begin om hulle met hul onderskeidelike woonbuurte "Est" en "Ouest" te identifiseer. Die opdeling het destyds nog nie regtig met die etniese karakter van die buurte ooreengekom nie. Etniese woongebiede het eers met die Ierse woonbuurt ná die jaar 1825 geleidelik ontstaan.

Oor die hele 19de eeu het die Engelssprekende burgery na die noordweste van die ou stadskern verhuis, die Franssprekende kleinburgery na die noorde, en die werkersklas na die ooste en suidooste, terwyl nuwe aankomelinge hulle in die sentrale korridor langs die spil van Saint-Laurentstraat gevestig het. In sommige van die oostelike strate het Franssprekende migrante 'n nuwe tuiste gevind, terwyl Engelssprekende immigrante hulle by voorkeur in die strate wes van Saint-Laurentstraat gevestig het. In dieselfde tydperk het die tekstielnywerhede geleidelik langs Saint-Laurentstraat na die noorde verhuis.

In 1908 het die Notre-Dame-orde na die hoek van Sherbrooke- en Atwater-straat verhuis. Sy klooster in die Notre-Damestraat wat die Saint-Laurentstraat in suidelike rigting geblokkeer het, is in 1911 afgebreek om sodoende plek te maak vir die verlenging van die straat tot by die rivier.

Die Boulevard Saint-Laurent vorm vandag slegs 'n simboliese skeidingslyn tussen die Franssprekende bewoners in die ooste en Engelssprekende gemeenskappe in die weste. Die verdeling in taalgroepe bestaan tans nie meer nie, en mense uit alle taalgroepe woon nou aan weerskante van die "boulevard", alhoewel die belangrikste Engelssprekende woonbuurte nog steeds in die weste lê.

'n Aantal plaaslike instellings soos die bekende Hebreeuse slagtery en restourant "Schwartz' Delicatessen" of "Supermarché Warshaw" is gestig toe Jiddisj nog die derde belangrikste omgangstaal in Montréal was.


</doc>
<doc id="25052" url="https://af.wikipedia.org/wiki?curid=25052" title="Hoorn">
Hoorn

Hoorn, Westfries: "Hoarn", is 'n stad in die streek Westfriesland, provinsie Noord-Holland, Nederland. 


</doc>
<doc id="25055" url="https://af.wikipedia.org/wiki?curid=25055" title="Rugbywêreldbeker 2007">
Rugbywêreldbeker 2007

Die Rugbywêreldbeker 2007 het vanaf 7 September tot en met 20 Oktober 2007 in Frankryk plaasgevind. Dit was die sesde rugbywêreldbeker van die vierjaarlikse rugbywêreldkampioenskap wat deur die Internasionale Rugbyraad (IRR) aangebied word en die derde in die Noordelike Halfrond. Frankryk se bod om die toernooi aan te bied is in 2003 bo Engeland s’n verkies.
Ses-en-tagtig nasies het deelgeneem aan die streekskwalifiserende rondtes wat in 2004 begin het. Die agt kwarteindfinaliste van die Rugbywêreldbeker 2003 het outomaties gekwalifiseer. Twaalf ander lande het by hulle aangesluit vir die poelfase van die kompetisie. Die nasionale rugbyspan van Portugal het vir die eerste keer aan ’n rugbywêreldbekertoernooi deelgeneem.

Twintig nasies het oor 44 dae in 48 wedstryde gespeel. Twee-en-veertig wedstryde is in tien stede in Frankryk gespeel, vier in Cardiff, Wallis, en twee in Edinburg, Skotland. Frankryk het voorheen tydens die Rugbywêreldbeker 1991 en Rugbywêreldbeker 1999 as medegasheer opgetree; albei toernooie is saam met die ander destydse Vyfnasies Engeland, Ierland, Skotland en Wallis aangebied.

Die Rugbywêreldbeker 2007 het begin met ’n wedstryd tussen die gasheer Frankryk en Argentinië op 7 September by die Stade de France in Saint-Denis buite Parys. Die Argentyne het verras deur die gasheer te klop, ’n prestasie wat hulle later sou herhaal toe hulle die bronsmedalje gewen het deur Frankryk op 19 Oktober vir ’n tweede keer te klop. Op 20 Oktober 2007 is die eindstryd ook by die Stade de France gespeel. Suid-Afrika se Springbokke het Engeland met 15 punte teen 6 verslaan wat die land sy tweede Rugbywêreldbekertitel ná 1995 besorg het. Die telling, waarin geen drieë gedruk is nie, is behaal met vier strafskoppe deur Percy Montgomery en een deur François Steyn, teenoor die twee van Engeland se Jonny Wilkinson. Namibië is ná vier nederlae reeds in die poelfase uitgeskakel.

Engeland het in September 2001 aangekondig dat die nasie van plan was om ’n alleenbod vir die aanbieding van die toernooi te loods, sonder die hulp van ander tuisunies. Beide die 1991 en Rugbywêreldbeker 1999 is oor al die tuisunies aangebied met Engeland en Wallis wat onderskeidelik die hoofgashere was. ’n Woordvoerder vir die Engelse Rugbyvoetbalunie (RFU) het verklaar: "Ons is heel gemaklik om dit op ons eie aan te bied. Ons het al die hulpbronne om ’n baie goeie taak te verrig." Frankryk het ook aansoek gedoen om die toernooi alleen aan te bied.

’n Mate van onsekerheid het ontstaan toe beide Engeland en Frankryk uitgenooi is om hulle planne weereens in te dien. Die Internasionale Rugbyraad (IRR) het verklaar dat beide lande aan die voorwaardes van die tenderdokumente in een bod moes voldoen, maar dat ’n tweede opsie alternatiewe idees kon aanbied. Die IRR het verklaar dat "Engeland se oorspronklike voorstel drie planne vir die aanbied van die toernooi gehad het, met ’n tradisionele, nuwe en hibriede formaat wat almal aangebied is. Die Franse bod het, terwyl dit in ander opsigte voldoen het aan die tenderdokument, nie binne een van die 'vensters' geval waarin die IRR ’n toernooi wou aanbied nie". As gevolg hiervan het die IRR beide lande aanbeveel om hulle aanbiedinge weer in te dien, waarvan een aan die tenderdokumente moes voldoen en die ander alternatiewe skemas kon aanbied. Die IRR wou die toernooi van Oktober tot November, of Junie tot Julie hou, terwyl Frankryk se voorstel van September tot Oktober geskeduleer was. Een van Engeland se aanbiedings het die toernooi van 20 nasies (wat tesame met ’n 32-span 'Wêreldnasiesbeker' sou loop) tot 16 verminder en ’n ander het die struktuur van die kwalifiserende kompetisie verander, terwyl nog een voldoen het aan al die tenderbepalings. Tydens die aankondiging in November is Engeland en Frankryk tot 15 Januarie gegun om hulle aanbiedinge oor in te dien.

In April 2003 is aangekondig dat Frankryk die reg verkry het om die toernooi aan te bied. Die IRR het 18–3 ten gunste van Frankryk gestem. Daar was altesaam 21 stemme by die vergadering met Engeland, Skotland, Wallis, Ierland, Frankryk, Australië, Suid-Afrika en Nieu-Seeland wat elk twee stemme gehad het en die Internasionale Amateurrugbyfederasie, Kanada, Argentinië, Japan en Italië wat elk een stem gehad het. Die toernooi is geskuif na die voorgestelde September-Oktober datums, terwyl die toernooistruktuur dieselfde gebly het. Daar is ook aangekondig dat tien Franse stede die wedstryde sou aanbied met die eindstryd by die Stade de France in Saint-Denis buite Parys. Frankryk se eerste minister, Jean-Pierre Raffarin, het verklaar dat "dié besluit illustreer die kwaliteit van ons land en die vermoë om groot sportgeleenthede aan te bied... Hierdie Wêreldbeker sal ’n geleentheid wees om die streke van Frankryk, waar die wonderlike sport rugby diep wortels het, te vertoon."

Die agt kwarteindstrydfinaliste van die Rugbywêreldbeker 2003 – Australië, Engeland, Frankryk, Ierland, Nieu-Seeland, Skotland, Suid-Afrika en Wallis – het almal outomaties gekwalifiseer terwyl die res van die spanne moes kwalifiseer tydens ’n reeks kompetisies wat regoor die wêreld gehou is. Tien van die twintig posisies wat in die toernooi beskikbaar was is gevul deur streekskwalifiseerders, terwyl die oorblywende twee posisies deur heruitdunning gevul is. Die kwalifiseringtoernooi is in vyf streekspoele verdeel: Afrika, Amerikas, Asië, Europa en Oseanië. As die outomatiese klassifiseerders getel word, het meer as 90 nasies in aanmerking gekom vir kwalifisering vir die finale toernooi in Frankryk.

In Julie 2005 is Samoa en Fidji bevestig as kwalifiseerders van Oseanië, as onderskeidelik Oseanië 1 en 2. In Julie van die volgende jaar het Argentinië as Amerikas 1 gekwalifiseer toe hulle Uruguay 26–0 in Buenos Aires verslaan het. Amerikas 2 is in Augustus gevul toe Kanada die VSA 56–7 in Newfoundland geklop het. Die VSA het egter later daarin geslaag om as Amerikas 3 te kwalifiseer nadat die span Uruguay gemaklik in twee seksies in die begin van Oktober verslaan het. In daardie maand het Italië as Europa 1 gekwalifiseer toe hulle Rusland 67–7 in Moskou geklop het om eerste plek in die land se kwalifiseringpoel te behaal; Roemenië het Spanje 43–20 in Madrid geklop en daarmee ook vir die Rugbywêreldbeker 2007 gekwalifiseer as Europa 2.

Namibië het vir hulle derde agtereenvolgende Wêreldbeker gekwalifiseer toe die span Marokko oor twee seksies in November geklop het. In laat-2006 is aangekondig dat die IRR Colombo onttrek het as die ligging vir die finale Asiatiese kwalifiseringstoernooi as gevolg van veiligheidsprobleme. Japan het die enigste Asiatiese toekenning gewen nadat die toernooi na Hongkong geskuif is. Georgië was 14 punte beter as Portugal oor twee seksies om die laaste Europese plek in te neem. Tonga het deur heruitdunning gekwalifiseer nadat die span Korea geklop het.

Die finale plek in Poel C het na Portugal gegaan nadat die span Uruguay gemiddeld 24–23 geklop het. Portugal, wat Uruguay vervang het, se kwalifisering was die enigste verandering in die 20-span lys van die Rugbywêreldbeker 2003. Portugal is ook die enigste geheel-en-al amateurspan wat gekwalifiseer het.

Frankryk het die reg om die Rugbywêreldbeker 2007 aan te bied in 2003 verkry en het vervolgens aangekondig dat vier wedstryde in Wallis, by Cardiff se 74 500 Millennium-stadion, gehou sal word (twee Poel B-wedstryde waarby die Walliese span betrokke was, die wedstryd tussen Fidji en Kanada, en ’n kwarteindstryd). Ierland sou wedstryde in Dublin by Lansdowne Road aangebied het, maar as gevolg van skeduleringskonflikte met die herkonstruksie van die stadion het die land besluit om nie deel te neem aan die aanbieding van die Rugbywêreldbeker 2007 nie.

Twee Poel C-wedstryde is by Edinburg se Murrayfield-stadion gehou. Omstredenheid het in laat-2004 ontstaan toe mediaberigte gespekuleer het dat die Skotse Rugbyunie van die wedstryde wou verkoop. Die gerug het byna ’n jaar later weer die rondte gedoen, wat die SRU gedwing het om ’n uitspraak oor die aangeleentheid te maak. Indien Skotland sou onttrek, het Wallis belangstelling getoon in die oorname van Skotland se toegewysde wedstryde. Daar is in April 2006 bevestig dat Skotland tog die wedstryde sou aanbied. Die Rugbywêreldbeker 2007 het heelwat meer toeskouerkapasiteit as wat die geval in die Rugbywêreldbeker 2003 was: die kleinste stadion vir die 2007-toernooi het sitplek vir 33 900 toeskouers. Die Franse stadions is dieselfde as die wat vir die FIFA Sokker-Wêreldbekertoernooi in 1998 gebruik is. 6 000 vrywilligers het geholpe om die kompetisie te organiseer. Organiseerders en vrywilligers het op 18 Maart 2007 by die Paryse Disneyland-oord vergader om die begin van die rugbyfeesvieringe te gedenk. Lede van die seëvierende 2007-Franse Sesnasieskampioenspan was ook teenwoordig.

Alhoewel die Rugbywêreldbeker 2007 die eerste was wat hoofsaaklik deur Frankryk aangebied is, is ’n aantal wedstryde in die 1991 en 1999-toernooie, wat onderskeidelik hoofsaaklik deur Engeland en Wallis aangebied is, in Frankryk gespeel. Poel D (wat Frankryk insluit) is oral in Frankryk gehou, insluitend in Béziers, Bayonne, Grenoble, Toulouse, Brive en Agen. Parc des Princes en Stadium Lille Métropole het ook elkeen ’n kwarteindwedstryd aangebied. Op soortgelyke wyse is Poel C-wedstryde in 1999 oral in Frankryk gehou in Béziers, Bordeaux en Toulouse. ’n Tweede-rondte-wedstryd is gehou by Stade Félix-Bollaert en ’n kwarteindstryd is by die Stade de France gehou, beide 2007-stadions.

Die Rugbywêreldbeker 2007 is oor 44 dae tussen 20 verskillende nasies, oor 48 wedstryde gespeel. Dit het op 7 September 2007 by die Stade de France met ’n wedstryd tussen die gasheer, Frankryk, en Argentinië afgeskop. Die toernooi het geëindig by dieselfde stadion op 20 Oktober met die eindstryd tussen Engeland en Suid-Afrika, waartydens die Springbokke die Webb Ellis-beker ingepalm het.

Elke land mag 30 spelers vir die toernooi kies. Die spanne moes teen 14 Augustus 2007 aan die Internasionale Rugbyraad voorgelê word. Nadat die span voorgelê is kan ’n beseerde speler vervang word, maar so ’n speler sal nie toegelaat word om weer by die span aan te sluit nie.

Soos in die Rugbywêreldbeker 2003 is die 20 nasies wat vir die Rugbywêreldbeker 2007 gekwalifiseer het, in vier poele verdeel. Die poele is verdeel van Poel A tot Poel D en elke poel het uit vyf spanne bestaan. Elke poel het een semifinalis en een kwarteindfinalis (outomatiese kwalifiseerders) van die Rugbywêreldbeker 2003, met die ander drie plekke wat deur die kwalifiseringstelsel gevul is. Elke nasie het een keer teen elke ander span in hulle poel gespeel: elke nasie het dus vier wedstryde in die poelfase gespeel.

Klassifisering binne elke poel was gegrond op die volgende puntestelsel:

Bonuspunte wat bydra tot spanne se kumulatiewe wedstrydpuntetelling is in elkeen van die volgende omstandighede (een wedstrydpunt vir elke geval) toegeken:

Aan die einde van die poelfase is die spanne gerangskik van die eerste na die vyfde posisie, gegrond op versamelde wedstrydpunte, met die twee top spanne wat na die kwarteindrondte deurgedring het. As twee of meer spanne ewe veel punte behaal, word ’n kriteriastelsel van gebruik om te bepaal watter span ’n hoër rang het. Die kriteriastelsel berus op ’n gedetailleerde analise van die wedstryde waaraan die spanne deelgeneem het. As geen uitslag met die stelsel bereik kan word nie word die span wat die hoër rang op die amptelike ranglys van die IRR het (soos gepubliseer op 1 Oktober 2007) die hoër rang toegeken.

Van die begin van dié fase af het die toernooi ’n uitklopformaat aangeneem wat uit agt wedstryde bestaan het: vier kwarteindrondtewedstryde, twee halfeirondtewedstryde, ’n derde-plek-wedstryd en die eindstryd.

Die wenner en naaswenner van elk van die poele het na die uitklopfase deurgedring. Poelwenners het teen naaswenners in ander poele in die kwarteindstrydwedstryde gespeel, byvoorbeeld: die wenner van Poel A speel teen die naaswenner van Poel B en die wenner van Poel B speel teen die naaswenner van Poel A. Spanne van dieselfde poel sou dus eers weer in óf die klein finale óf die eindstryd kon ontmoet het.

Elke wedstryd in die uitklopstadium moes met ’n oorwinning vir een van die spanne eindig. As daar na tagtig minute van gewone spel ’n gelykopuitslag is, word daar verder gespeel om te bepaal wie die wenner is. Aanvanklik word daar twee periodes van ekstra tyd gespeel, 10 minute in elke rigting: as daar dan steeds geen wenner is nie word daar vir tien minute gespeel in ’n uitklop-formaat, waar die eerste span wat daarin slaag om punte te behaal, wen. As daar steeds nie ’n wenner is na 110 minute nie word die wenner bepaal deur ’n stelskopkompetisie.

Anders as tydens die Rugbywêreldbeker 2003 het die top drie spanne in elke poel outomaties vir die Rugbywêreldbeker 2011 in Nieu-Seeland kwalifiseer: voorheen het slegs die agt kwarteindfinalsite outomaties vir die volgende toernooi gekwalifiseer. Die vier semifinaliste, saam met die volgende gasheer Nieu-Seeland, is gekeur vir die 2011-toernooi. Hulle is: Argentinië, Australië, Engeland, Fidji, Frankryk, Ierland, Italië, Nieu-Seeland, Skotland, Suid-Afrika, Tonga en Wallis.

Kaartjies vir die Rugbywêreldbeker 2007 is in drie fases verdeel. Die eerste-fase-kaartjies is in November 2005 vrygestel toe lede van die Europese rugbygemeenskap (bv. amptenare, spelers, ens.) die geleentheid gebied is om verskeie kaartjiepakkette aan te skaf. Na die oopstel van die tweede fase van die kaartjieskema is meer as 100 000 kaartjies binne tien ure verkoop. Aan die begin van 2006 is daar aangekondig dat daar reeds 800 000 van die 2,4 miljoen kaartjies verkoop is en op 6 September 2006 is die eenmiljoenste kaartjie verkoop. Die oorblywende kaartjies is tydens die derde fase in November 2006 vrygestel: dié kaartjies was individuele kaartjies en kaartjies na die kwarteindstryd wat gelei het tot 'ongekende aanvraag'.

In Junie 2007 is daar aangekondig dat van die 2,4 miljoen kaartjies wat te koop aangebied is reeds 2 miljoen verkoop is.

Die Wêreldwye Vennote van die toernooi was Société Générale, GMF, Électricité de France, Peugeot, Visa en SNCF, en die amptelike borge sluit in Heineken, Vediorbis, Capgemini, Orange, Toshiba en Emirates. Gilbert het die rugbyballe vir die toernooi verskaf en die Gilbert Synergie wedstrydbal is deurgaans in die toernooi gebruik. Dit sit Gilbert se betrokkenheid by Rugbywêreldbeker voort nadat die maatskappy die Barbarian- (1995), Revolution- (1999) en Xact-balle (2003) vir vorige toernooie verskaf het. Saam met Gilbert was die amptelike verskaffers Adidas, Coca-Cola en Clifford Chance.

’n Paneel van 12 skeidsregters en 13 lynregters is vir die poelfase ingespan. Vir die uitklopstadium het die 12 skeidsregters as skeidsregters, lynregters en televisiewedstrydamptenare opgetree.

Hierdie tabel toon die finale puntestand van al 20 deelnemende nasionale rugbyspanne in die Rugbywêreldbeker 2007.





</doc>
<doc id="25061" url="https://af.wikipedia.org/wiki?curid=25061" title="Wieg van die Mensdom">
Wieg van die Mensdom

Die Wieg van die Mensdom is 'n wêrelderfenisgebied aan die Wes-Rand, Gauteng, in Suid-Afrika. Die area is net noordwes van Krugersdorp langs die N14 nasionale pad. Dit bestaan uit die Sterkfonteingrotte, Swartkrans, Kromdraai en die omliggende dele. Dit is een van die plekke waar die heel oudste hominied- of aapmensfossiele ter wêreld gevind is. Ander fossiele van uitgestorwe dier- en plantspesies is ook al hier gevind. Die fossiele is vasgevang in dolomietrotse wat na raming tot 2,5 miljoen jaar oud is. Daar is elders in Afrika ook soortgelyke vondste, maar nêrens is daar so baie fossiele soos by Die Wieg van die Mensdom nie.


</doc>
<doc id="25064" url="https://af.wikipedia.org/wiki?curid=25064" title="Homo">
Homo

Homo is die genus wat die moderne mens insluit, asook verskeie uitgestorwe spesies wat óf die mens se voorouers óf naby verwant was. Onder hulle is die belangrikstes "Homo erectus" en "Homo neanderthalensis". Wetenskaplikes reken die genus "Homo" is tussen 1,5 miljoen en 2,5 miljoen jaar oud. Alle spesies wat tot hierdie genus behoort het, het uitgesterf – behalwe "H. sapiens", die moderne mens. Die laaste ander "Homo"-spesies wat geleef het, is waarskynlik "H. neanderthalensis" en "H. florensiensis" en hulle het na raming tussen 24 000 jaar en 12 000 jaar gelede uitgesterf. 

Daar word aanvaar die genus het ontstaan met die verskyning van "H. habilis", net meer as 2 miljoen jaar gelede. Dié spesie het ontstaan uit die genus "Australopithecus", wat self vroeër vertak het van die lyn "Pan", die sjimpansees.
"Homo" is die enigste genus van die subtribus Hominina, wat saam met die subtribusse Australopithecina en Panina die tribus Hominini uitmaak.

"H. erectus" het sowat 2 miljoen jaar gelede op die toneel verskyn en in verskeie migrasies deur Afrika (waar dit "H. ergaster" genoem word) en Eurasië versprei. Dit was waarskynlik die eerste menslike spesie wat in ’n jagter-versamelaar-gemeenskap gewoon en vuur beheer het. "H. erectus" was ’n aanpasbare en suksesvolle spesie en het meer as ’n miljoen jaar lank bestaan. Hulle het omstreeks 500 000 jaar gelede stelselmatig in verskeie ander spesies begin ontwikkel.

"H. sapiens" het sowat 300 000 tot 200 000 jaar gelede ontstaan, heel waarskynlik in Afrika, en "H. neanderthalensis" het omtrent dieselfde tyd in Europa en Wes-Asië verskyn. "H. sapiens" het in verskeie vlae uit Afrika versprei, van moontlik so vroeg as 250 000 jaar gelede, en vir seker teen 130 000 jaar gelede. Teen sowat 70 000 jaar gelede het mense met die suidkus van Asië langs versprei en teen 50 000 jaar gelede het hulle hulle in Eurasië en Oseanië gevestig.

In Afrika én Eurasië het "H. sapiens" argaïese mense (nie "sapiens" nie) raakgeloop en met hulle verbaster geraak. Aparte argaïese spesies het vermoedelik tot omstreeks 40 000 jaar gelede oorleef (soos die Neanderdallers), en hibriedspesies moontlik tot 12 000 jaar gelede (soos die Edelhert-grotmense).



</doc>
<doc id="25108" url="https://af.wikipedia.org/wiki?curid=25108" title="Engelse nasionale rugbyspan">
Engelse nasionale rugbyspan

Die Engelse nasionale rugbyspan is 'n sportspan wat Engeland in rugby verteenwoordig. Engeland neem jaarliks aan die Sesnasie-kampioenskap deel saam met Frankryk, Ierland, Skotland, Italië, en Wallis. Engeland het die kampioenskap reeds vyf-en-twintig keer gewen insluitend twaalf grand slams. Engeland ding ook met Skotland mee om die Calcuttabeker — waarvan hulle die huidige wenner is — as deel van die Sesnasies. Engeland is in November 2015 agste op die wêreldranglys.

Die geskiedenis van die span strek terug tot 1871 toe die Engelse rugbyspan amptelik hulle eerste toetswedstryd gespeel het. Engeland het die Tuisuniekampioenskap (Engels: "Home Nations Championship", nou die Sesnasies) wat in 1883 begin het, gedomineer. Na die skeuring in rugbyvoetbal in 1895 het Engeland nie weer die kampioenskap gewen tot in 1910 nie. Engeland het die eerste keer teen die Nieu-Seelandse All Blacks in 1905 gespeel, teen Suid-Afrika in 1906, en Australië in 1909. Engeland was een van die spanne wat genooi is om aan die eerste Rugbywêreldbeker in 1987 te speel en het voortgegaan om in die eindstryd van die tweede Wêreldbeker in 1991 te speel waar hulle teen Australië verloor het. Na die span se 2003 Sesnasies Grand Slam het Engeland die Rugbywêreldbeker 2003 gewen deur Australië 20–17 in ekstra tyd te klop.

Engelse spelers dra tradisioneel wit broeke, vlootblou kouse en wit truie met 'n rooi geborduurde roos daarop. Die span se tuisstadion is Twickenham-stadion waar hulle vir die eerste keer in 1910 gespeel het. Die span word deur die Rugbyvoetbalunie (RFU) geadministreer. Drie voormalige spelers is in die "Internasionale Rugbyheldesaal" opgeneem.

Die verspreiding van rugby in die eerste helfte van die 19de eeu is teweeggebring deur voormalige leerlinge van Engeland se vele privaatskole, veral Rugby, wat nadat hulle skool verlaat het die sport na universiteite, na Londen, en na die graafskappe uitgebrei het. Engeland se eerste internasionale wedstryd is op Maandag 27 Maart 1871 teen Skotland gespeel. Dit was nie net Engeland se eerste wedstryd teen 'n nader land nie, maar dit was ook die eerste internasionale rugbywedstryd ooit. Skotland het die kragmeting gewen met twee drieë en 'n verdoeling van een van die drieë; 'n 4–1 oorwinning voor 'n skare van 4000 mense by Raeburn Place, Edinburgh. 'n Opvolg-internasionale wedstryd het by die Oval in Londen plaasgevind waar Engeland Skotland 8–3 geklop het.

In 1875 speel Engeland hulle eerste wedstryd teen Ierland by die Oval en wen hulle 7–0. Die wedstryd was Ierland se eerste Toets. Engeland het Skotland in 1880 geklop om die eerste wenners van die Calcuttabeker te word. Hulle eerste wedstryd teen Wallis is op 19 Februarie 1881 op Richardson's Field in Blackheath gespeel. Engeland het hulle grootste oorwinning tot op daardie stadium behaal toe hulle Wallis 30–0 verslaan het en in die proses 13 drieë gedruk het. Die opvolgwedstryd die volgende jaar by St Helens in Swansea was 'n nouer oorwinning; met Engeland wat 10–0 gewen het. Twee jaar later is die eerste tuisunieskampioenskap gehou met Engeland as die eerste wenner.

In 1889 het Engeland hulle eerste wedstryd teen 'n nie-tuisuniespan gespeel toe hulle die "New Zealand Natives" 7–0 by Rectory Field in Blackheath geklop het. In 1890 het Engeland die Tuisuniestrofee met Skotland gedeel.

In 1905 het Engeland die eerste keer teen die Nieu-Seelandse All Blacks gespeel. Die All Blacks het vyf drieë gedruk, wat op daardie stadium drie punte getel het, om 15–0 te wen. Die jaar daarna het hulle vir die eerste keer teen Frankryk gespeel en later in dieselfde jaar het hulle die eerste keer teen Suid-Afrika se Springbokke gespeel in 'n wedstryd wat 3-elk gelykop geëindig het. Engeland het vir die eerste keer teen Frankryk gespeel 1907, en teen Australië (die "Wallabies") in 1909 toe Engeland met 3–9 oorompel is.

In 1909 is Twickenham as die RFU se nuwe tuiste geopen wat 'n goue era van Engelse rugby ingelui het. Engeland se eerste internasionale wedstryd op Twickenham het hulle 'n oorwinning oor Wallis besorg en Engeland het voortgegaan om die Internasionale Kampioenskap vir die eerste keer te wen sedert die groot skeuring van 1895 wat gelei het tot die ontstaan van Rugby League. Alhoewel Engeland nie die titel kon behou in 1911 nie, het hulle dit in 1912 gedeel. Vyfnasie Grand Slams is daarna in 1913 en 1914 behaal sowel as in 1921 na die Eerste Wêreldoorlog.

Na die Eerste Wêreldoorlog het die span weer in 1921, 1924 en 1925 Vyfnasie Grand Slams gewen. Dit ondanks 'n nederlaag aan die begin van 1925 teen die All Black-span wat as die "Invincibles" bekend gestaan het voor 'n skare van 60 000 op Twickenham.

Nadat Engeland in 1928 nog 'n Grand Slam gewen het, het die span in 1931 voor 'n skare van 70 000 teen die Springbokke op Twickenham gespeel. Na die uitskop van Frankryk uit die Vyfnasies as gevolg van beweerde professionalisme in 1930 en dit terug verander is na die Tuisnasiestoernooi, het Engeland voortgegaan om die 1934- en 1937-Tuisnasies met 'n "Triple Crown" te wen, en in in 1935 hulle eerste oorwinning oor die All Blacks behaal.

Toe die Vyfnasies hervat is na die hertoelating van Frankryk in 1947 na die Tweede Wêreldoorlog, het Engeland die kampioenskap met Wallis gedeel. Die span was nie suksesvol in die Vyfnasies aan die begin van die 1950's nie en het slegs een wedstryd in die 1950 en 1951 kampioenskappe gewen. Engeland het vir die eerste keer na Suid-Afrika getoer in 1952 waar hulle 8–3 teen die Springbokke verloor het. Engeland het egter herstel om die 1953 Vyfnasies te wen en dit opgevolg met 'n Grand Slam in 1957, en nog 'n oorwinning in 1958. Engeland het Frankryk se vierkampioenskapwenreeks in 1963 gebreek deur die kampioenskap in die jaar te wen. Na die oorwinning het Engeland na die Suidelike Halfrond getoer waar hulle al drie toetse verloor het: 21–11 en 9–6 teen die All Blacks, en 18–9 teen Australië. Engeland kon nie 'n enkele wedstryd wen in 1966 nie en die beste uitslag wat hulle kon behaal was 'n gelykopuitslag teen Ierland. Die span kon vir 'n dekade lank daarna nie weer 'n kampioenskap wen nie.

In die 1970's het Engeland 'n aantal oorwinnings oor spanne in die Suidelike Halfrond behaal insluitend oor Suid-Afrika in 1972, Nieu-Seeland in 1973 en Australië in 1976. Die 1972 Vyfnasies is nie voltooi nie as gevolg van die politieke probleme in Noord-Ierland (en Skotland en Wallis se weiering om hulle wegwedstryde in Ierland te speel). Engeland het ingestem om 'n ekstra wedstryd in Dublin te speel en het 'n staande applous van vyf minute lank ontvang. Nadat die span 18–9 by Lansdowne Road verloor het, het Engeland se kaptain, John Pullin verklaar, "We might not be very good but at least we turned up."

Engeland het die volgende dekade met 'n Grand Slam oorwinning in die 1980 Vyfnasies begin – hulle eerste in 23 jaar. In die 1983 Vyfnasies kon hulle weer nie 'n enkele wedstryd wen nie en het met die "houtlepeltoekenning" weggestap. In die eerste Rugbywêreldbeker in Nieu-Seeland en Australië, was Engeland saam met Australië, Japan en die VSA in poel A geloot. Engeland het hulle eerste wedstryd 19–6 teen Australië verloor. Hulle het voortgegaan om Japan en die VSA te klop om teen Wallis in die kwarteindstryd te speel, 'n wedstryd wat hulle 16–3 verloor het.

Engeland het die dekade in 1989 afgesluit met oorwinnings oor Roemenië en Fidji.

Engeland het die nuwe dekade begin met oorwinnings in hulle eerste drie Vyfnasieswedstryde van 1990. Hulle het egter teen Skotland verloor wat Skotland toegelaat het om 'n Grand Slam in te palm. Engeland het die jaar daarna herstel deur hulle eerste Grand Slam sedert 1980 te wen. Engeland het as gasheer vir die 1991 Wêreldbeker opgetree waar hulle in poel A saam met die All Blacks, Italië en die VSA gespeel het. Hoewel hulle teen die All Blacks verloor het, het hulle deurgedring na die kwarteindstryd waar hulle Frankryk 19–10 geklop het. Engeland het Skotland daarna 9–6 verslaan om 'n plek in die eindstryd teen Australië te verseker. Dié stryd het hulle egter 12–6 verloor.

Die volgende jaar het Engeland nog 'n Grand Slam voltooi, die Springbokke geklop en nie een keer in die jaar verloor nie. In die opbou tot die 1995 Wêreldbeker in Suid-Afrika het Engeland nog 'n Grand Slam behaal – hulle derde in vyf jaar. In die Wêreldbeker het Engeland Argentinië, Italië en Samoa in poelwedstryde geklop en Australië daarna 25–22 in hulle kwarteindstryd gewen. Engeland se halfeindstryd is egter oorheers deur die All Blacks en Jonah Lomu se vier drieë in die wedstryd wat hulle 45–29 verloor het. Hulle het daarna ook teen Frankryk verloor in die wedstryd om die derde plek, en het toe vierde geëindig.

In 1997 is Clive Woodward aangestel as Engeland se afrigter. Daardie jaar het Engeland op Twickenham gelykop gespeel teen Nieu-Seeland nadat hulle die vorige week 'n swaar nederlaag in Manchester moes verduur. Engeland het in 1998 na Australië, Nieu-Seeland en Suid-Afrika getoer. Baie van Engeland se spelers het hulle nie vir die toer beskikbaar gestel nie en die toer het die bynaam die "toer uit die hel" gekry nadat Engeland 'n rekordnederlaag van 76–0 teen die Wallabies gelei het. In 1999 het Skotland se Scott Gibbs in die spanne se laaste Vyf-Nasies wedtsryd, voior dit die volgende jaar na die Ses-Nasies verander het, deur Engelse duikslae gesny om in die laaste minuut 'n drie te druk wat Skotland die trofee besorg het.

Engeland het die nuwe millennium afgeskop met die eerste Ses-Nasies titel. In 2001 het Ierland Engeland 'n uitgestelde wedstryd 20–14 verslaan om hulle by Lansdowne Road van 'n van 'n Grand Slam te ontneem. Alhoewel die 2002 Ses-Nasies titel deur Frankryk gewen is het Engeland as troosprys die Triple Crown gewen. In 2002 eht Engeland Argentinië in Buenos Aires verslaan en daarna die All Blacks, Australië, en Suid-Afrika op Twickenham. In 2003 het Engeland vir die eerste keer sedert 1995 'n Grand Slam gewen gevolg deur oorwinnings oor Australië en die All Blacks in Junie.

In die aanloop tot die 2003 Wêreldbeker was Engeland een van die gunstelinge om die toernooi te wen. Hulle het die eindstryd op 22 November 2003 teen Australië bereik en vir die eerste keer Wêreldkampioen geword na 'n wenskepskop deur Jonny Wilkinson in ekstra tyd vir 'n eindtelling van 20–17. Op 8 Desember het die Engelse span 750 000 ondersteuners gegroet op hulle oorwinningsparade deur Londen oppad na hulle ontmoeting met Koningin Elizabeth II by Buckingham Paleis.

In die 2004 Sesnasies het Engeland teen beide Frankryk en Ierland verloor en derde geëindig. Sir Clive Woodward het op 2 September bedank en Andy Robinson is as Engeland se hoofafrigter aangestel. Robinson se eerste Sesnasies veldtog in 2005 het uitgeloop op 'n vierde plek vir Engeland, en alhoewel hulle Australië 26–16 geklop het, is die jaar afgesluit met 'n 23–19 nederlaag teen die All Blacks.

Na hulle nederlaag teen Suid-Afrika in die 2006 jaareindtoetse, het Engeland agt van hulle laaste nege toetse verloor — hulle slegste verloorlopie ooit. Afrigter Andy Robinson het hierna bedank en aanvalsafrigter Brian Ashton is aangestel in Desember 2006. Engeland het die 2007 Sesnasies begin met 'n Calcuttabekeroorwinning oor Skotland. Die kampioenskap het ook 'n geskiedkundige wedstryd by Croke Park teen Ierland ingesluit wat Engeland 43–13 verloor het, hulle ergste nederlaag ooit teen Ierland.

Engeland se enigste jaarlikse toernooi is die Sesnasie-kampioenskap waar hulle teen vyf ander Europese nasies speel: Frankryk, Ierland, Italië, Skotland, en Wallis. Die Sesnasies het begin as die Tuis-Nasies Kampioenskap in 1883 wat Engeland met 'n "Triple Crown" gewen het. Engeland het die titel tot dusver meer kere as enige ander nasie gewen deur dit 25 keer regstreek te wen en die kampioenskap tien keer te deel. Die span se langste tussenpose in titels was 18 jaar (1892–1910). Gedurende die Sesnasies kompeteer Engeland ook teen Skotland om die Calcuttabeker wat Engeland vir die eerste keer in 1880 gewen het. Hulle speel ook tydens die kompetisie teen Ierland om die Millenniumtrofee. Die Millenniumtrofee is die eerste keer in 1988 gehou toe dit deur Engeland gewen is.

Engeland het teen 18 September 2007 316 van hulle 594 toetswedstryde gewen, 'n wenrekord van 53,20%. Toe die IRR Wêreldranglys in Oktober 2003 ingevoer is was Engeland bo-aan die lys. Hulle het vlugtig na die tweede plek teruggesak in September van dié jaar voor hulle weer die eerste plek ingeneem het. Engeland het na die tweede plek en daarna na die derde plek teruggesak in Junie 2004. Na die 2005 Sesnasies het hulle na die sesde plek geval waar hulle gebly het tot hulle in Desember van daardie jaar na die vyfde plek geklim het. In 2006 het hulle rang weer geval en teen die einde van 2006 was hulle sewende op die lys. Hulle het in die sewende plek gebly tot Julie 2007.

Engeland se toetsrekord teen alle lande, opgedateer 2007-09-13:



</doc>
<doc id="25113" url="https://af.wikipedia.org/wiki?curid=25113" title="Verenigde State se nasionale rugbyspan">
Verenigde State se nasionale rugbyspan

Die Verenigde State se nasionale rugbyspan se bynaam is die Arende (Engels: "the Eagles"). Die Verenigde State word reeds lank as 'n mindere rugbynasie gesien, maar deur 'n professionele benadering is die Arende besig om verbeterings in afrigting, bestuur en spelerontwikkeling te maak en het as 'n resultaat hiervan vordering op die veld gelei. Die Arende het potensieel 'n reuse poel spelers aangesien baie Amerikaners Amerikaanse voetbal op hoërskool en kollege speel maar die sport op een of ander punt tydens hulle skooljare hou hulle op voetbal speel. Baie min Amerikaners word egter groot met rugby en meeste spelers speel vir die eerste keer op kollege of selfs later. Die gemiddelde Amerikaanse speler het dus baie minder rugby-ondervinding as spelers van soortgelyke ouderdom in die res van die wêreld.

Die reuse grootte van die VSA en die relatief min wedstryde wat die span speel, beteken dat die Amerikaanse nasionale rugbyspan slegs tydens wedstryde en vir evaluasies wat van tyd tot tyd plaasvind bymekaar. Spelers word gedeeltelik gekies deur talentsoektogte in die VSA Super Liga wedstryde. Sommige van die beste spelers speel egter nou vir Europese klubs wat aan hulle waardevolle oefening en speelondervinding bied. Die span is tans 15de op die wêreldranglys. Die Arende speel jaarlikse in die Pan Am trofee wedstryd teen Kanada. Daar is ook twee-jaarlikse Pan Amerikaanse kampioenskappe wat ook kan dien as die kwalifiserende wedstryde vir die Amerika sone van die Wêreldbekerkompetiesie.

Die VSA is ook betrokke by die implementering van die NAWIRA sone kompetisie wat Noord-Amerikaanse en Wes-Indiese spanne gereelde kompetisie sal bied. 'n Gebied waar die VSA internasionaal die meeste vordering gemaak het is die kleiner formaat van die spel waar die Arende 'n sterk indruk op die IRB Wêreld Sewestoernooireeks maak en gereeld tot die uitklop stadium van kompetisies deurdring.

Deur deelname in internasionale toernooie soos die Churchill Cup en die Pan Amerikaanse Kampioenskap sowel as spesiaal gereëlde wedstryde teen rugbykragte soos Frankryk en Ierland het die Arende vir vier van die vyf Rugbywêreldbekers gekwalifiseer en slegs in 1995 uitgeval. In die 1987 Wêreldbeker het die span Japan geklop maar teen Australië en Engeland verloor, in 1991 het hulle al hulle wedstryde verloor. In 1995 het die Arende Kanada vir die eerste keer in Kanada gewen met 'n telling van 15-14.



</doc>
<doc id="25115" url="https://af.wikipedia.org/wiki?curid=25115" title="Groot Stormsrivierbrug">
Groot Stormsrivierbrug

Die Groot Stormsrivierbrug (voorheen die Paul Sauer-brug) is 'n motorbrug in die Oos-Kaap, Suid-Afrika. 

Hierdie brug oor die Stormsrivier is in 1958 voltooi om 'n belangrike skakel in die N2 ('n nasionale pad) tussen George en Port Elizabeth te vorm. Dit is 'n geribde boogbrug van beton en lê na-aan die kus, met die gevolg dat dit in 'n klam en verwerende seeklimaat staande moet bly. Hierdie brug aan die oostelike kant van die Tuinroete is 190 m lank en oorspan die Stormsrivier op 'n hoogte van 130 m. Dit het die Stormsrivierpas uitgesny.

Die ontwerper van die brug was Riccardo Morandi (1902 – 1989), 'n Italiaanse siviele ingenieur van Rome, wat nie net bekend was vir sy brûe in Italië self nie, maar ook in Kanada en Colombia. Die Stormsrivierbrug is as 'n meesterwerk op die gebied van brug-argitektuur en siviele ingenieurswese beskryf.

Met verloop van tyd het verhoogde motorverkeer dit nogtans noodsaaklik gemaak dat die brug verbreed en versterk moes word. Die ekstra konstruksiewerk is deur die konstruksiemaatskappy HBO Africa gedoen. Die maatskappy is met 'n toekenning vir hierdie projek bekroon.

Dit het 'n bekende plek in die land geword vir avontuurlustiges om hul rekspronge (Engels: "bungee jumping") uit te voer.

Daar is ook ander betonboogbrûe in Suid-Afrika, soos die Bloukransrivierbrug met 'n span van 272 m, die Van Stadensrivierbrug naby Port Elizabeth met 'n span van 198 m, die Grootrivierbrug van 189 m en die Bobbejaansrivierbrug van 165 m. Wes van Mosselbaai is 'n balkbrug, die Gouritsrivierbrug, wat 182 m lank is.

Daar is ook 'n hangbrug vir voetgangers aan die mond van die Stormsrivier wat die Stormsrivierbrug genoem word, maar dié is nie in dieselfde klas as die Groot Stormsrivierbrug en soortgelykes wat veel groter motorverkeer dra nie.



</doc>
<doc id="25117" url="https://af.wikipedia.org/wiki?curid=25117" title="Tongaanse nasionale rugbyspan">
Tongaanse nasionale rugbyspan

Die nasionale rugbyspan van Tonga se bynaam is "Ikale Tahi (See-arende)". Soos hulle Polinesiese buurlande begin die Tongane hulkle wedstryde met 'n oorlogsdans - die Kailao (alias Sipi Tau). Hulle is lede van die Stille-Oseaan Eilande Rugby Alliansie (PIRA) saam met Fidji en Samoa.

Daar word gemeen dat Rugby vroeg in die 20ste eeu deur matrose en sendelinge na die gebied gebring is. Die Tonga Rugbyvoetbalunie is in laat 1923 gevorm. Tonga het Fidji 9-6 in hulle eerste toets in 1924 geklop wat in die hoofstad Nuku’alofa gespeel is. Tonga het egter die tweede toets 14-3 verloor en 0-0 gelykop gespeel in die beslissende derde toets.

Tussen 1924 en 1938 het Tonga en Fidji elke tweede jaar drie-toetsreekse gespeel. Wedstryde tussen die twee Stille Oseaan nasies is hard geveg en baie mense beweer dat die antieke oorlogsfetes tussen die eilandbewoners op die rugbyveld voortgesit het. Probelem tydens die derde toets van Fidji se 1928 toer na Tonga het daartoe gelei dat die wedstryd beëindig moes word toe Tonga 11-8 voorgeloop het. In 1954 het Tonga as gasheer opgetree vir 'n besoekende span van Wes-Samoa.

Tonga het die Nieu-Seeland Māorispan in 1969 verslaan maar moes tot 1973 wag voor hulle tweede toets kons speel, 'n 30-12 nederlaag teen Australië in Sydney. Hulle het later wraak geneem deur Australië in Ballymore, Brisbane 16-11 te verslaan in wedstryd waarin hulle vier drieë teen die twee van Austrlië gedruk het in Junie 1973. Die volgende jaar het die span na die Cardiff Arms Park gereis vir 'n nie-toets internasionale wedstryd teen Wallis, 'n wedstryd wat in 'n 26-7 nederlaag geëindig het.

Die eerste Tonga toer na Groot Brittanje was in 1974 toe die span 10 wedstryde gespeel het insluitend die in Wallis teen Oos-Wallis, Llanelli, Noord-Wallis, Newport, Wes-Wallis en 'n Wallis XV. Die enigste oorwinning op die toer was die 18-13 oorwinning in die eerste wedstryd teen Oos-Wallis. Die 'toetse' is 44-8 teen 'n Skotland XV en 26-7 teen 'n Wallis XV verloor.

Tonga het in Europa 'n onbekende faktor gebly tot 1986 toe Wallis 'n toer na Fidji, Tonga en Wes-Samoa onderneem het. Vroeg in die wedstryd teen Tonga is die Walliese flank Mark Brown platgetrek deur drie Tonga voorspeler wat gelei het tot 'n massa geveg wat die hele span behalwe Malcolm Dacey en Mark Titley betrek het. Robert Jones beskryf dit in sy boek "Raising The Dragon" as "die ergste geveg wat ek ooit op 'n rugbyveld gesien het." By die na-wedstryd dinee is Jonathan Davies gevra om 'n paar woorde in Wallies te sê en terwyl die gashere vir hom hande geklap het, het hy hulle blykbaar as "die vuilste span waarteen ek ooit gespeel het!" beskryf.

Tonga het teen Wallis te staan gekom in die eerste Rugbywêreldbeker in Nieu-Seeland. Die vorige kragmeting en Wallis se besluit om van hulle topspeler te laat rus het na 'n swak Walliese vertoning gelei alhoewel hulle steeds daarin geslaag het om Tonga 29-16 te klop. Tonga het ook teen Ierland (32-9) en Kanada (37-4) verloor.

Tonga kon nie daarin slaag om vir die 1991 Rugbywêreldbeker te kwalifiseer nie. In 1994 het hulle die Stille-Oseaan kampioenskap op drie-telling gewen en sodoende vir die Super 10 gekwalifiseer waar hulle aan die onderkant van hulle poel geëindig het.

Tonga het vir die 1995 Rugbywêreldbeker gekwalifiseer nadat hulle Fidji op grond van punte verskil uitgeskakel het. Tonga kon slegs twee oorwinnings behaal in die volgende twee Wêreldbekers, 29-11 teen Ivoorkus in 1995 en Italië in 1999. Die oorwinning oor Ivoorkus het 'n tragiese gevolg gehad toe die Ivoorkus se vleuel Max Brito ernstig beseer en verlam is.

In Junie 1999 het die span hulle belangrikste tuisoorwinning behaal toe hulle Frankryk 20-16 in Nuku’alofa verslaan het, maar in 2000 is hulle 102-0 (insluitend 15 drieë) deur Nieu-Seeland verneder.

Nadat hulle hulle eerste vier wedstryde teen Fidji en Samoa verloor het, het Tonga derde in die Oseanië kwalifiseringgroep vir die 2003 Wêreldbeker geëindig. As gevolg hiervan moes hulle tuis en weg wedstryde teen Papoea-Nieu-Guinee, wat hulle 47-14 en 84-12 gewen het, speel gevolg deur wedstryde teen Suid-Korea, wat Tonga gemaklik 75-0 en 119-0 gewen het.

By die 2003 Rugbywêreldbeker het Tonga al hulle wedstryde verloor en laaste in hulle poel geëindig. Hoewel hulle Wallis tot 20-27 beperk het, is hulle weereens deur Nieu-Seeland verneder.

Soos baie ander groot Stille-Oseaan rugbynasies voer Tonga ’n ritueel voor hulle wedstryde uit. Die Sipi Tau is ’n vorm van die Kailao. Die Kailao was oorspronklik ’n oorlogsdans wat na Tonga ingevoer is van Walliseiland. Dit word algemeen by openbare en privaat seremonies uitgevoer.

Een van die mees onvergeetlike uitvoerings in modene tye van die Sipi Tau was tydens die 2003 Rugbywêreldbeker in Australië, in Tonga se wedstryd teen die All Blacks. Die All Blacks het hulle tradisionele haka uitgevoer toe Tonga gereageer het met die Sipi Tau terwyl die All Blacks nog met die Haka besig was. Die spanne het meters van mekaar te staan gekom net voor die afskop.



</doc>
<doc id="25125" url="https://af.wikipedia.org/wiki?curid=25125" title="Bloukransrivierbrug">
Bloukransrivierbrug

Die Bloukransrivierbrug is 'n boogbrug langs die Tuinroete met 'n lengte van 451 meter en 'n horisontale span van 272 m. Die brug troon 216 m oor die bedding van die Bloukransrivier uit. Dit is 'n enkelboog-betonbrug wat tussen Februarie 1980 en Junie 1983 gebou is. Bloukransrivierbrug is die langste betonboogbrug in Afrika.

Die N2 nasionale pad gaan oor die brug, wat die grens tussen die Oos- en Wes-Kaap vorm, tussen Nature's Valley en Coldstream. Dit is sowat 43 km oos van Plettenbergbaai — 'n ent anderkant die tolpad, as mens oos ry. Indien mens vanuit Port Elizabeth se rigting ry, is die brug 20 km wes van Stormsrivier.

Daar word gereeld rekspronge ("bungee jumping") van die brug af gemaak. Dit is per slot die hoogste reksprong ter wêreld.



</doc>
<doc id="25132" url="https://af.wikipedia.org/wiki?curid=25132" title="Saint-Denis">
Saint-Denis

Saint-Denis is 'n stad sowat 9 kilometer noord van Parys se stadsentrum en in die département Seine-Saint-Denis geleë. Saint-Denis dien as die sub-prefektuur van dié département en is die setel van die arrondissement Saint-Denis.

Saint-Denis huisves die koninklike nekropolis van die plaaslike basiliek en was vroeër ook die setel van sy abdy. Die stad is 'n voormalige nywerheidsentrum in Parys se noordelike voorstadgordel, maar ondergaan tans 'n ekonomiese transformasie. Saint-Denis se inwoners is merendeels Moslem-immigrante uit voormalige Franse kolonies.

Saint-Denis het veral danksy die Franse nasionale stadion "Stade de France" internasionale bekendheid verwerf en in 2007 ook as gasheerstad van die Rugby Wêreldbeker opgetree.

Saint-Denis is vernoem na die eerste biskop van Parys, Dionisius (Frans: "Denis") wat omtrent 250 tydens die Christenvervolgings van die Romeinse keiser Valerianus op die huidige Paryse Montmartre-heuwel 'n marteldood gesterf het. Hy was volgens die oorlewerings van Gregorius van Tours (6de eeu) een van die sewe biskoppe wat onder die heerskappy van keiser Decius vir sendingwerk na Gallië gestuur is. 'n Ou legende oor sy dood beweer dat hy ná sy onthoofding self na sy graf op die Gallo-Romeinse dorp Catolacus se begraafplaas geloop en daarby sy hoof in sy hande gedra het. 

In die 5de eeu het die heilige Geneviève 'n kapel oor sy graf laat oprig wat vinnig tot 'n bedevaartsoord ontwikkel het. Hierdie kapel was die eenvoudige voorloper van latere kerkgeboue en die plaaslike klooster en tegelykertyd die bakermat van die huidige stad.

Dionisius se sterflike oorskot is vanaf die 6de eeu in die Benediktynse klooster van Saint-Denis bewaar. Die Dionisius-kult het orals in Frankryk gewild geraak, en hy het uiteindelik die beskermheilige van Frankryk geword. "Saint-Denis!" was in die Middeleeue ook die slagkreet van Franse ridders.

Die abdy van Saint-Denis was een van die beduidendste geestelike sentrums in die Frankiese en Franse koninkryke. Onder die heerskappy van koning Dagobert het dit 'n belangrike rol in die geestelike lewe van die Frankiese Ryk gespeel en is deur Dagobert van besondere voorregte en omvangryke landbesit naby Parys voorsien. 

Die kerk, 'n primitiewe basiliek, is in koninklike opdrag opgerig, en volgens sy wens is Dagobert hier ter ruste gelê. Dit het later as die tradisionele begraafplaas van die Merovingiese koningshuis en latere Franse dinastieë gedien.

Die klooster het ook onder die Karolingiese heersers 'n beduidende godsdienstige sentrum gebly, en ook Karel Martel is hier ter ruste gelê. Onder die heerskappy van Karel die Grote is landgoedere dwarsoor Frankryk aan die abdy geskenk, terwyl Fulrad (omtrent 710-784), een van die leidende persoonlikhede aan Karel se hof, as ab benoem is. 

Die verering van die heilige Dionisus is tot 'n landswye kultus ontwikkel, en die Franse konings het die abdy se vlag, die "Oriflamme", oorgeneem. Fulrad het die klooster se rol as geestelike sentrum verder uitgebou en die verering van die heilige Dionisus gelykgestel aan dié van Dionisios Areopagites, die eerste biskop van Athene wat volgens oorlewerings deur Paulus bekeer is. 

Fulrad se leerling en opvolger Hildoeïn het die werk van sy leermeester voortgesit en van Saint-Denis in die 9de eeu die geestelike en kulturele sentrum van Frankryk gemaak. Bekende persoonlikhede soos Hinkmar van Reims en Johannes Scotus Erigena was hier as leermeesters werksaam.

In die 10de eeu en 11de eeu het Saint-Denis sy leidende posisie kwytgeraak en eers onder ab Adam (1096-1122) weer 'n opswaai beleef. Adam het rondom die klooster 'n stedelike nedersetting laat stig wat tot 'n ekonomiese sentrum gegroei het en in die tydperk tussen die 11de en 15de eeu as die gasheerstad van belangrike beurse opgetree het. Koopmanne van dwarsoor Europa en uit die Bisantynse Ryk het 'n besoek aan die stad se markte afgelê. 

Onder ab Suger het Saint-Denis sy grootste bloeitydperk beleef waartydens die klooster se invloed vergroot en sy onafhanklikheid bevestig is, en gedurende sy ampstermyn tussen 1122 en 1151 het hy die basiliek vanaf 1144 volgens 'n nuwe boukundige styl laat herbou - dit was die geboorte van die Gotiese argitektuur, en die katedraal van Saint-Denis het geskiedenis gemaak as die eerste Gotiese katedraal in Europa. Die klooster is tot koninklike kerk verklaar en het tot die sentrum van die koninklike geskiedskrywing ontwikkel. In die 13de eeu is Suger se boubedrywighede deur die argitek Pierre de Montreuil (omtrent 1200-1266) voltooi; die kerk is vergroot en as die begraafplaas van die Franse konings uitgebou.

Die Honderdjarige Oorlog met Engeland het tot groot verwoestings in Saint-Denis gelei. Die stad is beleër en beset, en sy bevolking het van 10 000 tot 3 000 gekrimp.

In 1593 het die latere Hendrik IV in die plaaslike basiliek sy Protestantse geloof afgesweer om sodoende die Franse koningstroon te kan bestyg. Onder die heerskappy van koning Lodewyk XV is talryke kloosters in Saint-Denis gestig; die koning het veral belang in die stad gestel nadat sy eie dogter Louise by die plaaslike Karmeliete-orde aangesluit het. In die ou abdy is nuwe geboue voltooi, terwyl in die Karmeliete-klooster 'n nuwe kapel ingewy is.

In die 18de eeu is die nywerheidsomwenteling met die oprigting van Saint-Denis se eerste fabriek ingelui wat geverfde linnegoed vervaardig het. Die industrialisering het die stad se gesig ná die woelinge van die Franse Rewolusie uiteindelik heeltemaal verander. In 1824 is die plaaslike kanaal geopen, en met die bou van die eerste spoorweglyn in 1843 het groot nywerhede hulle veral in die La Plaine-buurt begin vestig.

Met die vinnige industrialisering het ook Saint-Denis se geskiedenis as 'n werkersstad 'n aanvang geneem, en Saint-Denis het as die "ville rouge" ("rooi stad") 'n belangrike rol in die politieke bewegings van die destydse werkersklas gespeel. In 1892 het die inwoners hul eerste Sosialistiese stadsregering verkies - 'n opspraakwekkende gebeurtenis wat 'n nasionale simbool geword het.

Saint-Denis was ook gedurende die 1920's 'n sentrum van sosiale bewegings. Sy burgemeesters was nou gewoonlik lede van die Kommunistiese Party van Frankryk ("Parti Communiste").

Die tydperk ná die Tweede Wêreldoorlog was 'n periode van heropbou. Die argitek André Lurçat het die eerste "cités" laat oprig - woonbuurte met moderne woonstelblokke wat destyds as sosiale behuisingsprojekte met vooraanstaande argitektuur geassosieer is. Ook die vernuwing van die stadskern is volgens nuwe moderne boustyle deurgevoer en het gepaard gegaan met 'n program van argeologiese opgrawings wat or 'n tydperk van sewentien jaar plaasgevind het.

In 1976 is die Paryse moltreinnetwerk tot by Saint-Denis se middestad uitgebou, terwyl ook die nuwe Park van die Erelegioen vir die publiek geopen is. Saint-Denis het met die inwyding van die nuwe sakesentrum Basilique ook sy tradisionele rol van handelsentrum herbevestig. Die eerste tremspoor in die gewes Île-de-France is in Desember 1992 in Saint-Denis geopen.

Op 19 Oktober 1993 is die besluit geneem om die nuwe nasionale stadion "Stade de France" met 80 000 sitplekke in Saint-Denis op te rig. Die stadion is op 28 Januarie 1998 met die Vyf-Nasies-sokkertoernooi ingewy. In Junie en Julie van dieselfde jaar het nege wedstryde van die Sokker-Wêreldkampioenskap in die "Stade de France" plaasgevind.

Die bou van die nuwe stadion het met belangrike infrastruktuurprojekte gepaard gegaan, waaronder die lank verwagte oordakking van die A1-motorsnelweg in La Plaine, die bou van twee nuwe stasies vir die Paryse metropolitaanse gebied se openbare vervoerstelsel RER en die verlenging van die moltreinlyn 13 tot by die Universiteit van Parys 8.



</doc>
<doc id="25141" url="https://af.wikipedia.org/wiki?curid=25141" title="Hermes">
Hermes

Hermes (Grieks: Ἑρμῆς) is in die Griekse mitologie die groot boodskapper van die gode asook ’n gids na die onderwêreld. Hy was een van die twaalf Olimpiese gode wat op die berg Olimpus gewoon het. Hermes was die beskermer van grense en van die reisigers wat hulle oorgesteek het, van herders, diewe, leuenaars letterkunde, atlete, handel, en mate en gewigte.

Sy simbole sluit in die skilpad, sandale met vlerke, haan en boodskapperstaf. Sy eweknie in die Romeinse mitologie was Mercurius.

Hermes het boodskappe van die Olimpiese gode na die mens gebring; hy het skoene met vlerke gedra sodat hy tussen die twee wêrelde kon rondvlieg. Hy het ook as gids opgetree vir afgestorwenes na die onderwêreld. In baie Griekse mites was hy die enigste god naas Hades, Persefone, Hekate en Tanatos wat die onderwêreld ongehinderd kon binnegaan en verlaat.

Hy was die seun van Zeus die Plejade Maia, ’n dogter van die Titaan Atlas.




</doc>
<doc id="25143" url="https://af.wikipedia.org/wiki?curid=25143" title="Mite">
Mite

Die woord mite kom van die Griekse woord "mythos" wat oorspronklik "woord" of "storie" beteken het. Daar is baie teorieë wat probeer verduidelik waarom mense mites vertel en glo. Daar is egter konsensus dat mites simboliese verhale is wat probeer om (vir die mens) onverklaarbare dinge op te los. Só verduidelik mites in baie gevalle die oorsprong van die wêreld, die oorsprong van kultuur en die menslike samelewing, natuurverskynsels en wat met mense gebeur wanneer hulle sterf.

Net soos drome is mites in die mens se verbeelding geskep en kan dit nie letterlik geïnterpreteer word nie. Mites word eerder as metafore vir en simbole van die werklikheid beskou.

In die mitologie van nasies dwarsoor die wêreld is daar temas wat oor en oor voorkom. Die skeppingsmites, wat verklaar hoe die wêreld ontstaan het, is die kern van die meeste mitologieë. Dan is daar die mites wat die onsigbare dele van die heelal, die tuiste van bonatuurlike wesens, gode en heiligie voorouers beskryf. Die bonatuurlike wesens en gode het ook hul eie mites van hul lewens vertel. Mites vertel ook hoe die eerste mens ontstaan het, waarom mense sterf en hoe die aarde se bestaan, soos ons dit ken, gaan eindig. In die mitologie van die meeste kulture is daar ook heldefigure aan wie buitengewone dade toegeskryf word en wat gehelp het om hul nasie se kultuur te "skep".

Aangesien mites van verskillende kulture so baie in gemeen het, is daar heelwat kenners wat sê dat mense 'n gemeenskaplike oorsprong gehad het. Daar is ook dié wat aanvoer dat mense van dwarsoor die wêreld se verbeeldings op dieselfde manier werk wanneer hulle voor die onverklaarbare te staan kom.

Dit is nie altyd maklik om tussen mites en volksverhale te onderskei nie. Nóg mites nóg volksverhale het 'n herkenbare outeur en albei kom in verskillende weergawes voor. Mites is die verhale waarin mense probeer om verklarings te vind vir die oorsprong van die wêreld en ander onbegryplike verskynsels. Daar is gewoonlik 'n bonatuurlike element of godheid betrokke. Volksverhale, daarenteen, is die produk van landbougemeenskappe en het te doen met sosiale konflik en probleme, terwyl mites kosmiese probleme aanroer. 'n Volksverhaal dra ook gewoonlik 'n boodskap vir die samelewing.


</doc>
<doc id="25144" url="https://af.wikipedia.org/wiki?curid=25144" title="Bordeaux">
Bordeaux

Bordeaux (Frans: [bɔʁˈdo], Oksitaans-Gaskonies: "Bordèu", Baskies: "Bordele") is 'n hawestad in die suidweste van Frankryk met 'n bevolking van 246 586 (in 2014). Bordeaux is die administratiewe hoofstad van die région (gewes) Nieu-Akwitanië en die département Gironde en die sentrum van die metropolitaanse gebied Arcachon-Bordeaux-Libourne met 'n totale bevolking van 1,25 miljoen. Die inwoners word in Frans "Bordelais" genoem. Bordeaux is die grootste stad in die département Gironde, die région Akwitanië en die negende grootste in Frankryk. Die stedelike agglomerasie van Bordeaux is die sesde grootste in die land.

Bordeaux is bekend vir sy voortreflike kos en wyn. Danksy die plaaslike wingerde het Bordeaux reeds in die Middeleeue, maar veral vanaf sy "goue tydperk" in die 18de eeu internasionale bekendheid verwerf. As die hoofstad van die voormalige provinsie Guyenne (wat grootliks met die huidige gewes Akwitanië ooreenkom) het Bordeaux deel uitgemaak van Gascogne. Die stad is teen die rand van die landskap Landes de Gascogne geleë.

Bordeaux se Lune-hawe is deur Unesco in Junie 2007 as wêrelderfenisgebied gelys. Dit was een van die gasheerstede van die Rugbywêreldbeker 2007 wat vir die eerste keer in 'n Franssprekende land gehou is.

Op die ou wapen van Bordeaux, wat sy oorsprong in die tyd kort ná die Honderdjarige Oorlog het, versinnebeeld die lelies teen 'n blou agtergrond die Franse koning se wapen; die luiperd teen 'n rooi agtergrond verwys na die wapen van die provinsie Guyenne waarvan Bordeaux die hoofstad was; die kasteel simboliseer die torings van Bordeaux se ou raadsaal wat vroeër in die stad se kasteel gehuisves was en waarvan slegs die "Grosse Cloche" (die kloktoring) bewaar gebly het; die sekelmaan versinnebeeld die Garonne se kronkelende rivierloop, terwyl die rivierwater wat die raadsaal se torings omspoel na die belangrike rol verwys wat die stad in die seehandel speel.
Die simbole se volgorde versinnebeeld Frankryk se aanspraak op die stad en sy omgewing waarna ook Bordeaux se leuse verwys.

Die sekelmane, wat op die wapen saamgeweef is, is die klein wapen of simbool van Bordeaux, en hulle het hul oorsprong in die simboliese sekelmaan wat slegs op die stadswapen verskyn. Hulle is ook deur Diane de Poitiers, die geliefde van koning Hendrik II van Frankryk, as haar simbool gebruik. Die drie sekels word al enkele eeue lank gebruik en verskyn dikwels op fasades, klere en ander voorwerpe.

Die wapen is teen die middel van die 17de eeu vir die eerste keer gebruik. In die 18de eeu is dit gereeld vertoon soos byvoorbeeld by die Saint-Projet-fontein (1736). Vandag verskyn die wapen orals en merk daarnaas onopvallend feitlik alles wat in besit van die Stad Bordeaux is.

Bordeaux gebruik 'n muurkroon met sewe goue tinne as sy kroon (dit verwys na Bordeaux as 'n eersterangse stad). In plaas van hierdie muurkroon word op die stadswapen dikwels 'n grawekroon gebruik – dit verwys na die feit dat Bordeaux se "jurade" (die stadsraad onder die "Ancien Régime") sedert die 16de eeu ook die graafskap Ornon (wat grootliks met die huidige dorpe Gradignan en Villenave d'Ornon ooreenkom) geregeer het. Bordeaux is daarnaas een van slegs drie munisipaliteite in Frankryk wat nog steeds 'n adellike titel uit die tydperk voor die Franse Rewolusie dra.

Bordeaux lê in die suidweste van Frankryk, sowat 45 kilometer van die Atlantiese kuslyn af, aan die Garonne-rivier. Vanweë die rivierloop se wye boog in die stadsgebied wat soos 'n sekelmaan lyk het Bordeaux die bynaam "Port de la Lune" ("Hawe van die Maan") gekry. In sy benedeloop verenig die Garonne- met die Dordogne-rivier en hulle vorm saam die Gironde, die grootste tregtervormige riviermonding in Europa met 'n lengte van 70 kilometer, 'n wydte van 10 kilometer en 'n oppervlakte van 625 vierkante kilometer.

Die getye van die Atlantiese Oseaan raak dus ook die stadsgebied van Bordeaux: Tydens vloed word die rivier deur die seewater wat binnestroom teruggedruk, die vloed beweeg tot by 100 kilometer ver na die binneland, en die waterpeil styg met sowat een meter. Die stromings wat ontstaan veroorsaak maalstrome en 'n onrustige wateroppervlak. Soms beweeg golwe van seewater oor 'n afstand van tientalle kilometers stroomop, 'n natuurverskynsel wat in Bordeaux as "mascaret" ("springvloed") bekend staan.

Die linkeroewer van die Garonnerivier, waar ook die grootste gedeelte van Bordeaux se stadsgebied lê, bestaan uit uitgestrekte moerasgebiede met klein heuwels (Frans: "croupes"). Die heuwels is deur sedimente van afgebrokkelde gesteentes gevorm, met grint en gruis as hulle belangrikste ondergrond. Die grond is swak, maar nogtans vanweë sy hoë poreusheid wat water laat deursypel en sy vermoë om warmte te stoor uiters geskik vir wynbou.

Bordeaux lê tussen twee gebiede wat in geomorfologiese opsig op mekaar lyk – Médoc langs die rivier se benedeloop en Graves langs sy boloop. Die plaaslike wingerde strek dikwels tot in die beboude gebiede.

Die regteroewer gaan byna regstreeks in 'n kalkplato met 'n hoogte van tot by 90 meter oor en word deur sy platorand gekenmerk. Die plato huisves teen 'n afstand van sowat twintig kilometer wêreldbekende wynbougebiede soos Saint-Émilion, Pomerol en Fronsac waar sommige van die wêreld se duurste wyne verbou word.

Bordeaux lê aan die suidelike rand van die gematigde klimaatsone, en die baie milde winters en lang warm somers toon reeds die sterk invloed van die aangrensende subtropies-Mediterreense gebied. Reënval kom in Bordeaux die hele jaar deur voor, en met 'n jaarlikse gemiddelde van 891 millimeter se neerslae is die gebied een van die natste in die land. Die sterkste reënval binne 'n halfuur, wat ooit in Frankryk aangeteken is, het in Julie 1883 in Bordeaux geval. Winterreën is die mees tipiese vorm van neerslae, terwyl somerreën meestal in die vorm van donderbuie uitsak. 'n Sogenaamde "dubbeldonderbui" met swaar reën het op 31 Mei 1982 binne 'n uur die gemiddelde neerslae van 'n hele maand oor die stad laat uitsak.

Bordeaux se gemiddelde jaarlikse temperatuur is 12,3 °C met 'n gemiddelde minimum van 5,2 °C in Januarie en 'n gemiddelde maksimum van 19,6 °C in Julie. Gewoonlik oefen die Atlantiese Oseaan 'n matigende invloed op die plaaslike temperature uit, maar daar is nogtans ook weerstoestande wat van hittegolwe vergesel word. Tydens die hittegolf van die jaar 2003 het die kwik op twaalf opeenvolgende dae tot maksimale temperature van 35 °C of hoër gestyg, en op een dag is selfs 41 °C aangeteken.

Met 'n gemiddelde jaarlikse aantal van 2 000 sonskynure oortref Bordeaux die meeste ander Franse gebiede met uitsondering van die Mediterreense en enkele Atlantiese kusgebiede.

Die mikroklimaat van Bordeaux en sy omgewing is uiters gepas vir wynbou. Die stad en die wingerde word daarnaas deur 'n breë strook denneboombosse, die "Forêt des Landes", teen seewinde beskerm. Ook die Gironde se rivierloop oefen 'n matigende invloed op – die rivierwater werk soos 'n reusagtige battery wat bedags warmte stoor en dit snags weer uitstraal. Daarnaas reflekteer die rivierwater die invallende sonstrale na die omgewing.

Die omgewing van Bordeaux is reeds tussen 30 000 en 20 000 jaar gelede deur Neanderthal-mense bewoon. Oorblyfsels van hierdie vroeë inwoners is in die bekende Pair-non-Pair-grot naby Bourg sur Gironde, net noord van Bordeaux, ontdek.

Die geskiedenis van die stad Bordeaux strek oor 'n tydperk van sowat 2 300 jaar en is deur Kelte, Romeine, Franke en die konflikte tussen Engeland en Frankryk oorheers. Sedert die middel van die 15de eeu behoort Bordeaux ononderbroke by Frankryk. Die stad het in sy geskiedenis drie bloeitydperke beleef wat Bordeaux veral aan sy strategiese ligging, sy handelsbetrekkinge en sy vervoerverbindings te danke gehad het.

Bordeaux was oorspronklik 'n Keltiese nedersetting, Burdigala, wat in die 3de eeu v.C. gestig is en as die hoofstad van die Bituriges-Vivisci-stam gedien het. Vanweë sy strategiese ligging langs 'n belangrike Wes-Europese handelspad het die stad reeds vroeg 'n belangrike rol gespeel. Die stad was 'n goeie voorbeeld vir 'n nedersetting wat slegs om strategiese redes gestig is – die moerasgebiede van die omgewing was gevrees vanweë die malaria-gevaar wat hulle ingehou het.

Ná die Romeinse verowering van Gallië het die stad steeds as Burdigala bekend gestaan, en sy ekonomiese en strategiese belangrikheid het nog steeds toegeneem. Die streek was een van die beduidendste graanprodusente in die Romeinse Ryk, en die hawe van Burdigala het naas sy graanuitvoere na Rome ook groot hoeveelhede metale (waaronder veral lood en tin) en smeewerk gehanteer.

Die wynbou in die omgewing van Burdigala is hoogs waarskynlik deur die Romeine ingevoer, alhoewel die presiese datum nie bekend is nie. Daar is reeds voor die begin van die Christelike jaartelling wyn in die gebied geniet, soos argeologiese vondse van amfore bewys het, maar dit is veral uit die Mediterreense Provincia Narbonensis ingevoer. Die plaaslike wynbou het vermoedelik in die 1ste eeu n.C. 'n aanvang geneem – die tydperk van Bordeaux se eerste ekonomiese bloeitydperk wat tot by die einde van die 4de eeu geduur het.

In die 2de eeu is Burdigala, wat destyds reeds tot 'n welvarende handelsmetropool ontwikkel het, tot die hoofstad van die provinsie Aquitania verklaar, en plaaslike goewerneurs soos Agricola het danksy die florerende handel, wynbou en die strategiese ligging van die stad se seehawe 'n groot magsbasis opgebou.
Die Romeinse Burdigala is deur Romeinse skrywers as 'n indrukwekkende stad beskryf. As 'n welvarende seehawe kon Burdigala pragtige openbare geboue bekostig soos die amfiteater wat in die 3de eeu opgerig is en sitplekke vir 15 000 toeskouers gebied het. Die beduidende Griekse gemeenskap van Burdigala het die kulturele en intellektuele lewe van die stad verryk, maar ook Iberiërs, Brittaniërs, Germane en selfs Romeinse burgers het hulle in Burdigala kom vestig, en tydgenote het na die stad as "Klein-Rome" begin verwys.

In 224 het 'n handelsreisiger uit Brittanje 'n heiligdom vir die plaaslike godin Tutela laat oprig. Ná 'n eerste Barbare-inval in die jaar 276 is Burdigala versterk. In die 3de eeu het sommige van die mees bekende destydse persoonlikhede uit Burdigala gekom soos byvoorbeeld die digter Ausonius en Paulinus van Nola wat later heilig verklaar is. Die korrespondensie van hierdie bekende burgers gee 'n goeie indruk van die lewensstandaard wat Burdigala se inwoners geniet het: Die plaaslike wyn was een van die gewildste handelsware en is selfs na Augusta Treverorum (die huidige Duitse stad Trier) en die Iberiese skiereiland uitgevoer, terwyl Burdigala hoofsaaklik olyfolie ingevoer het.

In dieselfde tydperk het die bevolking die Christelike geloof toenemend begin aanneem; talryke begraafplase met sarkofae uit die 4de eeu is tydens argeologiese opgrawings in Bordeaux gevind. Die Saint-Seurin-kerk was die setel van die plaaslike biskop; 'n Gallo-Romeinse kripte het bewaar gebly.

Ná die verdeling van die Romeinse Ryk het Burdigala se agteruitgang begin. In 410 is Rome tydens 'n inval van Wes-Gote geplunder, en met die val van die Wes-Romeinse Ryk is die stad van sy ekonomiese basis ontneem. Binne-in die versterkings het die burgers hul lewensstandaard en hul Romeinse kultuur nog 'n tyd lank bewaar, maar Burdigala se bloeitydperk het definitief tot 'n einde gekom.

In 476 is Burdigala by die Wes-Gotiese Ryk ingelyf en reeds in 507 deur die Franke verower. In 580 is die stad grotendeels deur 'n aardbewing verwoes, en vir Burdigala het die "donker eeue" van sy geskiedenis begin.

Die vroeë Middeleeue was vir Bordeaux 'n tydperk van bestendige onsekerheid. Alhoewel koning Dagobert I van Bordeaux weer die hoofstad van die nuutgestigte hertogdom Akwitanië gemaak het, is die stad tydens die Islamitiese veldtogte van Abd ar-Rahman II in 732 geplunder en verwoes. Ná hul neerlaag naby die stad Poitiers is die Arabiere in dieselfde jaar na die gebied anderkant die Pireneë teruggedryf, en Karel die Grote het baie moeite gedoen om die vrede in die gebied te herstel. Ter skikking van sy erfopvolging het Karel Akwitanië tot 'n koninkryk verhef wat deur sy seun Lodewyk die Vrome geregeer sou word. Die gebied van Bordeaux, wat in Frans ook as Bordelais bekend staan, is 'n kort tyd later deur 'n reeks Wiking-rooftogte geteister. Die Skandinawiërs het Bordeaux op hulle pad na die Middellandse See in 844 vir die eerste keer aangeval en dit tot by die jaar 1000 verskeie kere geplunder. In 866 het Akwitanië ook sy status as koninkryk weer kwytgeraak.

Eers met die vereniging van Akwitanië en Gascogne in 1036 het Bordeaux weer 'n politieke en ekonomiese opswaai beleef. Die leen in die suid-weste van Frankryk het destyds sowat 'n kwart van die hele land se oppervlakte beslaan. Nadat metodes verbeter is, het ook die wynbou weer tot 'n belangrike bedryf in die streek ontwikkel.

Die dryfkrag agter die tweede groot bloeitydperk van Bordeaux was Eleonore van Akwitanië, een van die skitterendste figure van die Middeleeue. Sy het die leen van haar vader Willem X oorgeërf en dit as haar bruidskat vir die huwelik met die Franse koning Karel VII gebruik. Die bruilof is in 1137 in Bordeaux gevier. Maar Eleonore was in haar huwelik ongelukkig, en die wag vir 'n troonopvolger was tevergeefs. Die huwelik is in 1152 ontbind.

Eleonore het haar leen nou vir 'n tweede keer as bruidskat vir haar huwelik met die twintigjarige Henri Plantagenêt, graaf van Anjou en hertog van Normandië, gebruik wat kort daarna plaasgevind het. Toe Henri Plantagenêt twee jaar later die Engelse troon oorgeërf het, het die hele Akwitanië 'n Engelse besitting geword. Bordeaux het van die 12de tot by die 15de eeu onder die heerskappy van die Engelse koningshuis gebly. Die Engelse het 'n nuwe stadsmuur en 'n reusagtige paleis opgerig en die ou Romaanse kerk met 'n Gotiese gebou, die katedraal Saint-André, vervang. Bordeaux het toe die setel van 'n aartsbiskop en die hoofstad van die vorstedom Guyenne geword – "Guyenne" was 'n Engelse vervorming van die Franse "Aquitaine" ("Akwitanië").
In vergelyking met ander provinsies het die bewoners van Bordeaux en sy omgewing 'n hoë lewensstandaard geniet: Voldoende kos was steeds beskikbaar, die plaaslike wyn is vanuit die seehawe na Engeland (waar dit as "claret" bekend gestaan het) en ander bestemmings uitgevoer, en die stad het gedurende die pesepidemie van die jaar 1348 gespaar gebly.

Tydens die Honderdjarige Oorlog met Frankryk het Bordeaux altyd in Engelse hande gebly, en talle Engelse het hulle in die stad gevestig. Edward van Woodstock, wat ook die "Swart Prins" genoem is, het die Franse koning Jan II die Goeie ná sy gevangeneming in Bordeaux aangehou en gedurende sy heerskappy tussen 1355 en 1372 steeds gepoog om van Akwitanië 'n selfstandige koninkryk te maak, maar tevergeefs. Die stigting van die Universiteit van Bordeaux in 1441 het die strewe na onafhanklikheid versinnebeeld. Vanaf 1443 het Franse troepe herhaaldelik na Bordeaux opgeruk, maar eers ná die Slag van Castillon in 1453 het die Franse daarin geslaag om Bordeaux en Guyenne te verower en by Frankryk in te lyf.

Die burgers, waaronder baie magtige en welvarende koopmans, was ongelukkig met die nuwe politieke situasie aangesien Bordeaux nou van sy afsetgebiede in Engeland afgesny was. Die Franse koning het in elk geval nie verseker gevoel van die burgers se lojaliteit en trou aan Frankryk nie en twee groot vestings laat oprig – die Château de la Trompette in die noorde en die Château du Hâ in die weste. Hierdie kastele was daarop gemik om die stad teen invallers te verdedig, maar hulle het ook as gevangenisse gedien, en hul geskutte kon tydens opstande teen die plaaslike bevolking gerig word. Vir maksimum-effektiwiteit van hul wapens in die skootsveld binne-in die stadsmuur was geboue in Bordeaux beperk tot een verdieping.

Die heffing van 'n nuwe belasting op sout, die sogenaamde "gabelle", het reeds in 1458 tot swaar onluste gelei. Die opstand is bloedig neergeslaan. Eers in 1494 is 'n parlement ingestel wat as 'n konsessie van die Franse koningshuis aan Bordeaux se burgers beskou is en waarmee hulle beperkte selfregering toegestaan is. Die burgers het onder meer beheer oor die belastingstelsel gekry, alhoewel die adel nog steeds 'n groot invloed daarop uitgeoefen het.

In die 16de en 17de eeu het krisistye en opswaaie mekaar aanhoudend afgewissel. Bordeaux was destyds 'n sentrum van die humanisme waar die beroemde filosoof en essayis Michel de Montaigne die amp van burgemeester beklee het. Nogtans het Bordeaux saam met ander stede in Suid-Frankryk erg onder die godsdiensoorloë gely. Die stad was 'n belangrike toevlugsoord vir vlugtelinge van dié oorloë.

Die vermindering van wynuitvoere is met ander uitvoergoedere soos tekstielkleure gekompenseer, terwyl die binnelandse aanvraag na Bordeaux-wyn geleidelik toegeneem het na gelang Boergondiese wyne hul oorheersende posisie ingeboet het. Desondanks het nog die Bordeaux-wyne se gewildheid aan die koninklike hof nog die luisterryke huwelik van koning Lodewyk XIII wat in 1615 in die katedraal Saint-André gevier is die merendeels anti-rojalistiese bewoners van Bordeaux daarvan weerhou om aan 'n aantal opstande teen die koningshuis deel te neem waarvan die "gabelle"-onluste en die sogenaamde "Fronde" die belangrikstes was.
Danksy die florerende Atlantiese seehandel met veral die Antille-eilande en sy wynuitvoere na veral Engeland en Duitsland het Bordeaux in die 18de eeu sy derde bloeitydperk beleef. 'n Aantal bekwame amptenare, wat destyds na die stad gestuur is, het Bordeaux deur hul bouprojekte 'n nuwe gesig gegee, en sowat 5 000 geskiedkundige geboue dateer uit hierdie periode. Die ou stadsmure is afgebreek en met wye pragstrate, die sogenaamde "Cours", vervang. Langs die "Cours" het indrukwekkende privaathuise ontstaan waarvan sommige vandag nog steeds soos paleise lyk. Ook die pragtige geboue aan die rand van die kaaie dateer uit hierdie periode.

Die "Grand Théâtre", wat in die klassisistiese boustyl opgerig is, het die gewildste teatergeselskappe van Frankryk ontvang. Die "Palais de la Bourse", die setel van die plaaslike effektebeurs, word as 'n meesterwerk van merkantiele boukuns beskou. As die grootste destydse seehawe van Frankryk is Bordeaux tot 'n toonvenster van die land uitgebou wat nuwe aankomelinge met sy pragtige argitektuur beïndruk het. Die Middeleeuse Bordeaux het in hierdie tydperk merendeels verdwyn, maar die stadsbeeld, wat deur koninklike amptenare geskep is, is tot vandag bewaar.

As gevolg van die Franse Rewolusie het Bordeaux se bloeitydperk skielik tot 'n einde gekom. Nadat net soos in Parys die plaaslike gevangenis, die Château de la Trompette, deur 'n woedende menigte gestorm is, het rewolusionêres die mag in Bordeaux oorgeneem. In 1790 het Bordeaux die hoofstad van die nuutgeskepte département Gironde geword. Die burgerlik-liberale afgevaardigdes, wat destyds as Girondiste bekend gestaan het, was een van die belangrikste politieke groepe in die nasionale vergadering en het aanvanklik groot invloed uitgeoefen, soos byvoorbeeld by die opstel van die Verklaring van Menseregte en die nuwe Franse grondwet.

Onder die Jakobynse terreurbewind van Maximilien Robespierre het die Girondiste hulle politieke invloed reeds in 1793/94 weer verloor; 'n groot aantal van hulle het die slagoffers van vervolgings geword en is in Parys onthoof. Sowat 300 burgers van Bordeaux is tereggestel. Ondanks die willekeurige arrestasies en die degradering van statige geboue tot skure, stalle en magasyne is die internasionale handel verder ontwikkel.

Eers onder die heerskappy van Napoleon Bonaparte is Bordeaux deur 'n ekonomiese ramp getref: Tydens die Napoleontiese Oorloë het die handel met Engeland as gevolg van die kontinentale stelsel tot stilstand gekom, en net danksy 'n staatslening is die stad van bankrotskap gered. Smokkelary, wat reeds gedurende die 18de eeu 'n groot probleem was, het nou hande uitgeruk.

Nogtans is in hierdie periode Bordeaux se infrastruktuur opgeknap; die stad was 'n belangrike sentrum vir die troepevervoer na Spanje. Vanaf 1816 is die eerste vaste brug oor die Garonne opgerig, die "Pont de Pierre" (letterlik "Steenbrug") – die voorloper wat onder Napoléon gebou is was 'n eenvoudige houtbrug. Volgens oorlewerings het die plaaslike ampsdraers Napoléon gewaarsku dat die rivier se sterk stromings en vloede vir die argitekte onberekenbaar sou wees, maar die keiser is net verlei tot sy beroemde spreuk ""Impossible n'est pas français!"" (letterlik: "Onmoontlik is nie Frans nie!"). Onder Napoléon is ook die wye halfronde "boulevard" (pragstraat) rondom die historiese stadskern gebou.

Die herinstelling van die Bourbonse monargie is in Bordeaux gevier aangesien ou handelsbetrekkinge nou weer aangeknoop kon word. Ná die ontmanteling van die Château de la Trompette is die terrein in die destyds grootste plein ter wêreld, die "Esplanades des Quinconces", omgeskep en met bome versier. Welvarende burgers het hier hulle huise laat oprig.

Die bevolking van Bordeaux het in hierdie tydperk aansienlik gegroei, en rondom die Middeleeuse stadskern op die Garonne se linkeroewer het tussen die Cours en die Boulevard nuwe voorstede ontstaan. Die tradisionele woonbuurte van die welvarende burgery lê vandag nog steeds in die noordweste en suidweste van Bordeaux, terwyl kleinburgers en die werkersklas daartussen gewoon het. Die regteroewer het daarenteen net stadig ontwikkel. Tydens die nywerheidsomwenteling het die meeste groot nywerhede hulle hier en in die hawebuurt gevestig. Gelyktydig het ook Bordeaux se kuns- en literêre lewe 'n opswaai beleef, en kunstenaars soos die skilder Francisco de Goya en die skrywer Stendhal het hulle in die stad gevestig.

Bordeaux is net in 'n beperkte mate deur die nywerheidsomwenteling geraak. Sommige van die eerste spoorweglyne is vanuit Bordeaux gebou, en die stad het die vervoersentrum van twee plaaslike spoorwegmaatskappye geword. Maar slegs Bordeaux se glasnywerhede het tot 'n beduidende bedryf ontwikkel nadat bottels die tradisionele wynvate vir uitvoerdoeleindes vervang het. Die taamlik klein plaaslike proletariaat het dus nooit 'n beduidende rol in die maatskaplike en politieke lewe gespeel nie.

Naas strategiese oorwegings was dit tydens die Pruisiese troepe se opmars na Parys in laat 1870 een van die hoofredes vir Napoléon III se besluit om saam met sy regering na Bordeaux uit te wyk. Teen die einde van die 19de eeu het die Amerikaanse druiweluis 'n groot deel van Bordeaux se wingerde vernietig. Net danksy die invoer van Amerikaanse wingerde wat nie vatbaar was vir die plaag nie en met oorlewende plaaslike spruite veredel is, het die wynbedryf die krisis uiteindelik suksesvol bemeester.

Bordeaux was ook tydens die Eerste en Tweede Wêreldoorlog, toe Duitse troepe die land ingeval het, 'n toevlugsoord vir die Franse regering. In die tydperk tussen 1 Julie 1940 en 27 Augustus 1944 is die stad deur Duitse troepe beset. Bordeaux was vanweë sy ligging naby die Atlantiese kuslyn van strategiese waarde vir die Duitsers; hulle het die kus uitgebou tot die sogenaamde "Atlantikwall" en oor die hele lengte met bunkers versterk. Bordeaux het daarnaas as een van die grootste en belangrikste Duitse duikboothawens gedien.

Die Duitsers het egter ook in Bordeaux vir sy wyne belang gestel: Sowel die Duitse weermag asook partyamptenare – waaronder Hermann Göring – was mal oor die gebied se topwyne. Heinz Bömers, 'n wynhandelaar uit Bremen wat deur die Duitsers as sogenaamde "Bevollmächtigte für Weinimporte" ("Gevolmagtigde vir Wyninvoere") aangestel is (maar deur die Franse bevolking die ironiese titel "Weinführer" gekry het), het in 'n formeel onafhanklike posisie verkeer. Sy onuitgesproke opdrag was egter die plundering van Bordeaux en die verskeping van alle wynvoorrade na Duitsland. Bömers se familie was vroeër self eienaars van wingerde in Bordeaux, en hy het in werklikheid 'n afsku van Göring gehad. Bömers het daarin geslaag om hierdie planne met sy slim taktiek te verydel, maar in die loop van die oorlog het die Duitsers hul ekonomiese druk op sowel die wynbouers asook die res van die bevolking steeds versterk en die lewe in die gebied ondraaglik gemaak. In 1944 was talle bewoners genoodsaak om die maer wynbougrond met primitiewe hulpmiddels vir akkerbou te gebruik.

Net soos ander gebiede in die Franse suid-weste was Bordeaux in hierdie periode 'n sentrum van die "Résistance", die Franse weerstandsbeweging. Die plaaslike politici en die meeste nyweraars was daarenteen eerder geneig om die politieke situasie te aanvaar of selfs openlik met die Duitsers te kollaboreer. Die langjarige burgemeester Adrien Marquet, wat vanweë sy stedelike ontwikkelingsbeleid deur die Bordelais hoog geag is en uiters gewild was, het hom ondanks sy oorspronklike linkse gesindheid tot so 'n mate by die nuwe politieke bedeling aangepas dat hy sy amp tot by die jaar 1944 kon behou.

Maurice Papon, die prefek en sodoende gelyktydig ook polisieleier van die département Gironde, het by die deportasie van Joodse burgers 'n weinig roemryke rol gespeel en het op die mees meedoënlose manier te werk gegaan. Hy is in 1997 as een van die laaste Franse oorlogsmisdadigers verhoor.

Die "Résistance" het hom in Bordeaux op ekonomiese en militêre sabotasie toegespits en daarnaas ook vervolgdes ondersteun. Aangesien die demarkasielyn met die "vrye" Frankryk slegs sowat vyftig kilometer van Bordeaux af geloop het, is groot hoeveelhede smokkelware, maar ook persone, wat voor die Nazis moes vlug en onderduik, oor hierdie grens vervoer. Die Résistance se pogings om geallieerde soldate vir sabotasie-aksies oor die Gironde en Bordeaux se hawe na Frankryk te bring, het egter misluk.

Toe Berlyn die Duitse soldate onttrek het, het hulle die bevel gekry om alle hawegeriewe en brûe op te blaas. Hierdie voorneme is waarskynlik danksy die sabotasie-aksie van 'n Duitse soldaat nie uitgevoer nie. Burgers van Bordeaux het daarnaas onderhandelinge met die besetters gevoer, en in ruil vir vrygeleide het die Duitsers die stad sonder verwoestings verlaat. Bordeaux het sodoende grotendeels van oorlogskade gespaar gebly. Jacques Chaban-Delmas, een van die belangrikste figure in die weerstandsbeweging teen die Duitse besetting en latere eerste minister van Frankryk, is deur die burgers ná die oorlog tot burgemeester verkies en het hierdie amp byna vyftig jaar lank beklee.

In die tweede helfte van die 20ste eeu was aan groot strukturele veranderings onderhewig. Chaban was 'n voorstander van 'n beleid waarby industrialisering soms met radikale modernisering gepaard gegaan het: Die sentraal geleë ou seehawe is sedert die sestigerjare geleidelik uit bedryf gestel en deur 'n nuwe haweterminaal naby Le Verdon aan die Gironde-monding vervang – hierdie diepseehawe beskik oor 'n groter kapasiteit en kan ook houerskepe hanteer. Olietenkers doen tans by 'n nuwe raffinadery in Pauillac aan wat sowat vyftig kilometer van Bordeaux af geleë is.

In die noorde van die stad het 'n skouterrein, hotelle en winkelsentrums ontstaan. Vir die oprigting van 'n nuwe administratiewe buurt naby die middestad is 'n hele kwartier gesloop. Daarnaas is 'n nuwe snelweg rondom Bordeaux gebou om verkeersprobleme vas te vat. Die Universiteit van Bordeaux is ná die studente-onluste van Mei 1968 na 'n nuwe kampus in die voorstad Talence verskuif – 'n maatreël waarmee die plaaslike owerhede sowel die Amerikaanse geslote kampus-voorbeeld gevolg asook moontlike onrusstokers uit die middestad verban het.

In die sewentigerjare het groot multinasionale maatskappye soos onder meer Ford, IBM, Siemens en Aérospatiale hulle in die nywerheidsgebiede aan die stadsrand en in buurstede gevestig. Tegelykertyd het egter ook baie werkgeleenthede verlore gegaan nadat die swaar nywerhede hulle produksie in die binnestad gestaak het.

Terwyl sommige van hierdie maatreëls omstrede gebly het, het die stadsregering daarin geslaag om die ekonomiese verval te stuit. Bordeaux en sy buurstede het in 'n gemeenskaplike organisasie, die "Communauté Urbaine de Bordeaux (CUB)", saamgesluit waarmee onder meer die gebied se struktuurbeleid, openbare vervoer en munisipale dienste koördineer word.

Bordeaux se stadsbuurte het elkeen sy eie karakter en kan maklik per voet verken word. Saint-Michel is 'n kosmopolitiese buurt waar 'n weeklikse mark op Saterdae en 'n vlooimark op Sondae gehou word. In Saint-Pierre, 'n geskiedkundige buurt wat ook "Vieux Bordeaux" ("Ou Bordeaux") genoem word, het talle ou straatjies bewaar gebly, terwyl Grands Hommes die "Goue Driehoek" met weelderige villas en luukse winkels behels. Die stadsbuurt Chartrons het vroeër veral reders en wynhandelaars gehuisves, tog het hulle lankal plek gemaak vir antiekwinkels. Op die Quais des Chartrons word elke Sondagoggend 'n mark gehou waar Bordelaisers byeenkom om wit wyn en oesters te geniet. Ook die Rue Bouffard in die stadsentrum word deur antiekwinkels oorheers.

'n Groot aantal parke en tuine verleen 'n rustige aan Bordeaux. Die Engelse tuin "Jardin Public" is reeds in die 18de eeu deur die amptenaar Tourny aangelê en het met sy oppervlakte van tien hektaar tot 'n gewilde park vir die publiek ontwikkel. Bordeaux se Raadhuispark, wat twee galerye van die stedelike Museum vir Skone Kunste huisves, is agter die Rohan-paleis geleë.

Die nuwe Botaniese Tuin in die stadsbuurt Bastide is aan die regteroewer van die rivier geleë en gee 'n goeie indruk van die gebied se biodiversiteit, met liane, wingerde, klimplante, seerose, papirus en ander waterplante. In die stadswoud Bois de Bordeaux in die stadsbuurt Bordeaux Lac kan 'n groot aantal boomspesies uit Europa en Noord-Amerika aangetref word. In die Parc Floral langsaan word 'n beduidende versameling van plante vertoon, waaronder 'n roostuin wat oor meer as 5 000 m².

Een van Bordeaux se nuutste trekpleister vir stadsbewoners en toeriste is die waterspieël wat tussen Mei 2005 en Julie 2006 deur Michel Corajoud, Pierre Gangnet en Jean-Max Llorca geskep is. Met 'n oppervlakte van 3 450 m² is dit die grootste waterspieël ter wêreld wat vanweë sy spieëleffek aangelê is om Bordeaux se geskiedkundige Beursplein te verfraai. Die waterspieël is tydens sonnige weer daagliks tussen tien uur soggens en tien uur saans in bedryf, waarby elke siklus – spieël- en newel-effek – 'n halfuur duur. Aan weerskante van die spieël is 'n wandellaan aangelê wat oor 2 000 m² strek. Dit vorm die sentrum van die esplanade met 5 850 m².

Danksy die ligging aan die Gironde met sy Atlantiese seehawe, sy internasionale lughawe, 'n internasionale treinstasie en moderne snelweë het Bordeaux lankal internasionale handelsbetrekkinge aangeknoop. Bordeaux was reeds in die Middeleeue een van die belangrikste uitvoerhawens vir wyn en is vandag vanweë sy ryk geskiedkundige, kulturele en boukundige erfenis 'n eersterangse toeristebestemming.

Die stad se huidige ekonomiese basis is hoëtegnologie, waaronder veral optiese en laser-tegnologieë, lug- en ruimtevaart en ander nywerhede. Daar is 88 industriële gebiede in die agglomerasie van Bordeaux en ses sogenaamde "tegnologie-pole". Vyf van Bordeaux se nywerhede is tot strategiese sleutelbedrywe verklaar: Lug- en ruimtevaart met 20 000 regstreekse werkgeleenthede in 30 industriële gebiede, elektronika, chemie en farmaseutiese produkte, motorvervaardiging (met onder meer Ford wat hier ratkasse vir die wêreldmark vervaardig) en boumateriale. Maar Bordeaux is daarnaas ook steeds nog 'n belangrike handelsentrum en verwys na homself trots as die wêreld se wynhoofstad.

Bordeaux word dikwels die "Wêreldhoofstad van wyn" genoem. Van die Bordeaux-wyne wat in die omgewing van die stad verbou word behoort tot die mees uitstaande gehaltewyne ter wêreld. Die plaaslike wynboubedryf behels 117 514 hektaar se wingerde, 14 000 wynprodusente, 400 groothandelaars en 'n jaarlikse omset van € 14,5 miljard (ZAR 145 miljard). Jaarliks word sowat 700 miljoen bottels Bordeaux-wyn geproduseer – van gewone tafel- tot topwyne.

Die belangrikste rooiwyne word van druiwesoorte soos Cabernet-Sauvignon, Merlot, Cabernet franc, Petit Verdot, Malbec en steeds kleiner wordende hoeveelhede Carménère. Druiwe wat vir witwyne gebruik word sluit Sauvignon blanc, Sémillon en Muscadelle in.

Bordeaux se wynbougebiede word in vyf streke onderverdeel: Entre-Deux-Mers, Libournais, Bourgeais-Blayais, Graves en Médoc. Die mees uitstaande wynstreke is Saint-Émilion, Pauillac, Saint-Estèphe, Sauternes en Pomerol.

Tans beleef Bordeaux se wynbedryf 'n krisis as gevolg van laer pryse en sterk internasionale mededinging. Die aantal wynprodusente het teen die begin van die 21ste eeu merkbaar afgeneem.

Bordeaux is 'n beduidende nywerheidsentrum, en die tradisionele industriële sektor verskaf tans 28 000 werkgeleenthede (waarvan 16 000 in die hout- en papierbedryf). Die motorvervaardiger "Ford Aquitaine Industrie" is die grootste werkgewer in die gebied van Bordeaux.

Die plaaslike nywerheidsektor, wat hom veral op die regteroewer gevestig het, het in die afgelope dekades 'n strukturele krisis deurgemaak, maar het nogtans daarin geslaag om hom ná sy herstrukturering op nuwe en sleuteltegnologieë toe te spits. Lug- en ruimtevaart speel nou 'n beduidende rol, en Bordeaux is die tweede belangrikste Franse sentrum van hierdie bedryf na Toulouse met 20 000 regstreekse en 'n verdere 8 000 werkgeleenthede op kontrakbasis. Die belangrikste ondernemings van Bordeaux se lug- en ruimtevaart- en wapenbedryf is "Dassault", "Safran" (vroeër "Snecma") en "Thales". Falcon-stralers, die vegvliegtuie Rafale en Mirage 2000, die Airbus A380 se stuurkajuit, die Franse vuurpylreeks Ariane se aanjaers en strategiese kernmissiele (M-51) word in die periferie van Bordeaux vervaardig. Die Franse Departement van Verdediging sal meer as € 2 miljard aan sy nuwe projek "Laser Mégajoule" bestee wat van Bordeaux 'n eersterangse Europese sentrum van optiese en laser-tegnologie sal maak.

Ander belangrike nywerheidsektore is petrochemie, farmasie ("Sanofi-Aventis"), voedselverwerking (met 30 000 werkgeleenthede en ondernemings soos LU) en alkoholiese dranke ("Marie Brizard", "Ricard").

Bordeaux se onderwysgeriewe is 'n sterk mededingende faktor ten gunste van die stad. Die totale aantal studente, wat by die Universiteit van Bordeaux – die enigste in die département Gironde – ingeskryf is, beloop sowat 70 000. Hierdie tersiêre instelling bestaan uit vier formeel onafhanklike universiteite wat nogtans gemeenskaplik onder een naam optree en veral ten opsigte van hul kampusse, spyseniering en koshuise saamwerk.

Die "Université de Bordeaux" is volgens studierigtings verdeel in die

Die historiese Universiteit van Bordeaux, wat op inisiatief van aartsbiskop Pey Berland in die lewe geroep is, is deur 'n pouslike bul van pous Eugenius IV op 7 Junie 1441 amptelik gestig en het aanvanklik vier fakulteite (kunste, geneeskunde, regswetenskappe en teologie) behels. Die fakulteit regswetenskappe is later in twee departemente van burgerlike en kanoniese reg opgesplits.

In 1793 is die universiteit ontbind en eers meer as honderd jaar later, volgens 'n wet wat op 10 Julie 1896 afgekondig is, herstig. Die universiteit was ná die studente-onluste van Mei 1968 genoodsaak om die grootste deel van sy aktiwiteite na die suidelike voorstede van Bordeaux te verskuif en in drie instellings – Bordeaux I, Bordeaux II en Bordeaux III – op te splits. In 1995 is die Universiteit van Bordeaux I verder verdeel in die nuwe Bordeaux I en Bordeaux IV.

Die meeste instellings van die universiteite I, III en IV is tans op 'n kampus in die voorstad Talence gesetel. Ander instellings is in Gradignan en Pessac, terwyl die universiteit II steeds in sentraal geleë geboue in die middestad gehuisves word, waaronder sommige uit die 19de eeu.

Daarnaas is agt tersiêre instellings, wat opleiding in ingenieurswetenskappe aanbied, in Bordeaux gesetel, asook vier skole van ekonomie, die "Institut d'études politiques de Bordeaux" en vyf ander tersiêre instansies, waaronder die befaamde "Santé Navale" wat mediese opleiding vir loopbane in die Franse Vloot aanbied, en die "École nationale de la magistrature (ENM)" waar regters en staatsaanklaers opgelei word.

Die privaat hoërskool "Lycée Saint Joseph de Tivoli" is in 1762 gestig en sodoende een van die oudstes in Bordeaux wat nog steeds bestaan.

Die tradisionele kookkuns van Bordeaux baseer in die algemeen nie op hoogs verfynde spesialiteite nie en probeer eerder om 'n waardige ekwivalent vir die plaaslike wynsoorte te wees. Daar is nogtans noemenswaardige spesialiteite soos die bekende "Sauce Bordelaise", 'n sous wat van rooiwyn, murg-bouillon, salotte (spruituie) en verskeie kruie berei word. Dit word veral met entrecôte, 'n geroosterde biefstuk, bedien.

Lamvleis van lamme wat langs die strande en rivieroewers grootgemaak is word net soos baie ander geregte met 'n geurtjie knoffel berei.

Die plaaslike seekos sluit gewilde geregte soos Lamproie à la Bordelaise in, 'n paling wat in rooiwyn gekook word. Naas paling staan die Gironde-monding ook bekend vir sy kaviaar. Inheemse "garette"-oesters is 'n ander gewilde spesialiteit.

Ander bekende geregte is "Confit d'Oie" (ingemaakte eendvleis), "Foie Gras des Landes" (ganslewer met jellie), "Piperade Basque" (roereier met pampoen, rissies en geroosterde ham), "Salmis de Pintades" (parelhoen met pynboomvrugte), "Tourain bordelais" (uiesop met knoffel) en "Bar aux quatre poivres" (seebaars met peper en 'n groot verskeidenheid kruie).

Die bosgebiede van die omgewing lewer wilde besse soos aarbeie en eersterangse paddastoele op. Die laasgenoemde word gewoonlik in botter gesoteer, net soos baie ander plaaslike geregte.





</doc>
<doc id="25145" url="https://af.wikipedia.org/wiki?curid=25145" title="Lens, Pas-de-Calais">
Lens, Pas-de-Calais

Lens (Frans: [lɑ̃s] is 'n stad in die Franse département Pas-de-Calais sowat 200 kilometer noord van Parys en 35 kilometer suid van Lille. Die snelweë (""autoroutes"") A1 en A211 verbind Lens met hierdie twee metropole. Saam met sy buurstad Liévin vorm Lens 'n agglomerasie wat deel uitmaak van 'n metropolitaanse gebied (Frans: "aire urbaine") rondom Douai met sowat 550 000 inwoners.

Die plaaslike steenkoolvelde wat vroeër Lens se ekonomiese basis gevorm het, speel al lank nie meer 'n belangrike rol nie. Lens was een van die gasheerstede van die FIFA Sokker-Wêreldbekertoernooi in 1998, Rugbywêreldbeker 2007 en die Europese Sokkerkampioenskap 2016.

Geldstukke wat van die Merovingiese tydperk dateer, verwys na 'n nedersetting met die naam "Lenna Cas(trum)." Terwyl die tweede woord daarop dui dat die stad versterk was, bly die naam se eerste bestanddeel raaiselagtig. Sommige navorsers glo dat dit van die Galliese woord "onna" afgelei is wat "rivier" of "oorsprong, bron" beteken.

As gevolg van Spanje se magsuitbreiding in die 17de eeuse Europa is Lens by die Spaanse Nederlande ingelyf. Eers die heerskappy van Lodewyk II van Bourbon, prins van Condé, en ná die Slag van Lens op 20 Augustus 1648 het die agteruitgang van Spanje as 'n oorheersende mag in die gebied ingelui. As gevolg van hierdie slag was kardinaal Mazarin in staat om die Vredesverdrag van Wesfale te onderteken waardeur die Dertigjarige Oorlog beëindig is. Volgens die Pireneë-verdrag wat op 7 November 1659 onderteken is, is Artois by Frankryk ingelyf.

Tydens 'n proefboring in die woud van Lens in 1849 het drie nyweraars uit Lille, menere Casteleyn, Tilloy en Scrive teen 'n diepte van 151 meter steenkool ontdek. Volgens 'n dekreet, wat op 15 Januarie 1853 uitgevaardig is, het die "Compagnie de Lens" 'n mynkonsessie vir 'n oppervlakte van 6,051 hektaar ontvang. Die omgewing van Lens, Douai en Liévin het tot 'n beduidende mynboustreek begin ontwikkel.

Lens het swaar onder die Eerste Wêreldoorlog gely. Ná die Duitse inval in Oktober 1914 is die stad tot in 1918 deur Duitse troepe beset. Groot dele van die stad is as gevolg van die oorlogshandelinge verwoes en Lens het teen die einde van die oorlog die helfte van sy bevolking verloor. Die heropbou ná die oorlog is deur die Tweede Wêreldoorlog onderbreek en Lens is weereens deur Duitse troepe beset en in 1944 ook deur bomaanvalle verwoes.

Die ou steenkoolmynbedrywe is ná die Tweede Wêreldoorlog genasionaliseer. Danksy die mynbou het die streek se bevolking en veral die inwonertal van Lens aansienlik gegroei. In 1962 het Lens reeds 42 733 inwoners gehad. Die agglomerasie van myndorpe in die streek het onder meer Liévin, Carvin en Hénin-Beaumont ingesluit. Lens het danksy die steenkoolbekken tot 'n sentrum van die steenkool-gebaseerde chemiese en metallurgiese bedrywe (waaronder ketelmakery en draadtrekkery) ontwikkel.

Nadat die agteruitgang van die steenkoolontginning reeds in die 1960's begin het, is die plaaslike mynboubedrywighede uiteindelik in 1990 gestaak. Lens het 'n ernstige ekonomiese krisis beleef. Die stad se ekonomiese swaartepunt het geleidelik na die tekstiel-, metallurgie-, motor- en voedselbedrywe verskuif. Intussen speel die tersiêre sektor ook 'n beduidende ekonomiese rol nadat Lens in 1962 'n onderprefektuur geword het, terwyl die stad ook die Universiteit van Artois huisves.

Lens het tydens die FIFA Sokker-Wêreldbekertoernooi in 1998 internasionale bekendheid verwerf nadat Duitse straatboewe gedurende 'n wedstryd tussen die Duitse en Joego-Slawiese sokkerspanne op 21 Junie 1998 polisiemanne aangerand het. Een van die polisiemanne, Daniel Nivel, het ernstige hoofbeserings opgedoen en oor 'n tydperk van ses weke in 'n koma verval. Hy is as gevolg van sy beserings liggaamlik gestremd. Beelde van die aanranding is wêreldwyd op skerms vertoon.

Die Paryse Louvre-museum het in 2009 'n plaaslike filiaal, "Louvre-Lens", met sowat 14 000 m se uitstalruimte, geopen.

Lens beskik oor 'n sokkerstadion met 41 233 sitplekke, die "Stade Félix-Bollaert". Hier is wedstryde van die Sokker-Wêreldbekertoernooi in 1998, die Rugbywêreldbeker in 2007 en die Europese Sokkerkampioenskap in 2016 gehou.

'n Treinrit met die hoësnelheidstrein TGV van Parys na Lens neem sowat 70 minute.

Sedert 1986 word dunlaagmodules vir sonenergiepanele plaaslik vervaardig. Die vervaardiger "Free Energy Europe" se produksieprogram sluit intussen ook lampe en vloeikristal-televisietoestelle in wat deur sonenergie aangedryf word.

Lens is die setel van die Universiteit van Artois en 'n aantal ander tersiêre instellings.



</doc>
<doc id="25150" url="https://af.wikipedia.org/wiki?curid=25150" title="Kwikskakelaar">
Kwikskakelaar

'n Kwikskakelaar is 'n skakelaar wat bedoel is om 'n elektriese stroom in 'n elektriese stroombaan te laat vloei of dit te onderbreek op so 'n wyse dat dit afhanklik is van die skakelaar se fisiese oriëntasie ten opsigte van die rigting van die aarde se swaartekrag. 

Kwikskakelaars bestaan uit een of meer stelle kontakte in 'n verseëlde glashouer wat ook 'n druppel kwik bevat. Die houer kan verder ook lug, 'n inerte gas of 'n vakuum bevat. Swaartekrag trek die druppel kwik voortdurend na die laagste punt in die houer. 

Wanneer die skakelaar gekantel word na 'n geskikte posisie, raak die kwik aan die stel kontakte en sluit daarmee die elektriese stroombaan. Deur die skakelaar in die teenoorgestelde rigting te kantel beweeg die kwik weg vanaf die kontakte en word die stroombaan gebreek. Die skakelaar kan veelvuldige kontakte bevat wat dit moontlik maak dat verskillende stelle kontakte by verskillende kantelhoeke geraak word.

Kantelskakelaars kan gebruik word om te waarsku as konstruksietoerusting of vragvoertuie wat in ruwe terrein beweeg gevaar staan om om te slaan. Verskeie metodes bestaan wat nie kwik gebruik nie, maar hulle is baie keer vatbaar vir skok en vibrasie wat kan lei tot vals alarms of klinke.

Kwikskakelaars was algemeen in gebruik in bimetaal termostate. Die gewig van die beweeglike kwikdruppel verskaf 'n mate van histerese deur die bimetaalveer effe verder van die punt af waar dit normaalweg tot rus sou kom, en daarom sal die termostaat effens langer neem om na die aan- of aftoestand te beweeg. Die kwik het dit ook moontlik gemaak om 'n baie positiewe aan/af skakelaksie te bewerkstellig wat miljoene siklusse kon weerstaan sonder dat die kontakte verweer.

Kwikskakelaars word steeds dikwels gebruik in meganiese stelsels wat elektries beheer word waar die fisiese oriëntasie van die aandrywers of rotors 'n faktor is. Hulle word ook gebruik in muntoutomate vir kantelalarms. Wanneer die masjien gekantel word deur iemand wat toegang tot die produk in die masjien wil verkry, aktiveer die masjien 'n alarm.

Die Ierse Republikeinse Leër het dikwels kwikskakelaars gebruik om motorbomme te ontsteek tydens die onluste in Noord-Ierland. Ander terroristegroepe het ook soortgelyke ontstekingsmeganismes gebruik.

Aangesien kwik giftige eienskappe het, moet foutiewe toestelle wat kwikskakelaars bevat as chemiese afval behandel word. As gevolg hiervan is kwikskakelaars grootliks uitgefaseer; moderne termostate gebruik deesdae eerder termistors of ander elektroniese toestelle om die temperatuur te meet en 'n relê verskaf dan die skakelaksie wat voorheen deur 'n kwikskakelaar voorsien is.


</doc>
<doc id="25151" url="https://af.wikipedia.org/wiki?curid=25151" title="Transistor">
Transistor

'n Transistor is 'n halfgeleier elektroniese komponent wat algemeen gebruik word as seinversteker of elektronies beheerde skakelaar. Transistors het twee hoof kontakte wat 'n veranderende gelykstroom toelaat om deur die transistor te vloei. 'n Derde kontak beheer hierdie elektriese stroom, of deur 'n spanning, of deur 'n relatiewe klein stroom. Die transistor is die fundamentele boublok van rekenaar, sellulêre telefone en ander moderne elektroniese stroombane.

Die transistor word gebruik in 'n verskeidenheid van digitale en analoog funksies, insluitende seinversterkers, skakelstroombane, spannings reguleerders, seinmodulasie, geheue selle en ossillators. Transistors word afsonderlik of as geïntegreerde stroombaan verpak. 'n Geïntegreerde stroombaan kan biljoene transistors binne 'n baie klein area huisves.

Moderne transistors word verdeel tussen twee kategorieë: bipolêre spervlaktransistors (BSTs) en veldeffektransistors (VETs). Die geleidingsvermoë tussen die transistor se uitgang en gemene terminale neem toe wanneer 'n elektriese stroom vir BVT of 'n elektriese spanning vir VET tussen die inset en gemene terminale toegepas word. Die stroomvloei deur die uitgang en gemene terminaal van die transistor word dus beheer deur die stroom (BST) of spanning (VET) tussen die inset en gemene terminale van die transistor. Die eienskappe van die transistor word bepaal deur die soort transistor.

Die term "transistor" het oorspronklik verwys na puntkontaktransistors, maar is vinnig vervang met die meer praktiese bipolêre spervlaktransistor in die vroeë 1950's. Net so het die simbool vir die transistor verwys na hierdie lank reeds verouderde toestelle. Vir 'n kort tyd tydens die vroeë 1960's het sommige vervaardigers en elektroniese tydskrifte begin om simbole te gebruik wat die konstruksie van verskillende BST meer akkuraat uitgebeeld het, maar dit is later laat vaar.

In analoë stroombane word transistors gebruik as seinversterkers (gelykstroomversterkers, klankversterkers of radiofrekwensieversterkers) en lineêr gereguleerde spanningsbronne. Transistors word ook gebruik in digitale stroombane as elektroniese skakelaars, selde as afsonderlike komponent, maar meestal as 'n onderdeel van 'n geïntegreerde stroombaan. Digitale stroombane sluit in: logiese hekke, rekenaargeheue, mikroverwerkers en digitale seinverwerkers (DSV).

Die transistor word beskou as een van die belangrikste uitvindsels van die twintigste eeu. Die transistor is die sleutel komponent van prakties alle moderne elektronika. Die sukses van die transistor rus op die geoutomatiseerde massa produksie van transistors teen 'n baie lae per-transistor koste.

Hoewel miljoene afsonderlike transistors (bekend as "diskrete transistors") nog gebruik word, word die meerderheid in geïntegreedestroombane gebruik saam met diodes, resistor, kapasitors en ander elektroniese komponente om volledige elektroniese stroombane te vorm. 'n Logiese hek bestaan uit ongeveer twintig transistors terwyl moderne mikroverwerkers biljoene transistors bevat.

Die transistor se lae koste, aanpasbaarheid en betroubaarheid maak dit die algemene toestel vir gebruik in nie-meganiese toepassings. Transistor stroombane vervang ook elektromeganies komponente vir die beheer van toestelle en masjinerie. Die is goedkoper en meer effektief om mikrobeheerders met die toepaslike sagteware te gebruik om funksies te beheer as die ekwivalente meganiese beheerstelsel.

Aangesien die koste van transistors laag is, is daar 'n neiging om informasie te digitaliseer. Die vermoë van rekenaars om vinnige soektogte, sorteer en prosesseering van digitale informasie te kan verrig maak dit meer effektief om informasie te digitaliseer. As 'n resultaat word die meeste media vandag in digitale vorm gelewer vir omskakeling na analoog deur gebruik te maak van rekenaar hardeware.

Voor die uitvinding van die transistor was vakuuumbuise die hoof aktiewe komponent in elektroniese toerusting. Die sleutel voordele van transistors bo vakuumbuise is die volgende:

Die eerste drie patente vir die veldeffektransistor beginsel was geregistreer in Duitsland in 1928 deur die fisikus Julius Edgar Lilienfeld, maar hy het geen navorsingsartikel gepubliseer nie, dus is die uitvinding deur industrie geïgnoreer. In 1934 het nog 'n Duitse fisikus, Dr. Oskar Heil, 'n ander veldeffektransistor gepatenteer. Daar is geen bewys dat hierdie toestelle vervaardig is nie, maar daar is in die 1990 gewys dat een van Lilienfeld se ontwerpe wel werk soos beskryf. Regsdokumente van die Bell Labs patent wys dat Shockley en Pearson werkende weergawes van die Lilienfeld patent vervaardig het, maar het nogtans nie verwys na die patent in enige van die navorsings of historiese artiekels wat gevolg het nie. The Other Transistor, R. G. Arns

Op die 16de Desember 1947 het William Shockley, John Bardeen en Walter Brattain die eerste praktiese puntkontaktransistor vervaardig. Hierdie werk het gevolg uit die oorlogtyd pogings om suiwer germanium "kristal" meng diodes te vervaardig vir gebruik as 'n frekwensie menger in mikrogolfradar eenhede. 'n Parallelle projek oor germanium diodes aan die Purdue Universiteit het daarin geslaag om 'n goeie kwaliteit germanium halfgeleier kristal te vervaardig wat deur Bell Labs gebruik is. Vroeë vakuumbuis tegnologie het nie vinnig genoeg geskakel nie, wat gelei het na die gebruik van halfgeleier diodes deur die Bell Labs span. Met die kennis ter hande het hulle na die ontwerp van die triode gekyk, maar dit nie maklik gevind nie. Bardeen het uiteindelik 'n nuwe vertakking van oppervlak fisika ontwikkel om die vreemde gedrag wat hulle waargeneem het te beskryf. Bardeen en Brattain het uiteindelik daarin geslaag om 'n werkende toestel te vervaardig.

Dieselfde tyd was Europese wetenskaplikes gelei deur die idee van 'n halfgeleier versterker. In Augustus 1948 het Duitse fisici Herbert F. Mataré en Heinrich Welker, werkend by "Companie des Freins et Signaux Westinghoude" in Parys, Frankryk aansoek gedoen vir 'n patent van 'n versterker wat berus het op 'n minderheids draer invoering prosses wat hulle "transistron" genoem het. Aangesien Bell Labs eers 'n publieke bekendstelling van die transistor in Junie 1948 gemaak het, word die transistron beskou as 'n onafhanklike ontwikkeling. Mataré het die transkonduktansie verskynsel vir die eerste keer waargeneem tydens die vervaardiging van germanium dubbeldiodes vir Duitse radar tydens die Tweede Wêreldoorlog. Transistrons was kommersieel vervaardig vir die Franse telefoon maatskappy en die militêre, en in 1953 is 'n halfgeleier radio ontvanger met vier transistrons gedemonstreer by die Düsseldorf Radio Skou.

Bell Labs het 'n generiese naam nodig gehad vir die nuwe uitvindsel. 'n Verskeidenheid name is voorgestel, maar die voorstel van transistor deur John R. Pierce het 'n interne lotting gewen.

Bell het dadelik die puntkontak transistor begin vervaardig in lae volumes. Prototipes van net-transistor AM radios is gedemonstreer, maar was in werklikheid net laboratorium eksperimente. In 1950 het Shockley 'n radikaal verskillende transistor, die bipolêre voegvlaktransistor, ontwerp. Hoewel die werking van 'n puntkontak transistor en bipolêre voegvlaktransistor verskil verwys die term "transistor" vandag meestal na die bipolêre voegvlaktransistor. Transistor radio vervaardiging is ook deur ander maatskappye gedoen onder lisensie. Ou transistors was chemies onstabiel en slegs bruikbaar vir lae spanning en lae frekwensie toepassings, maar hierdie tekortkomings is met tyd oorbrug.

Transistors word gekatogoriseer deur:


</doc>
<doc id="25152" url="https://af.wikipedia.org/wiki?curid=25152" title="Pous Silvester I">
Pous Silvester I

Silvester I was die 33ste pous van die Rooms-Katolieke Kerk.

Pous Silvester I (ook gespel Sylvester) is volgens die Liber Pontificalis 'n Romein van geboorte, die seun van Rufinus en Justa. Op 31 Januarie 314 volg hy Pous Miltiades op en regeer tot sy dood op 31 Desember 335. Hy word opgevolg deur Pous Markus. Die beskrywing van sy lewe in die Vita beati Sylvestri (Lewe van die Heilige Silvester) word tans legendaries geag. Die naam ‘Silvester’ beteken ‘Woudman’.

Die pous het deel gehad aan die veroordeling van die Ariane en ook aan die kerkvergadering van Nicea in 325 waar die Apostoliese geloofsbelydenis ontstaan het. Hy het gesante na die eerste ekumeniese raad gestuur. Gedurende sy pontifikaat is verskeie groot kerke gebou soos die basiliek van Laterane en die Heilige Kruis kerk (Santa Croce). Die kerk van Equitius, 'n Romeinse ouderling, naby die baddens van keiser Diocletianus bestaan vandag nog.

Silvester word as heilige vereer. Sy gedenkdag is op 31 Desember in die Rooms-Katolieke Kerk en 2 Januarie in die Oosters-Ortodokse Kerk. Hy is die beskermheilige van huisdiere, 'n goeie oes en die nuwe jaar. Sy reliek word gehou in die kerk San Silvestro in Capite in Rome.



Saamgestel uit die , , en wiki’s.


</doc>
<doc id="25155" url="https://af.wikipedia.org/wiki?curid=25155" title="Lugdruk">
Lugdruk

Lugdruk is die krag wat deur die gewig van die atmosfeer op die aarde se oppervlak uitgeoefen word. Die atmosfeer kan nie in die ruimte wegdryf nie, omdat dit deur die aarde se swaartekrag "vasgehou" word. Die helfte van die atmosfeer se masse is in die onderste 5 km geleë, en 99% hiervan is 30 km van die grond af. Dit beteken dat hoe hoër 'n mens in die atmosfeer opbeweeg, hoe dunner word die lug. Lugdruk neem dus af wanneer die hoogte bo seevlak toeneem. Iemand wat in Durban (0 m bo seevlak) woon, ervaar dus meer druk as iemand wat in Johannesburg (1 000 m bo seevlak) woon, omdat die persoon in Durban 'n groter massa lug het wat van bokant hom of haar druk uitoefen.

Lugdruk word in hektopascal (hPa) gemeet. Die standaard seevlakdruk is 1 013,2 hPa. Die instrument waarmee druk gemeet word, is 'n barometer. Daar is verskillende soorte barometers wat deur mense by hul huise en deur die weerdiens gebruik word.

'n Isobaar is 'n lyn op 'n kaart wat al die plekke met dieselfde lugdruk met mekaar verbind.`


</doc>
<doc id="25156" url="https://af.wikipedia.org/wiki?curid=25156" title="Koolstofkringloop">
Koolstofkringloop

Die koolstofkringloop of koolstofsiklus is die biochemiese kringloop waar koolstof tussen die biosfeer, die geosfeer, die hidrosfeer en die atmosfeer van die aarde uitgeruil word. Ander sterrekundige liggame mag dalk eenderse koolstofkringlope hê, maar niks is tans hiervan in die mensdom se kennis nie.

Deur fotosintese word formula_1, koolstofdioksied-gas, aan die atmosfeer onttrek. Plante gebruik sonenergie en water om dit in organiese stowwe om te sit. Dit word vaslegging genoem. Chemies is dit 'n reduksie waarin die oksidasietoestand van 4+ wat die koolstofatoom in die koolstofdioksiedmolekuul het, verlaag word. Tegelykertyd word suurstof vrygestel en energie opgegaar. Hierdie proses kan tydelik wees, wanneer die koolstof later weer geoskideer word en opnuut in die kringloop opgeneem word. Van die koolstof kan egter ook in die aarde begrawe raak, uit die kringloop onttrek en in die geosfeer opgegaar word. Dit is hoe ruolie en steenkool ontstaan het.

Snags vind in plante die omgekeerde proses van fotosintese plaas, wat respirasie genoem word. Ander lewensvorme soos diere doen dit nie net snags nie maar altyd. Respirasie is 'n oksidasieproses. Organiese stowwe word weer in koolstofdioksied omgesit om die vasgelegde energie vry te stel. Gewoonlik word suurstof daarby verbruik, maar daar is ook anaërobiese vertering. Indien die respirasie organiese stowwe betref wat in ons tyd vasgelê is, sal dit die koolstofdioksiedkonsentrasie in die atmosfeer nie verander nie. Indien dit egter die verbranding van ruolie of steenkool betref word koolstof wat miljoene jare geleë uit die kringloop onttrek is, opnuut in omloop gebring. Hierdoor het die koolstofdioksiedkonsentrasie sedert die Industriële Revolusie baie toegeneem.


</doc>
<doc id="25157" url="https://af.wikipedia.org/wiki?curid=25157" title="Wind">
Wind

Wind is die horisontale beweging van lug. Dit word veroorsaak deur verskille in lugdruk. Lug beweeg altyd van gebiede met 'n hoër lugdruk na gebiede met 'n laer lugdruk. Hierdie vermoë van die lugmolekule in die atmosfeer om rond te beweeg, is baie belangrik omdat dit weersveranderinge tot gevolg het.

Wind word in terme van rigting en spoed beskryf. Die windrigting word altyd aangegee as de rigting waarvandaan die wind waai. 'n Oostelike wind waai dus van die ooste en beweeg na die weste, terwyl 'n noordelike wind van die noorde suidwaarts beweeg. Windrigting word deur 'n windhaan gemeet. Dit word as punte van die kompas of as grade kloksgewys van die ware of geografiese noorde aangetoon.

Windspoed word met 'n windmeter gemeet. Die windmeter bestaan uit ten minste drie tregtervormige bekers of keëls wat aan 'n vertikale spoel vas is. Die wind oefen meer druk uit op die hol kante as op die bolvormige (ronde) kante, wat die bekers laat draai. Die aantal omwentelings wat per tydseenheid gemaak word, is 'n maatstaf van die windspoed. Die spoed van die wind word in meter per sekonde (m·s) of as knope aangegee.




</doc>
<doc id="25158" url="https://af.wikipedia.org/wiki?curid=25158" title="Warcraft III: Reign of Chaos">
Warcraft III: Reign of Chaos

Warcraft III: Reign of Chaos (War3 of WC3) is 'n RTS-rekenaarspeletjie ("real-time strategy"-speletjie) wat deur Blizzard Entertainment in Julie 2002 uitgegee is. Dit is die tweede opvolg van "", die derde speletjiestel in die Warcraft Universe, en die eerste om ware 3D-grafika te gebruik. Die speletjie is een van die mees gewilde rekenaarspeletjies ooit, met 4,5 miljoen kopieë wat vooraf bestel is en meer as 1 miljoen bykomende kopieë wat binne een maand verkoop is. "Warcraft III" bevat drie rasse waarmee mens kan speel, insluitende die "Humans" (Mense) en die Orcs (Ongediertes), wat voorheen ook in "Warcraft: Orcs & Humans" en in "" verskyn het. Die bykomende twee rasse is die "Night Elves" (Nagtelike Dwergies) en die "Undead" (Nie-Doderyk), wat nuut tot die Warcraft-reeks is. "Warcraft III" se tog (Engels: "campaign") is op dieselfde manier as "Starcraft" s'n uitgelê.


</doc>
<doc id="25161" url="https://af.wikipedia.org/wiki?curid=25161" title="Ontlasting">
Ontlasting

Ontlasting of "fesies" (Latyn: faeces) is die naam vir die onverteerbare reste van die voedsel wat met gereelde tussenposes via die anus uit die derms na die buitewêreld verwyder word (stoelgang). Alle diere met 'n dermstelsel produseer ontlasting. By soogdiere en die mens bestaan die ontlasting behalwe vir onverteerbare voedselreste grotendeels uit bakterieë (ongeveer die helfte van die massa), afgeskilferde dermwandselle (tot 10 g per dag) en enkele stowwe wat deur die liggaam in die derm afgeskei word, soos galkleurstowwe. Sonder galkleurstowwe sou die ontlasting gryswit van kleur wees.



</doc>
<doc id="25167" url="https://af.wikipedia.org/wiki?curid=25167" title="Lugtemperatuur">
Lugtemperatuur

Lugtemperatuur is die meting van hoe koud of warm die lug is. Die son is die bron van alle hitte-energie. Die son se energiegolwe beweeg deur die atmosfeer sonder om dit te verhit. Wanneer hierdie golwe die aarde bereik, absorbeer die grond die energie in die vorm van hitte en straal dit terug na die atmosfeer. Die atmosfeer word dus van onder af verhit.

'n Termometer is 'n instrument wat lugtemperatuur meet. Temperatuur word gewoonlik in grade Celsius (°C) aangegee. Maksimum- en minimumtermometers word algemeen gebruik. Dit is termometers wat in pare gebruik word, met merkers wat die hoogste en laagste temperatuur aandui. Hierdie termometers moet telkens nadat die temperature gemeet is, weer teruggestel ("reset") word sodat hulle gereed is vir 'n volgende lesing. Die maksimumtermometer is 'n kwik-in-glas-termometer omdat kwik geskik is om hoë temperature mee te meet. Die minimumtermometer is 'n alkohol-in-glas-termometer omdat alkohol geskik is om lae temperature mee te meet. 'n Termograaf meet die lugtemperatuur op 'n voortdurende basis.


</doc>
<doc id="25168" url="https://af.wikipedia.org/wiki?curid=25168" title="Woestyn">
Woestyn

'n Woestyn is 'n gebied wat minder as 250 mm reën per jaar ontvang. Dit het (gewoonlik, sien Antarktika) hoë temperature en daarom ook hoë vlakke van verdamping. Woestyne het min of yl plantegroei en beslaan 30% van die aarde se oppervlak. Woestyne kom hoofsaaklik tussen die trope en subtrope aan weerskante van die ewenaar voor. Woestyngrond straal snags met gemak hitte terug na die atmosfeer, wat temperatuuruiterstes veroorsaak (dit wil sê, snikheetwarm dae met gepaardgaande snerpendkoue nagte).

Tropiese woestyne soos die Saharawoestyn en die Namibwoestyn maak ongeveer een vyfde van die wêreld se woestyngebiede uit. Dit is die droogste plekke op aarde, met min plante en windverwaaide oppervlaktes, rotse en sand. Die semi-dor streke tussen woestyne en grasvelde word half- of semi-woestyne genoem. Dit het doringbome en struike en 'n lang, droë seisoen wat deur kort reënvalperiodes afgewissel word.

Woestynplante en -diere het by die ongenaakbare toestande wat in hierdie gebiede heers, aangepas. 'n Voorbeeld is sommige plante wat wasbedekte blare het (soos die kreosootbos) wat oormatige verdamping voorkom, terwyl ander (soos kaktusse) hul vlak wortels uitsprei om water op te vang en in hul sponserige weefsel berg. Die meeste woestyndiere ontsnap bedags aan die hitte deur in gate te skuil en snags aktief te wees.

Namate die woestynbevolking toegeneem en met groter kuddes langer op dieselfde plek gebly het (onder meer deur die grawe van waterputte), is die reeds wankelende ewe wig tussen mens en omgewing verbreek. Die grond is deur oorbeweiding, oormatige houtkap of verkeerde besproeiingstegniek oorbelas, waardeur die oorspronklike plantegroei nie kon herstel nie. 

Woestyne brei as gevolg hiervan in 'n onrusbarende tempo uit en die gevolge van langdurige droogtes is, vanweë onder meer 'n veranderde klimaatspatroon, nie net vir die plant- en dierewêreld rampspoedig nie, maar ook vir die mens. Klimatoloë definieer 'n woestyn as ŉ gebied waar die reënval jaarliks minder as 250 mm is en waar lang droogtetye voorkom. 

Op grond van die temperatuur word daar tussen warm woestyne (Sahara, Australiese woestyne) met 'n gemiddelde jaartemperatuur van 25 °C (uiterstes: - 7 °C en + 40 °C) en koue woestyne (Gobi, Tibet) met 'n gemiddelde jaartemperatuur van 10 °C (uiterstes: - 40 °C en +40 °C) onderskei. Laasgenoemde lê meestal hoog. Die samestelling van die gebied en die verdeling van die reënval deur die jaar bepaal die aard van die plantegroei en die dierelewe. In teenstelling met wat dikwels veronderstel word, is die meeste woestyne nie heeltemal dor en dood nie. 

In werklikheid is daar net in die sentrale deel van die Sahara en in die noordelikste woestyne van Chili, waar dit nooit reën nie, geen lewe moontlik nie. In die ander woestyngebiede op aarde is lewe vir 'n groot getal plante en diere moontlik, danksy verskillende aanpassings in bou, metabolisme en lewenswyse, ondanks die geringe hoeveelheid water en die meestal hoë temperature.

Woestynplantegroei toon in alle dele van die wêreld 'n groot ooreenkoms. Die plante staan ver uit- mekaar, waardeur die voggehalte van die grond die onderlinge afstand bepaal. Die meeste plantsoorte het 'n wydvertakte, vlak wortelstelsel om soveel moontlik water te kan opneem as dit reën. Ander plante se wortels is weer so diep dat dit die grondwater bereik. 

'n Aantal plante skei groei-inhiberende (allelopatiese) stowwe af, wat die groei van ander plante onderdruk. Op plekke met natuurlike waterbronne of waar grondwater redelik naby die oppervlak voorkom, word boomgroei aangetref. By so 'n oase (die woord is afgelei van die Kopties "oeahé", wat "bewoonde oord" beteken) in die Saharawoestyn is dadelpalms ("Phoenix dactylifera") die belangrikste gewas. 

Hoewel die bou en watermetabolisme van woestynplante aangepas is om baie min water te gebruik, kan die plante lang droogtes oorleef, danksy hul vermoë om baie lank in 'n rustoestand te bly. Soos in alle uiterste omgewings word die grootste deel van plante se beskikbare grondstowwe gebruik vir die vorming van bergings- en voortplantingsorgane. 

Die ander organe is so klein moontlik. In teenstelling met plante in vogtige of tropiese omgewings, wat baie stingels het en baie en groot blare vorm, het woestynplante relatief min lewende weefsel. 'n Volwasse kaktus bevat 80 % water, wat in die weefsels opgeberg word. Daar kan tussen 3 tipes woestynplante onderskei word: plante met harde, leeragtige blare, wat verdamping tot die minimum beperk (xerofiete); plante wat water in vlesige stingeldele of blare kan opberg (sukkulente); en veral eenjarige plante wat die droogte in die vorm van saad oorleef en wat onmiddellik na die reën begin blom, saad vorm en vervolgens afsterf. 

Die hele siklus duur soms nie langer as 6 tot 8 weke nie. Die sade, wat in groot getalle geproduseer word, behou jare lank hul kiemkrag en ontwikkel eers weer na die volgende reëntydperk. Dit vorm 'n belangrike voedselbron vir diere soos voëls en knaagdiere.

Die meeste diere probeer die hitte vermy deur bedags in gate of onder klippe weg te kruip. Hulle is snags, soggens vroeg of in die skemer aktief. Die gate en rotssplete dien ook as beskerming teen te groot afkoeling gedurende die nag. Die meeste woestynbewoners is ook wat hul voorkoms betref, uitstekend by die omgewing aangepas. Baie het 'n sandkleurige vag of 'n patroon van strepe en vlekke op die huid. 

Die aanwesigheid van 'n dierelewe is veral tydens en na 'n reëntyd merkbaar. Baie insekte kom uit hulkokonne, soek 'n maat vir paring, lê hul eiers en gaan kort daarna dood. Die larwes vind volop voedsel en teen die einde van die reëntyd gaan hulle in 'n russtadium oor en wag op die volgende reëntyd. Die insekte is voedsel vir die voëls, reptiele en insekte-etende soogdiere. Benewens insekte kom ook ŉ groot aantal ander geleedpotigesvoor. 

Hoewel amfibieë in die meeste woestyne ontbreek, word salamanders en paddas aangetref in klein poeletjies en op plekke waar gereeld water staan. Die paddas begrawe hulle in die modder wanneer die droogte aanbreek en skei deur hul vel 'n jellieagtige stof af om uitdroging te voorkom. Sodra die eerste reën geval het, kruip hulle uit hul gate om 'n maat te soek vir voortplanting. Na 'n baie kort paartyd word die eiers gelê, en na slegs 2 dae broei die larwes uit, wat baie gou volwasse word. Reptiele is met hul dik, gepantserde vel goed toegerus vir ŉ woestynlewe. 

Skilpaaie, maar veral akkedisse en slange, is volop in woestyne. Afgesien van bou en lewenswyse toon baie diere ook fisiologiese aanpassings by die woestynomgewing. Sommige knaagdiere, soos die wangsakmuise (genus "Perognathus") en die verwante springhaasmuise (genus "Dipodomys"), lewe van droë plantsade en kan maande lank sonder water bly. Hulle verkry die nodige water vir hul metabolisme uit die verbranding van liggaamsvet. 

Hul urien is baie gekonsentreerd en hulle het geen sweetkliere nie, sodat geen water deur sweet verlore kan gaan nie. Ander soogdiere voorsien in hul waterbehoefte deur die sappige vrugte en ander dele van sukkulente plante te eet. Van die groot woestynsoogdiere is veral die kameel (genus "Camelus") van die Gobi-woestyn bekend. In teenstelling met die gewilde opvatting moet kamele van tyd tot tyd waterdrink, al kan hulle 'n paar dae daarsonder bly. Na 'n lang woestynreis vul die dier binne enkele minute sy verlore liggaamsmassa (as gevolg van die verbranding van die vet wat in sy bult (e) opgeberg is) weer aan. 

Die skielike, vinnige inneem van groot hoeveelhede water is kenmerkend vir diere wat in droë streke lewe. Baie voëls pas hulle moeilik by ŉ woestynklimaat aan. Deur vlieg gaan redelik baie vog via die longe verlore. Gevolglik broei die meeste spesies net binne vliegafstand van ŉ waterbron of rivier. Voëls broei na die reëntyd, wanneer daar voldoende voedsel vir die kleintjies is. Op die grond word voëls soos volstruise aangetref, en patryse kan makliker oorleef as die vlieënde soorte. Deur waterryke plantdele te eet, kry hul le genoeg vog in. Die sandpatryse (familie "Pteroclidae") uit die Afrikaanse en Asiatiese woestyne maak hul vere nat om die kleintjies te laat drink.

Woestyne tel onder die wydste verspreide gebiede op aarde. Nietemin is die ontstaan van 'n woestyn en die prosesse wat daarby 'n rol speel, nog nie presies bekend nie; dit hang saam met die barre klimaatstoestande, wat 'n langdurige ondersoek onaantreklik of selfs onmoontlik maak. Veral die reënval is 'n probleem by so 'n ondersoek. Egte woestyne kom byna net in uiters droë (ariede) gebiede voor. Dit sluit gebiede in waar dit minder as 250 mm per jaar reën en dan ook net tydens enkele, hewige reënbuie. Omdat meer water verdamp as wat in die grand wegsyfer, ontstaan 'n dor gebied met

min plantegroei en 'n geringe lugvogtigheid. Die sandwoestyn (edeyer, erg, koem), waarin dikwels groot sandduine voorkom, maak net 21 % van alle woestyne uit. Sandwoestyne kan net ontstaan wanneer daar voldoende sand is of wanheer sand uit die aanwesige gesteentemateriaal gevorm word. As dit nie die geval is nie en kaal gesteentes aan die oppervlak lê, word dit 'n rotswoestyn genoem. 

Deur verwering sal die rotse tot brokstukke verbrokkel en 'n hammada of steenwoestyn vorm. Wanneer die rotse nie hoekig is nie, maar afgeskuur en rond, staan dit as 'n gruiswoestyn (serir, flintwoestyn) bekend. Sulke woestyne kan op verskillende maniere ontstaan, byvoorbeeld deur die spesiale vorm van verwering, deur erosie van ouer gruis of deur afskuring van stukke in 'n stroombedding tydens die min tye van reënval.

'n Woestyn bestaan nie net uit 'n eenvormige gebied nie, maar uit verskillende dele, wat elkeen sy eie landskapsvorm het en waarin dikwels verskillende geologiese prosesse 'n rol speel. In die sandwoestyne is duine dikwels kenmerkend. Die sandduine ontstaan deurdat die wind die sand oor ŉ ongelyke oppervlak waai en dit aan die lykant daarvan bly lê. So word die ongelykheid steeds groter, totdat hoë duine gevorm is. Duine kan verskillende vorms hê, maar in die woestyn is die barkan (sekelduin), die dwarsduin en die lengteduin (seifduin) die algemeenste. 

Die barkan is min of meerhalfsirkelvormig, met die punt en die 2 sterte na die wind, terwyl die dwars- en lengteduin lang, lineêre sandrûens is, onderskeidelik loodreg op en ewewydig met dieoorheersende windrigting. In die sandwoestyne kan rotsagtige plekke voorkom wat sandvry is (feidj) omdat al die oorspronklike sand weggewaai is. Dikwels het daar dan nog van die growwer klippe agtergebly. Hierdie plekke vorm lae gebiede tussen die duine. By al die woestyntipes kom ook ander lae dele voor. 

Die reën, wat af en toe in groot hoeveelhede val, word na die see of na sulke depressies afgevoer as dit nie reeds verdamp het nie. Wanneer so ŉ depressie nie 'n afvoer na die see het nie, bly die water daar staan totdat dit verdamp of in die grond weggesak het. Soms bly die water 'n lang tyd staan en vorm dan 'n woestynmeer. As dit nie die geval is nie, vorm dit 'n gereelde nat plek, waar dikwels sand en klei deur die aangevoerde water afgeset word. 

'n Dergelike plaja (salina, woestynsebkha) is baie plat. Die plaja word omring deur die bajada (bahada, proluvium), wat die steiler oorgangsgebied na die omringende hoër gebied vorm en waarop verweringsmateriaal van die omringende heuwels gevind kan word. Die water wat uiteindelik in die plajas kom, word dikwels langs 'n valleiagtige stelsel daarheen gelei waarvan die ontstaanswyse nog nie duidelik is nie. So 'n vallei, 'n wadi, is altyd droog, behalwe direk na ŉ reënbui. 

Die waterstrome in wadi's is dikwels so sterk en skielik dat mense daardeur oorval kan word. In die woestyne van Noord-Afrika het meer mense in die laaste paar jaar verdrink as van dors omgekom. Sowel die begin as die einde van 'n wadi is dikwels nie definitief begrens nie. Die reënwater vloei eers oor die hele oppervlakte van die woestyn (plaatvloed) en kan ernstige gronderosie veroorsaak. Langsamerhand begin die water in smaller streke saamvloei, wat die geleidelike begin van die wadi's is. 

Die einde van 'n wadi word bepaal deur die hoeveelheid reën, die verdamping en die deurlaatbaarheid van die grond. By 'n lang wadi verdwyn al die water voordat dit ŉ see of plaja bereik. Omdat daar nie voortdurend water deur die wadi's aangevoer word nie, kan daar gewoonlik nie deltas in die see ontwikkel nie, maar wel 'n soort vlakte (sebkhas, sabkas) wat gewoonlik droogte, maar tydens 'n storm of springvloed deur die see oorstroom word.

Hoewel klimatologiese toestande medeverantwoordelik is vir die ontstaan van woestyne, staan dit vas dat menslike bedrywighede in droë klimaatsgebiede die uitbreiding van woestyne bevorder. Toe nomadevolke vroeër nog heeltemal afhanklik was van die klimaat en ander natuurlike faktore en oor groot afstande moes trek om voldoende voedsel en water te kry, kon die plantegroei van die gebied wat hulle agtergelaat het, in die tussentyd herstel. 

Deur die steeds groeiende bevolking en die toenemende bemoeienis van internasionale hulporganisasies en regerings is die reeds wankelende ewewig wat in dergelike gebiede tussen mens, dier en omgewing bestaan het, versteur. Die sink van boorgate het aanvanklik na groot vooruitgang gelyk aangesien die bevolking makliker in 'n gebied kon bly en in gunstige jare hulle kuddes kon uitbrei omdat daar meer water en voedsel was. 

Die groot getalle vee het egter so ŉ gebied kaal gevreet en platgetrap, wat meegebring het dat die plantegroei nie kon herstel nie. Tydens ŉ droë tyd was die gevolge hiervan rampspoedig. In die Sahel het daar byvoorbeeld tussen 1968 en 1973 duisende mense en miljoene diere van die honger omgekom. Hoewel die wegbly van die moesonwinde geweldige droogtes tot gevolg het, veroorsaak oorbeweiding, die kap van hout, asook die te intensiewe verbouing van die grond soms dat die klimaat 'n permanent droë karakter aanneem. 

Ook swak beplande of swak beheerde besproeiingstelsels kan vrugbare grond tot 'n woestyn verander. As die oortollige water nie reg afgelei word nie, verdamp dit en word soute in die grond agtergelaat. By 'n te hoë soutinhoud kan die grond dan geen plantelewe meer onderhou nie.  Dit is opvallend dat daar in byna al die lande 'n verband bestaan tussen die woestynuitbreiding en die armoede in die betrokke gebied. Die armstes onder die woestyngemeenskappe is die eerste slagoffers en bly gewoonlik ook in die verlate gebied agter, waar 'n onvermydelike hongerdood wag. 

Diegene wat nog kan wegtrek, verhuis na die randgebiede, waar hulle weer bome kap, vee laat wei en lappies grond skoonmaak vir landbou, sodat die grond ook hier swaar belas word. Woestynvorming vind op hierdie manier in groot dele plaas juis waar daar nog water is, soos aan die Nigerrivier, of in gebiede met boor en watergate. In Suid-Afrika is die toestande baie minder ernstig, maar die Karoo is tog 'n goeie voorbeeld van woestynuitbreiding vanweë oorbeweiding.




</doc>
<doc id="25170" url="https://af.wikipedia.org/wiki?curid=25170" title="Grasveld">
Grasveld

Grasvelde of grasland kom voor waar die hoeveelheid reënval gunstig is vir die groei van gras, en in sommige gevalle ook bome en struike. In grasveldgebiede is die reënval nie voldoende om groot gebiede met bome te kan akkommodeer nie.

Grasvelde word verdeel in tropiese, gematigde en polêre grasvelde. Tropiese grasvelde soos savannes met verspreide struike en dwergagtige bome kom in gebiede met hoë gemiddelde temperature en lae tot matige reënval voor. Hulle kom dus naby die ewenaar voor. Tropiese savannes in Afrika het groot troppe diere wat wei (grasvreters) en vreet (tak- en blaarvreters) soos wildebeeste, gaselle, sebras, kameelperde en wildsbokke. Hierdie diere het almal gespesialiseerde eetgewoontes wat meebring dat hulle nie hoef mee te ding vir kos nie. Kameelperde vreet byvoorbeeld blare en lote van die kruine van bome, terwyl olifante takke laer af vreet en wildsbokke, sebras en wildebeeste gras verkies.

Veldbrande speel ook 'n groot rol in grasvelde. Veral in die Afrikaanse grasvelde kom ook ondergrondse bome voor. Die groot ondergrondse deel van hierdie plant is goed teen veldbrande en die herbivore beskerm.

'n Grasland is een van die agt landbiome in Suid-Afrika. Die ander sewe landbiome sluit in fynbos, woude, savanne, struikgewasse, Nama-Karoo, Sukkelente-Karoo en woestyn. Graslande is algemeen in die sentrale en oostelike dele van die land en kom voor in gebiede wat tussen 1 500 en 3 000 meter bo seevlak geleë is. 
Daar is graslande in die binneland van KwaZulu-Natal en die bergagtige gebiede van die Oos-Kaap.

Graslande het 'n kenmerkende klimaat met koel tot warm somers en hoë somerreënval en koue, droë winters met swaar ryp. Somerreënval wissel tussen 400 en 1 200 mm en somertemperature tussen 10°C en 30°C. Minimumtemperature kan so laag as -10°C (in die winter) wees. Weerlig veroorsaak soms brande, daarom is daar nie baie bome in graslande nie.

Diep, donker, suur sandgrond met vrugbare bolae waarvan die pH bepaal watter grassoort groei. Grond word voedingryk gemaak deur die ontbinding van plantwortels. Dit het 'n positiewe uitwerking op plantegroei.

Soos uit die naam afgelei kan word, is gras die mees algemene plantsoort in graslande. Bome (meestal klein bome) en struike kom af en toe voor. Ander plantsoorte sluit in bolle, knolle, risome en klein kruidagtige plante. In die meer vrugbare grond wat minder suur is groei soetgrasse. Soetgrasse het 'n hoë voedingswaarde en dien as groot voedselbron vir baie diere. Die gras wat in die suur en meer onvrugbare grond groei, word suurgrasse genoem.
In natter gebiede groei hoër grasse.
Die verskeidenheid van grasse wat in graslande voorkom is aangepas om die veldbrande, wat elke jaar voorkom, te oorleef. As gevolg van hierdie brande is houtagtige bome skaars in hierdie gebiede. Die plante weerstaan ook versteurings soos vertrapping deur die gebied se diere. Hulle kan vinnig teruggroei na reën aangesien hulle voedsel in hul beskermde wortels berg.

Die dierelewe in enige gebied hang af van die klimaat en plantegroei. Plantegroei in graslande ondersteun 'n groot verskeidenheid voëls, soos die bloukraanvoël, korhaan en gewone tarentaal. Hierdie voëls is gewoonlik saadvreters.
Ongelukkig oorleef groot troppe diere soos swartwildebeeste, blesbokke en elande deesdae selde in die natuur en word hulle in reservate en op wildplase beskerm.

Let wel dat daar 'n verskil is tussen 'n grasland en 'n savanne.


</doc>
<doc id="25176" url="https://af.wikipedia.org/wiki?curid=25176" title="Elektroniese skakelaar">
Elektroniese skakelaar

'n Elektroniese skakelaar is 'n skakelaar wat 'n elektroniese komponent gebruik vir die skakelaksie, dikwels 'n transistor. Die transistors kan van die Veldeffek- of die Bipolêre spervlaksoort wees. Elektroniese skakelaars word gebruik in digitale stroombane.

'n Bipolêre (NPN) transistor kan as 'n skakelaar gebruik word deur die spanningsverskil oor die basis (B) en die Emittor (E), V groot genoeg te maak (tipies 0.7V) sodat die versadigingstroom oor die Kollektor (C) en die Emittor (E) bereik word wanneer daar 'n spanning V oor C en E uitgeoefen word deur 'n spanningsbron. Die skakelaar is dan aangeskakel. Indien die spanningsverskil V gelyk is aan nul, vloei daar geen stroom nie en is die skakelaar in die "af" posisie.



</doc>
<doc id="25179" url="https://af.wikipedia.org/wiki?curid=25179" title="Pous Markus">
Pous Markus

Markus was die 34ste pous van die Rooms-Katolieke Kerk.

Pous Markus was waarskynlik 'n Romein van geboorte, die seun van Priscus. Voor sy verkiesing was hy biskop van Ostia. Op 18 Januarie 336 volg hy Pous Silvester I op en regeer tot sy dood op 7 Oktober 336. Hy word opgevolg deur Pous Julius I. Die naam ‘Markus’ beteken gewy aan die (Romeinse) god Mars of ook gebore in Maart.

Tydens sy pontifikaat word begin met die opstel van 'n lys van martelare (Deposito Martyrum) en 'n lys van biskoppe (Deposito Episcoparum).

Hy het die biskop van Ostia gemagtig om die biskop van Rome in te seën. Hy het waarskynlik die kerk San Marco laat bou asook die kerk bo-oor die katakombe van Balbina tussen die Via Appia en die Via Ardeatina. Pous Markus is in die katakombe van Balbina begrawe.

Pous Markus word as heilige vereer en sy feesdag is op 7 Oktober.



Saamgestel uit die , , en wiki’s.


</doc>
<doc id="25180" url="https://af.wikipedia.org/wiki?curid=25180" title="Visrivier">
Visrivier

Die Visrivier (Engels: "Fish River", Duits: "Fischfluss") is met 650 km die langste rivier van Namibië. Die oorsprong van die rivier lê in die ooste van die Naukluftberge. Die Visrivier vloei deur die Visrivier-canyon, die grootste Canyon van Afrika. Later vloei die rivier in die Oranjerivier.

Die rivier wat periodies droog is, vloei deur die dorpe Mariental, Gibeon en Seeheim.



</doc>
<doc id="25208" url="https://af.wikipedia.org/wiki?curid=25208" title="Dwight D. Eisenhower">
Dwight D. Eisenhower

Dwight David Eisenhower (14 Oktober 1890 – 28 Maart 1969) was 'n voormalige vyf-ster Generaal van die Leër van die Verenigde State van Amerika en 'n Amerikaanse politikus wat gedien het as die vier-en-dertigste President van die Verenigde State vanaf 1953 tot 1961. Tydens die Tweede Wêreldoorlog was hy die opperbevelvoerder van die Geallieerdes van die Tweede Wêreldoorlog in Europa, en was verantwoordelik vir die beplanning en toesighouding van die inval van Frankryk en Duitsland in 1944-45. In 1951 het hy die eerste opperbevelvoerder van NAVO geword.

As 'n Republikein was hy verkies tot die 34ste President van die Verenigde State van Amerika en het twee termyn gedien. As president het hy die Koreaanse Oorlog beëindig, druk op die Sowjetunie uitgeoefen tydens die Koue Oorlog, kernwapens 'n hoë verdedigingsprioriteit gemaak, die Ruimtewedloop geloods, die Amerikaanse "Social security"-program uitgebrei en die "Interstate Highway"-stelsel begin. Tydens sy ampstermyn het Alaska (3 Januarie 1959) en Hawaii (21 Augustus 1959) die 49ste en 50ste deelstate van die Verenigde State van Amerika geword.


</doc>
<doc id="25222" url="https://af.wikipedia.org/wiki?curid=25222" title="Saint-Étienne">
Saint-Étienne

Saint-Étienne [] is die prefektuur (hoofstad) van die Suid-Franse département Loire. Die stad lê suid-wes van Lyon in die Sentraal-Massief, aan die Furan-rivier en aan die voet van die Massif du Pilat (1 432 meter). Saint-Étienne was een van die Franse gasheerstede van die 2007 Rugby Wêreldbeker. 

Die stad se naam is die Franse vorm van "Sint-Stefanus", en sy bewoners word derhalwe in Frans "Stéphanois" genoem.

Volgens oorlewerings het die klein plaaslike nedersetting die naam "Furanum" gedra wat van die Furan-rivier afgelei is. Later is hierdie naam gewysig tot "Furania" en tot by die Middeleue gebruik. Die oudste dokumente uit die jaar 1258 verwys na die stad as "Sancti Stephani de Furano" (Frans: "Saint-Étienne de Furan").

Aangesien Saint-Étienne vir sy wapenvervaardiging bekend gestaan het, is die stad se naam tydens die Franse Rewolusie 'n tyd lank gewysig tot "Armeville" of "Commune d'Armes".

Tussen 1969 en 1970 het die stad ná die versmelting van Saint-Étienne met sy buurstad Saint-Victor-sur-Loire die amptelike naam "Saint-Étienne-sur-Loire" gedra.

Die eerste menslike nedersetting in die gebied van die huidige stad gaan terug op die kasteel van Saint-Priest wat in 1167 opgerig is.

Nogtans dateer die oudste dokumente wat na die stad Sanctus Stephanus de Furano verwys uit die 12de eeu toe graaf Guy II de Forez die abdy van Valbenoîte laat oprig het.

Die gebeure in verband met die Honderdjarige Oorlog met Engeland het Saint-Étienne nie gespaar nie, en die klooster Valbenoîte is in 1359 deur Engelse "Tard-Venus" geplunder. Om hierdie soort invalle af te weer het die ab Hugues de Torrenche die dorp laat versterk. 

Die dorp was destyds rondom die Groot Kerk (Frans: "Grande Église") geleë en deur 'n stadsmuur beskerm. Die "Tour de la droguerie" op die huidige "Place du Peuple" ("Volksplein") is in die 16de eeu digby die ou stadspoort opgerig.

Met die vestiging van nuwe inwoners het die versterkte dorp te klein geraak, en 'n voorstad het buite die stadsmuur begin uitbrei. Teen die einde van die 15de eeu het die bevolking reeds tot meer as 3 000 mense gegroei.

Gedurende die derde godsdiensoorlog is Saint-Étienne aan die begin van die jaar 1570 deur admiraal de Coligny ingeneem.

Sedert die 15de eeu het die stad tot 'n beduidende sentrum van die metallurgiese nywerheid ontwikkel. Aanvanklik is veral blanke wapens vervaardig en sedert die Italiaanse veldtogte van koning Frans I ook vuurwapens. Die plaaslike wapenbedryf met sy sowat 600 wapensmede (in 1669) het bekendheid verwerf met sy krygswapens, net soos die metallurgiese nywerhede met hulle groot verskeidenheid produkte.

Nog 'n suksesvolle bedryf was lintwewery - 'n ambag wat uit Italië ingevoer is en vanaf die 16de eeu in Saint-Étienne gefloreer het. Danksy die industriële aktiwiteite het die stad se inwonerstal in die 17de eeu tot 20 000 gestyg.

Vanaf 1720 het die Stéphanois steenkool gebruik waarvan die produksie in 1790 reeds 200 000 ton bereik het. Dit het veral as brandstof vir die eerste stoommasjiene gedien. Die steenkoolveld was naby twee bevaarbare waterweë - die Rhône- en Loire-riviere - geleë sodat vervoerkoste redelik laag was.

In die tyd van die Franse Rewolusie het die stad die geleentheid gekry om land van die geestelikheid aan te koop, en in 1792 het die argitek Pierre-Antoine Dalgabio 'n nuwe plattegrond vir die stad ontwerp. Saint-Étienne se straatrooster was oorspronklik in oos-westelike rigting langs die pad van Lyon na Puy-en-Velay aangelê. Dalgabio se nuwe plan was daarenteen in noord-suidelike rigting en langs die pad van Parys na Annonay georiënteer; die nuwe straat wat gebou is het geleidelik tot die Grand'rue van Saint-Étienne begin ontwikkel.

Saint-Étienne het op administratiewe en politieke gebied vir 'n lang tyd 'n minder invloedryke rol gespeel as byvoorbeeld Montbrison (wat as prefektuur gefungeer het) of Feurs wat tussen 1793 en 1795 as die hoofstad van Loire gedien het. Eers in 1855 het Saint-Étienne vanweë sy snelle industriële en bevolkingsgroei die hoofstad (prefektuur) van die département geword.

In die periode van die nywerheidsomwenteling het met die grootskaalse ontginning van die steenkoolmyne ook die ontwikkeling van die metallurgiese en ander swaar nywerhede begin. Die eerste mynboupermit is op 27 Oktober 1824 in Saint-Étienne uitgereik. Ten spyte van die sterk mededinging van die Switserse stad Basel het Saint-Étienne in dieselfde tydperk ook die wêreldhoofstad van die lintwewerybedryf geword.

Op 5 Mei 1821 het Louis-Antoine Beaunier aansoek om 'n spoorwegkonsessie vir die lyn tussen Saint-Étienne en Andrézieux gedoen wat oor 'n afstand van byna 18 kilometer sou loop. Toe Lodewyk XVIII die konsessie op 26 Februarie 1823 aan Beaunier toegeken het, was dit die eerste spoorwegprojek op die Europese vasteland. Aanvanklik is perdespoorwaens gebruik om goedere na die hawe van Andrézieux te vervoer waar die vrag na skepe oorgelaai en verder op die Loire-rivier vervoer is. Veral steenkool is sodoende na bestemmings in Sentraal-, Wes- en Noord-Frankryk verskeep.

Teen die begin van die 20ste eeu is die plaaslike wapenbedryf oorheers deur die "Manufacture d'armes de Saint-Étienne (MAS)", wat hom op militêre toerusting toegespits het, en die "Manufacture française d'armes et cycles (Manufrance)", wat jag- en sportgewere vervaardig het. Alhoewel "Manufrance" sy produksie intussen gestaak het, is daar nog steeds 'n aantal ambagsmanne by spesialiteitsvelde van die geweerbedryf betrokke.

Saint-Étienne is deur die Franse sportkoerant "l'Équipe" as die "sportiefste stad in Frankryk" aangewys. Saint-Étienne pronk dan ook met 'n groot aantal stadions en ander sportgeriewe. 

Die Stade Geoffroy-Guichard is die grootste stadion met 36 000 sitplekke en word veral vir sokker-wedstryde en ander groot gebeurtenisse gebruik. Ook wedstryde van die 2007 Rugby Wêreldbeker word hier gehou. Die stadion se dak gaan oor 'n tydperk van twintig jaar aan 'n maatskappy verhuur word wat in die somer van 2007 2 600 vierkante kilometer se sonkragpanele geïnstalleer het. Dit is een van die grootste sonenergie-oppervlakke in Frankryk.

Ander belangrike stadions en instellings is die "Stade Henri-Lux" (atletiek), die "Parc des Sports de l'Etivallière" met 'n oppervlak van 19 hektaar, die "Parc des Sports de Méons", die "Centre de gymnastique Séraph-Berland" (vroue-gimnastiek) en die gholfbaan "Golf de Saint-Étienne" met 'n oppervlak van 107 hektaar.


</doc>
<doc id="25227" url="https://af.wikipedia.org/wiki?curid=25227" title="Cardiff">
Cardiff

Cardiff (Engels: [ˈkɑːrdɪf], ; Wallies: "Caerdydd", [kairˈdiːð] of [kaˑɨrˈdɨːð], ) is die hoofstad en grootste stad van Wallis. Cardiff lê aan die Walliese suidkus aan die Kanaal van Bristol in die geskiedkundige graafskap Glamorgan en word in administratiewe opsig as 'n eenheidsstad bestuur.

Nog tot in die vroeë 19de eeu was Cardiff 'n taamlik klein nedersetting wat eers met die industrialisering van die gebied bekendheid verwerf het as 'n belangrike uitvoerhawe vir steenkool. Uiteindelik het dit tot die grootste Walliese stad gegroei en is vandag 'n belangrike kulturele, geskiedkundige en sportsentrum in die Verenigde Koninkryk en sy 14de grootste nedersetting. Cardiff het in 1905 stadstatus gekry en het in 1955 die hoofstad van Wallis geword.

Die stad spog met ’n kasteel, katedraal en universiteit, en die Millennium-stadion, waar belangrike rugbywedstryde gespeel word. Cardiff was een van die gasheerstede van die Rugbywêreldbeker 2007.

Die naam Cardiff is 'n verengelsing van die Walliese naam "Caerdydd". Die oorsprong van hierdie naam bly onduidelik; "Caer" beteken "fort" of "kasteel", maar die presiese betekenis van "Dydd" in hierdie konteks is nie bekend nie. In moderne Wallies beteken die woord "dag". Sommige deskundiges neem aan dat "Dydd" of "Diff" 'n vervorming van "Taff" was – die rivier waaraan die kasteel van Cardiff lê. Cardiff sou dus "die fort aan die Taff-rivier" beteken (die T muteer in Wallies tot D).

Ander navorsers voer die naam eerder terug op Aulus Didius Gallus – dit is bekend dat die Romeine 'n fort in Cardiff opgerig het toe hy as goewerneur van die nabygeleë provinsie gedien het. Cardiff sou dus ook as "die fort van Didius" vertaal kan word. Op die Romeinse fort se vroeëre terrein is later 'n Normandiese kasteel opgerig wat egter in die Victoriaanse tydperk deur John Crichton-Stuart, die 3de Marquess van Bute, en die argitek William Burges grootliks verander en uitgebou is. Oorspronklike Romeinse gedeeltes kan nog in die muurbedekking besigtig word.

Daar is 'n tweede kasteel noord van die stad – "Castell Coch" (die "Rooi Kasteel"). Die huidige kasteel is – tenminste in argitektoniese en geskiedkundige opsig – 'n ryk versierde Victoriaanse dwaasheid wat deur Burges vir die Marquess ontwerp en in die 1870's gebou is. Die Victoriaanse kasteel het op die terrein van 'n baie ouer Middeleeuse kasteel ontstaan wat moontlik deur Ifor Bach opgerig is – 'n plaaslike baron wat ook met die kasteel van Cardiff verbind word. Die buitekant van die gebou het 'n gewilde toneel vir rolprent- en televisieproduksies geword.

Vanweë sy ligging in die nouste gedeelte van die Suid-Walliese kusvlakte was Cardiff 'n stad van groot strategiese gedurende die oorloë tussen die Normandiërs (wat die laer geleë gebiede van Wallis beset het) en die Walliesers wat die hoër geleë streke oorheers het. As gevolg van hierdie konflikte pronk Cardiff met die grootste digtheid kastele van alle stede ter wêreld. Net soos die kasteel van Cardiff en Castell Coch kan ook die oorblyfsels van die Castell Morgraig, die biskoplike kasteel, Y Twmpath, die kasteel Ruperra en die Sint-Fagans-kasteel nog steeds besigtig word, terwyl die koninklike en die Whitchurch-kasteel onder nuwer geboue begrawe lê.



</doc>
<doc id="25236" url="https://af.wikipedia.org/wiki?curid=25236" title="Stade de France">
Stade de France

Die Stade de France (Frans: [stad də fʁɑ̃s], letterlik: "Stadion van Frankryk") is 'n sokker- en rugbystadion in Saint-Denis, Frankryk, net noord van Parys.

Dit het sitplek vir ongeveer 80 000 toeskouers en is die grootste stadion in Frankryk. Die stadion is ingehuldig op 28 Januarie 1998 met 'n sokkerwedstryd tussen Frankryk en Spanje. Die stadion, wat vir die FIFA Sokker-Wêreldbekertoernooi in 1998 gebou is, is ook ontwerp vir ander sportsoorte, soos rugby, atletiek, motorrenne asook konserte en ander groot opvoerings. Dit word deur die Franse rugbyspan tydens die Sesnasies-toernooi en ander internasionale wedstryde gebruik.

Die Franse sokkerspan gebruik die stadion ook vir byna alle vriendskaplike wedstryde en dit was in dié stadion dat die span Brasilië 3–0 geklop het in die eindstryd van die FIFA Sokker-Wêreldbekertoernooi in 1998. Parys se hoofrugbyklub, Stade Français, het in die afgelope aantal jare ook die stadion gereeld as tuisveld gebruik. Die Stade de France dien verder elke jaar as die terrein vir die Top-14 Franse binnelandse rugbykampioenskap, die "Coupe de France"-sokkerbekertoernooi en die Franse sokkerligabeker. Die Stade de France het die afgelope drie jaar as gasheer vir die "Race of Champions" opgetree. In 2007 is verskeie wedstryde van die Rugbywêreldbeker, insluitend die eindstryd wat deur die Springbokke teen Engeland met 15–6 gewen is, hier beslis. Die Stade de France het daarmee die eerste stadion in die wêrekd geword, wat beide 'n Sokker-Wêreldbekertoernooi-eindstryd en 'n Rugbywêreldbeker-eindstryd aangebied het.

Die Stade de France is gebruik vir Frankryk se grootste sportprestasie tot op hede, die 3–0 oorwinning oor Brasilië tydens die FIFA Sokkerwêreldbekertoernooi op 12 Julie 1998. Dit was die eerste keer dat Frankryk die Sokker-Wêreldbeker gewen het en die eerste keer in 20 jaar dat die gasheerland die toernooi gewen het. Die Top-16, die Franse rugbykampioenskap wat nou na die Top-14 verander is, se eindstryd wat tevore in Parc des Princes beslis is, is in 1998 permanent na die Stade de France verskuif. Die Paryse span Stade Français het USA Perpignan 34–7 in Mei van daardie jaar verslaan. Die jaar daarna is een van die Rugbywêreldbeker 1999-kwarteindwedstryde, waarvoor Wallis saam met Engeland, Frankryk, Ierland en Skotland die gasheer was, in die stadion gehou. In die wedstryd het die Springbokke Engeland met 44–21 verslaan. Daarbenewens is in die Stade de France verskeie wedstryde van die FIFA Sokker-Konfederasiebeker in 2003 en die Europese Sokkerkampioenskap 2016 aangebied, insluitend albei openings- en eindwedstryde.



</doc>
<doc id="25240" url="https://af.wikipedia.org/wiki?curid=25240" title="Landbou-ekonomie">
Landbou-ekonomie

Landbou-ekonomie is 'n sosiale wetenskap wat oorspronklik die beginsels van ekonomie toegepas het op die produksie van gewasse en veeboerdery. Landbou-ekonomie het spesifiek gehandel oor grondgebruik. Die fokus was om die opbrengste van gewasse te optimaliseer. Gedurende die 20ste eeu het die wetenskap uitgebrei om 'n baie breër veld te dek. Hedendaagse landbou-ekonomie het 'n wye veld van gespesialiseerde areas waarvan baie met ekonomie, finasies en statistiek oorvleuel.

Ekonomie word in die breë gedefinieer as die wetenskap van hulpbrontoewysing Landbou-ekonomie kan gedefinieer word as die wetenskap van natuurlike hulpbrontoewysing. Alternatiewelik, die toepassing van ekonomiese beginsels vir optimalisering van boere se produksiebesluite. Die ontwikkeling van die wetenskap word in 'n groot mate aan Theodore W. Schultz gekrediteer.

Velde van konsentrasie:

Landbou-ekonomie neig om mikro-ekonomie gerig te wees om spesifieke oplossings te soek.

Belangrike Suid-Afrikaanse publikasies

Akademiese en proffesionele organisasies

Digitale Biblioteek


</doc>
<doc id="25241" url="https://af.wikipedia.org/wiki?curid=25241" title="Theodore W. Schultz">
Theodore W. Schultz

Theodore William Schultz (30 April 1902 – 26 Februarie 1998) was die gesamentlike wenner van die Nobelprys (saam met William Lewis, 1979) in ekonomie "vir hul baanbrekende navorsing oor ekonomiese ontwikkelingsnavorsing met besondere aandag aan die probleme van ontwikkelende lande".

Hy is in Arlington, Suid-Dakota, Verenigde State van Amerika, gebore en het in 1921 by die South Dakota State College geregistreer vir 'n graad in landbou. Ná hy in 1927 gegradueer het, het hy 'n doktorsgraad in ekonomie by die University of Wisconsin-Madison verwerf (1930).

Schultz het die Nobelprys verwerf vir sy bydraes in ontwikkelende ekonomie, met die fokus op landbou-ekonomie. Hy het die rol van landbou in die ekonomie bestudeer en sy werk het industriële beleid wêreldwyd beïnvloed.

Schultz se navorsing rakende die tempo waarteen nasies na die Tweede Wêreldoorlog se verwoesting herstel het, was deurslaggewend. Hy het waargeneem dat Japan en Duitsland baie vinniger as Groot-Brittanje herstel het. Hy het die gevolgtrekking gemaak dat 'n land se vermoë om te herstel direk afhanklik is van die gesondheid en vlak van opvoeding van die bevolking. Opvoeding maak mense meer produktief en goeie gesondheid verseker dat hulle hierdie produksie kan handhaaf. Hierdie bydrae is later menslike kapitaalteorie (Human Capital Theory) genoem en het 'n direkte effek gehad op beleggingsbesluite deur die Internasionale Monetêre Fonds en Wêreldbank in veral die 1980's.

Boeke geskryf:

Boeke geredigeer:


</doc>
<doc id="25242" url="https://af.wikipedia.org/wiki?curid=25242" title="Landbou">
Landbou

Landbou is 'n ekonomiese aktiwiteit waartydens voedsel, voer, vesels en ander goedere geproduseer word deur die sistematiese aanplanting van plante en die aanteling en bestuur van vee.

Landboustudies bou op insigte uit verskeie ander vakrigtings insluitende:

’n Bestaansboerdery is gemik op selfvoorsiening. Die boer verbou of teel net genoeg voedsel om in sy familie se behoeftes te voorsien. ’n Tipiese bestaansplaas het net die diere wat nodig is om die familie deur die jaar te voed en te klee, byvoorbeeld skape, beeste, kalkoene en hoenders. Die diere kan meesal vry loop en wei. Daar is ook ’n verskeidenheid van gewasse wat in kleiner hoeveelhede aangeplant word soos mielies, pampoen, spinasie en marog. Die keuse van gewasse en besluite rakende aanplantings berus hoofsaaklik op die familie se eie behoeftes en tweedens op markpryse. 

Arm huishoudings is afhanklik vir hul voedsel van die handel, ander huishoudings of van staatsprogramme. In die verlede het landelike huishoudings grootliks in hul eie voedselbehoeftes voorsien, maar daar is ’n stygende neiging dat sowel stedelike as landelike huishoudings al hoe afhankliker raak van die handel.

In dele van Afrika suid van die Sahara kan gesinne se voedseluitgawes tussen 60% en 80% van die totale huishoudelike inkomste bedra. Bestaansboerdery kan ’n belangrike rol speel in die verbetering van die lewenstandaard en voedselsekerheid van landelike en stedelike families, en kan ook bydra om hoë voedselprysinflasie te verlig. 

Bestaansboere werk saam met hul families op die plaas en gebruik eenvoudige werktuie soos kruiwaens en handploeë.

Voordele:

Nadele:

Kommersiële plase is gewoonlik baie groot. Die fokus is op die verbouing van een produk, byvoorbeeld mielies, of op die teling van ’n enkele diereras. Dit word monokultuur genoem. Kommersiële plase word as ’n besigheid bedryf met ’n winsoogmerk en het ten doel om so veel as moontlik produkte te verkoop.

Diere word dikwels in hokke of krale aangehou om minder spasie te gebuik.

Hierdie groot plase maak gebruik van baie arbeiders. Daar is verskeie moderne masjiene en implemente wat gebruik word, byvoorbeeld stropers, trekkers en gespesialiseerde besproeiingstelsels.

Die grootste voordeel van kommersiële boerdery is dat groot hoeveelhede voedsel verbou kan word.

Die nadele van kommersiële boerdery is die gebruik van groeihormone om diere vinniger te laat groei en antibiotika om diere gesond te hou. Wat gewasse betref, is dit die gebruik van plaagdoders om gewasse te beskerm teen peste en die gebruik van chemiese kunsmis om gewasse te laat groei.

Kommersiële boerdery is die bedryf in Suid-Afrika wat die meeste vars water gebruik. 

Suid-Afrika se landbou bestaan hoofsaaklik uit twee sektore: veeboerdery en saaiboerdery. Die land is verdeel in verskillende landboustreke na gelang van klimaat, landboupraktyke, natuurlike plantegroei en grondsoorte.

Veeboerdery is die teling van diere vir plesier of vir gebruik. Vee word ook “lewende hawe” genoem. Veeboerdery is die grootste landbousektor in Suid-Afrika. Die sukses van verskillende veerasse in verskillende streke word vooruit bepaal deur die endemiese siektes en die verskillende klimaatstoestande in berekening te bring. Daar is verskeie soorte veeplase waar mense met diere boer, wat insluit:
Beesboerdery word hoofsaaklik bedryf in die Oos-Kaap, dele van die Vrystaat en KwaZulu-Natal, Limpopo en die Noord-Kaap. Nguni- en Afrikanerbeeste is inheems en baie gewild – so ook die Bonsmara- en Drakensbergerras wat in Suid-Afrika ontwikkel is.
Daar is ook talle boerderye waar suksesvol met bokke, perde, kamele, volstruise en visse geteel word.

Die primêre gewasse in Suid-Afrika is graan, suiker, vrugte, katoen, tee, aartappels, tamaties en tabak.

Graan, wat koring en mielies insluit, is die grootste aanplanting en die meerderheid produsente is in Noordwes geleë. Die tweede grootste gewas is suikerriet, wat uitgevoer word na Asië en Noord-Amerika, gevolg deur sonneblom.

Suid-Afrika is die grootste produseerder van mielies in die Suider-Afrikaanse Ontwikkelingsgemeenskap. Mielies is die belangrikste bron van koolhidrate in Suider-Afrika. Mielies word ook as dierevoer gebruik vir die braaikuiken-, suiwel- en rooivleisbedryf. Mielies word hoofsaaklik verbou in die Vrystaat, Noordwes, die KwaZulu-Natal Middelande en die hoëveld van Mpumalanga.

Koring word saam met mielies as ’n stapelvoedsel in Suid-Afrika verbou en was tradisioneel verbou in die winterreënvalstreek van die Wes-Kaap, maar kan deesdae in byna alle provinsies verbou word vanweë die aanpasbaarheid van nuwe kweekvariëteite. Koring word gemaal tot meel en word ook in nywerheidsprodukte of veevoer gebruik.

Gort en lusern word in die Wes-Kaap verbou terwyl sorghum tot ’n beperkte mate in die droër dele van die somerreënvalstreek in Mpumalanga, Limpopo, Noordwes, die Vrystaat en Gauteng verbou word.

Sonneblom, grondbone en sojabone is baie goed by Suid-Afrika se klimaat aangepas. Suid-Afrika is die tiende grootste produsent van sonneblomsaad in die wêreld. Sonneblom groei nie goed in nat gebiede nie omdat dit maklik swamsiektes kry. Sojabone kan op enige grond verbou word wat geskik is vir mielieproduksie.

Suiker is ’n baie arbeidsintensiewe boerdery en omdat dit baie water benodig, word dit in tropiese en subtropiese gebiede verbou waar dit baie reën. Dit word geproduseer in 15 areas wat strek vanaf Pondoland in die Oos-Kaap, deur die kusstreke en KwaZulu-Natal Middelande na die Laeveld van Mpumalanga.  Wanneer suikerriet met die hand geoes word, word die ryp suikerriet aan die brand gesteek sodat al die blare en onkruid wegbrand om sodoende die oesproses te vergemaklik. Daar is egter baie boerderye wat nou groot masjiene gebruik om die suikerriet te sny – dit word groensuikerrietinsameling genoem.

In Suid-Afrika word daar sowat 2,2 miljoen ton suiker per seisoen geproduseer. Ongeveer 60% van die suiker word in die Suider-Afrika-streek bemark en die oorskot word uitgevoer na die Midde-Ooste en Asië.

Baie soorte vrugte word in Suid-Afrika verbou. Subtropiese vrugte groei in warm en klam streke terwyl sagtevrugte in gebiede groei waar dit in die winter reën.

Subtropiese vrugte is baie sensitief vir temperatuurskommelings en is gevoelig vir ryp.

Daar word verskeie subtropiese gewasse in Suid-Afrika verbou wat nie as vrugte beskryf kan word nie. Onder hierdie gewasse tel koffie, tee, katoen, wol, peper, gemmer en tabak.

Sitrusvrugte groei in tropiese en subtropiese klimaat waar die somers warm is en die winters gematig. In Suid-Afrika word sitrus byna in alle provinsies verbou, maar veral in besproeiingsgebiede in Limpopo, Mpumalanga en die Oos-Kaap.

Suid-Afrika verbou al die hoofsitrusvariëteite, wat insluit:

Landbou organisasies in Suid-Afrika:


</doc>
<doc id="25244" url="https://af.wikipedia.org/wiki?curid=25244" title="Franse nasionale rugbyspan">
Franse nasionale rugbyspan

Die Franse nasionale rugbyspan is 'n nasionale sportspan wat Frankryk in rugby verteenwoordig. Die span neem jaarliks teen Engeland, Ierland, Italië, Skotland en Wallis deel in die Sesnasies-toernooi. Frankryk was reeds veertien keer algehele wenners van die kampioenskap, het agt keer die eerste plek gedeel en het ook agt keer daarin geslaag om 'n Grand Slam te behaal. 

Frankryk is tans (2018) agste op die rugby wêreldranglys. Ses voormalige Franse spelers is in die Internasionale Rugby "Hall of Fame" opgeneem: Serge Blanco, André Boniface, Jo Maso, Jean Prat, Jean-Pierre Rives en Philippe Sella.

Rugby is in 1872 deur Britse handelaars en studente na Frankryk ingevoer. Op Nuwejaarsdag 1906 het die nasionale span sy eerste toets teen Nieu-Seeland in Parys gespeel. Frankryk het sporadies teen die Britse Tuisunies gespeel totdat die land by hulle aangesluit het om 'n Vyf-Nasies reeks (vandag die Ses-Nasiereeks) in 1910 te vorm. Frankryk het ook in die vroeë Somer Olimpiese Spele deelgeneem toe rugby deel uitgemaak het van die toernooi — met een goue medalje en twee silwer medaljes. Franse rugby het in die 1950's en 1960's na vore gekom toe hulle die eerste van baie Vyf-Nasie titel gewen het. Die span het hulle eerste Grand Slam in 1968 gewen en het sedertdien talle ander titels gewen. Sedert die eerste Wêreldbeker in 1987 het Frankryk elke keer vir die uitklopfase van die toernooi gekwalifiseer en twee keer in die eindstryd gespeel. In 1987 het hulle teen die All Blacks verloor en in 1999 teen Australië. Frankryk was die gasheerland vir die Rugbywêreldbeker 2007.

Alhoewel Frankryk verteenwoordig is in die 1900 Somer Olimpiese Spele (waar hulle die goue medalje gewen het), het hulle eerste amptelike toets eers op Nuwejaarsdag 1906 teen die Nieu-Seeland All Blacks in Parys plaasgevind. Frankryk het daarna ook met ongereelde tussenposes teen die Tuisunies gespeel totdat hulle in 1910 by die spanne aangesluit het om die Vyf-Nasies toernooi te vorm. In 1913 het Frankryk vir die eerste keer teen Suid-Afrika se Springbokke gespeel in 'n wedstryd wat hulle 38–5 verloor het. Frankryk het ook aan die 1920 en 1924 Somer Olimpiese Spele deelgeneem waar die span in albei gevalle teen die VSA verloor het in die wedstryd om die goue medalje.

Frankryk is in 1932 uit die Vyf-Nasies gesit na beskuldigings van professionalisme in die Franse ligas op 'n stadium toe rugby 'n streng amateursport was. Franryk wat gedwing is om teen swakker spanne te speel het 'n lang reeks oorwinnings in 'n ry behaal van 1931 tot 1936. Dit is tot vandag toe 'n ongeëwenaarde rekord. Frankryk is daarna in 1939 genooi om an die Vyf-Nasies terug te keer maar kon tot 1947 nie internasionaal deelneem nie as gevolg van die Tweede Wêreldoorlog.

Franse rugby het na vore gekom in die 1950's en 1960's: die land het sy eerste Vyf-Nasies reeks gewen en 'n suksesvolle toer na Suid-Afrika onderneem. Frankryk se eerste kampioenskap is in 1954 gewen toe die land die titel met Engeland en Wallis gedeel het. Frankryk was vir die eerste keer die algehele wenner van die Vyf-Nasies kampioenskap in 1959; die span het gewen met drie oorwinnings en 'n gelykopuitslag teen Engeland.

Frankryk het in 1958 die eerste land geword om Suid-Afrika te besoek en 'n toetsreeks te wen. Die Springbokke het Parys in 1961 besoek in 'n reeks waarin die eerste toets nie voltooi is nie as gevolg van bakleiery tussen spelers op die veld. In 1961 het Frankryk na Nieu-Seeland en Australië getoer waar hulle beide toetse teen die All Blacks verloor het, maar het Australië se Wallabies verslaan. Hulle het hulle eerste Vyf-Nasies Grand Slam in 1968 gewen deur al vier die ander spanne in die kompetisie te verslaan. In die jare wat daarop gevolg het, het die span talle ander titels verower.

In 1977 het hulle hul tweede Grand Slam gewen met 'n onveranderde span deur die hele toernooi. Hulle het in die jaar ook daarin geslaag om die All Blacks in Toulouse te verslaan maar het later in Parys teen die besoekers verloor. Op Bastilledag 1979 het hulle vir die eerste keer daarin geslaag om die All Blacks in Nieu-Seeland te verslaan op Eden Park in Auckland. 

In 1981 het die Franse hulle derde Grand Slam op Twickenham teen Engeland gewen. In 1987 het hulle nog 'n Grand Slam verower op die vooraand van die eerste Rugbywêreldbeker wat deur Australië en Nieu-Seeland aangebied is. In daardie toernooi het hulle telkemale daarin geslaag om te wen nadat hulle ver agter was soos teen die Wallabies in die halfeindstryd om in die eindstryd teen die All Blacks op Eden Park, Auckland te speel waar Frankryk 29–9 verloor het. Die jaar daarna het hulle die Vyf-Nasies met Wallis gedeel en dit ook in 1989 gewen.
Frankryk het van die wedstryde aangebied tydens die 1991 Rugbywêreldbeker, maar het uitgeval toe hulle in die kwarteindstryd deur Engeland op Parc des Princes (Parys) verslaan is. Hulle het 'n Vyf-Nasies kampioenskap in die vroeë 1990's, in 1993 gewen. Die volgende jaar het Frankryk 'n toetsreeks met 2–0 in Nieu-Seeland gewen. Hulle is in die halfeindstryd van die Rugbywêreldbeker 1995 deur die uiteindelik kampioen, Suid-Afrika, geklop, maar het wel daarin geslaag om die derde plek te behaal deur Engeland in die Brons-finaal te klop. In 1997 en 1998 het Frankryk in opeeenvolgende jare Grand Slams gewen. By die Rugbywêreldbeker 1999 het hulle die toernooigunstelinge die All Blacks in die halfeindstryd met 43–31 geklop, maar in die eindstryd teen die Wallabies verloor.

Die Vyf-Nasies Kampioenskap is in 2000 uitgebrei om Italië in te sluit. In die huidige Sesnasies-toernooi het Frankryk in 2002 'n Grand Slam behaal. By die 2003 Wêreldbeker in Australië het hulle vir die halfeindstryd gekwalifiseer waar hulle deur die uiteindelike kampioen Engeland verslaan is. In 2004 het hulle 'n tweede Ses-Nasies Grand Slam gewen, gevolg deur 'n Kampioenskapsoorwinning in 2006 en suksesvolle verdediging van die titel in 2007.

Frankryk speel tradisioneel in blou truie met wit detail en blou broeke en rooi kouse, en word baie keer "les tricolores" (die driekleure), "les bleus" (die bloues) of die Hane genoem. Die Franse embleem is 'n rooi wapen met 'n hoenderhaan daarop. Die span se alternatiewe kleure is hoofsaaklik wit. Franse internasionale wedstryde word op verskeie stadions oral in Frankryk gespeel, maar die Stade de France in die Paryse woonbuurt Saint-Denis word vir die span se Sesnasiewedstryde gebruik.



</doc>
<doc id="25246" url="https://af.wikipedia.org/wiki?curid=25246" title="Henry Purcell">
Henry Purcell

Henry Purcell (circa 1659 – 21 November 1695) was 'n Engelse komponis van barokmusiek, wie se werk vandag nog dikwels uitgevoer en opgeneem word. Sy werke behoort tot die belangrikste barokrepertoire. Hy was 'n leerling van die Engelse komponis John Blow. Purcell het sowel kerkmusiek, toneelmusiek en instrumentele werke as liedere en (semi-)operas geskrywe.

Sy werke vertoon 'n interessante versmelting van die ou Elisabethaanse koortradisie met "nuwe" Italiaanse invloede. Purcell is opgelei as 'n koorjong in die Chapel Royal ten tyde die Restoration onder koning Karel II van Engeland, waar hy ook lesse van kaptein Henry Cooke, die jong gestorwe Pelham Humfrey en John Blow gekry het. Met Blow het hy 'n lewenslange vriendskapsband gehad. Blow het om en by 1680 se pos as orrelis van Westminster Abbey aan Purcell afgestaan, toe hy tot die insig kom dat sy leerling hom oortref het. Ná die dood van Purcell het Blow opnuut hierdie pos ingeneem tot en met sy dood in 1708. Die twee se liggame is nie ver van mekaar in Westminster Abbey begrawe nie, naby die orrel waarop albei eens gespeel het.

Die vroegste bekende werk van Purcell is die lied "Sweet Tyraness, I now resign". In sy vroeë dae as komponis het Purcell veral religieuse lofsange geskryf, waar hy 'n verbasende virtuositeit aan die dag gelê het en met tallose spesiale effekte geëksperimenteer het, soos die verskuiwing van sleutels en die tipiese Purcelliaanse "woordskildery" ("word painting"): wanneer daar in die teks byvoorbeeld 'n woord as "laag" voorkom, dan set Purcell dit ook daadwerklik op 'n verskriklik lae noot, en vice cersa met woorde wat as "hoog" voorkom. Belangrike lofsange van die twintiger Purcell is "My Beloved Spake", waarin hy voëlgesang naboots, "The Bell Anthem", met kerkklokimitasies, die kerslofsang "Behold, I Bring you Glad Tidings", die erg argaïese "Jehova, quam multi sunt hostes mei", waarmee hy bewys dat hy die ou kontrapuntiese tegnieke van Thomas Tallis onder die knie gekry het, en "I was Glad", vir die troonbestyging van die dubbelmonargie van Willem III van Organje-Nassau en Maria II van Engeland ná die Glorious Revolution van 1689. Namate Purcell méér toneelmusiek begin komponeer, verminder sy anthems in aantal.

Purcell het 'n gewilde komponis geword van welkomsliedere vir vorstelike persone en lofgesange (odes), waarvan die eerste, "Welcome, Viceregent of the Mighty King", reeds in 1680 geskryf is. Hy het in 1685 'n kroningsgesang vir die kroning van Jakobus II van Engeland, "My Heart is Inditing", geskryf. Hy het ook die orrel bepseel tydens die kroning van Willem en Mary in 1689. Van Purcell is slegs vier korte orrelwerke bekend: die sogenaamde "voluntaries". Hy het een volwaardige opera, "Dido and Aeneas", geskryf, asook vyf "semi-operas", een term wat deur Roger North bekend gemaak is om te verwys na 'n soort musiekteater waarin daar ook gesproke teks voorkom – in werklikheid 'n opvolger van die masque (gemaskerde bal). Hierdie semi-operas is "The Prophetess, or the History of Dioclesian", "King Arthur, or the British Worthy", "The Fairy Queen", "The Indian Queen", en "The Tempest, or the Enchanted Isle". Die meeste van hierdie werke word tans maar selde uitgevoer, behalwe vir "Dido and Aeneas" op teks van die Ier Nahum Tate, die latere Poet Laureate. Honderde liedere, waaronder vele op tekste van Abraham Cowley en 'n aantal van die jonge William Congreve, is pas in die laaste dekades onder die stof uitgehaal, grotendeels danksy die toewyding van die kontratenoor Alfred Deller. Purcell het ook 'n groot aantal dikwels onwelvoeglike drinkliedere, die sogenaamde "catches", gekomponeer; hiervan is "Pox on you" die berugste, met die beroemde winde- en boerverwerking. In 1695, die jaar van sy dood, het hy musiek vir die roudiens van Koningin Maria geskryf.

Purcell se vriendskap met die digter John Dryden het gereeld tot buitengewoon indrukwekkende en vrugbare samewerking tussen die twee gelei. Só het hierdie samewerking die teks vir die patriotiese semi-opera, "King Arthur, or the British Worthy", gelewer, wat ontelbare klassieke arias oplewer en eweneens verskriklik snaakse scènes met bytende satire bevat het.

Sy verskillende "Odes for Saint Cecilia's Day", soos "Welcome to all the Pleasures" en "Hail! Bright Cecilia", geniet teenwoordig 'n hernieude belangstelling en word van ál sy odes die gereeldste uitgevoer. Hulle val op deur 'n sterk melankoliese gemoedsstemming, afgewissel met swaar bombastiese kooreffekte. Purcell het ook die trompet, wat voorheen slegs vir militêre musiek gebruik is, in die teater bekend gestel.



</doc>
<doc id="25250" url="https://af.wikipedia.org/wiki?curid=25250" title="Argentynse nasionale rugbyspan">
Argentynse nasionale rugbyspan

Die Argentynse nasionale rugbyspan, met die bynaam los Pumas, is tans die top rugbyspan in die Amerikas. Die span wat in hemelblou en wit truie speel word bestuur deur die Argentynse Rugbyunie (UAR, van Spaans "Unión Argentina de Rugby"). Argentinië speel sedert 2012 jaarliks teen die All Blacks van Nieu-Seeland, die Springbokke van Suid-Afrika en die Wallabies van Australië in die Rugbykampioenskap (voorheen die Drienasiesreeks).

Argentinië se eerste internasionale rugbywedstryd was in 1910 teen 'n besoekende Britse Eilande-span. Die land word vandag as een van die wêreld se voorste rugbynasies beskou en het sover aan elke Rugbywêreldbeker wat sedert 1987 gehou is, deelgeneem. Die Poemas se huidige kaptein is Agustín Creevy en die huidige hoofafrigter is Daniel Hourcade.

Alhoewel rugby in Argentinië nie die gewildheid van sokker kan ewenaar nie, het die indrukwekkende resultate deur Los Pumas sedert die Rugbywêreldbeker in 1999 tot eksponensiële groei gelei in 'n tydperk waarin Argentinië onder moeilike ekonomiese omstandighede gebuk gegaan het. Argentinië het sedert sy verskyning op die internasionale toneel al vir verskeie verrassingsoorwinnings gesorg en is veral 'n gedugte teenstander wanneer die span tuis in Buenos Aires speel.

Die eerste rugbywedstryd in Argentinië is in 1873 gespeel nadat die spel na Argentinië ingevoer is deur Britse immigrante. In 1899 het vier klubs in Argentinië se hoofstad Buenos Aires bymekaargekom om die Río de la Plata-Rugbyvoetbalunie te vorm.

In 1910 het 'n span wat deur die Universiteit van Oxford bestuur is — wat as 'n Engelse nasionale span beskou is, alhoewel dit drie Skotse spelers ingesluit het — Argentinië besoek: die Argentyne het die span die "Gekombineerde Britte", ook bekend as 'n "Groot Brittanje XV", genoem. Argentinië se internasionale debuut was teen die span waarteen dit op 12 Julie met 3-28 in Buenos Aires verloor het.

In 1927 het die Britse en Ierse Leeus na Argentinië gereis op 'n toer waarin die Leeus al nege wedstryde gewen het; die toer was egter finansieel suksesvol vir Argentynse rugby. Die nege wedstryde het vier toetse ingesluit wat Argentinië met altesaam meer as 30 punte verloor het. Al die wedstryde het in Buenos Aires plaasgevind.

Vyf jaar het verloop voor nog 'n internasionale span Argentinië sou besoek, naamlik Suid-Afrika se Junior Bokke in 1932 wat 'n tweewedstrydreeks gespeel het. Argentinië het beide verloor.

In 1936 het die Britse Eilande Argentinië weer besoek en al tien hulle wedstryde gewen en slegs nege punte op die hele toer afgestaan. Slegs een toets is op die toer gespeel wat Argentinië 0-23 verloor het. Die volgende maand het die Argentynse span die land verlaat om hulle eerste toetse in 'n ander land te speel – teen Chili in Valparaiso. Argentinië het die eerste toetse 29-0 gewen. Die tweede toets is met 'n soortgelyke telling gewen. Twee jaar later het Argentinië as gasheer vir Chili opgetree wat gelei het tot 'n 30 punte oorwinning vir Argentinië.

In die laat 1940's het 'n gekombineerde Oxford & Cambridge span Argentinië besoek. Die Argentynse span het beide wedstryde teen die Engelse span verloor. In 1949 het die belangrikste rugbynasie tot op daardie stadium die land besoek, Frankryk. Hoewel Argentinië weer beide toetse verloor het, was die tellings in albei gevalle baie naby aan mekaar.

Om die 1951 Pan-Amerikaanse Spele te herdenk, het Argentinië die eerste Suid-Amerikaanse toernooi in Buenos Aires met Chili, Uruguay en Brasilië as deelnemers gereël. Argentinië het die eerste toernooi oorheers en slegs Chili het 'n uitdaging verteenwoordig. Die Argentyne het egter wel 13-3 met Chili afgereken en Uruguay 62-0 en Brasilië 72-0 pak slae gegee om hulle leierskap in Suid-Amerikaanse rugby te bewys.

In 1952 het Argentinië 'n reeks teen 'n nie-toets Ierse XV in Buenos Aires gespeel. Argentinië het die eerste wedstryd met ses punte verloor maar in die tweede wedstryd daarin geslaag om 'n 3-3 gelykopuitslag te bewerkstellig. Dit was die eerste keer dat Argentinië 'n nederlaag teen 'n beduidende Europse span kon verhoed en dit is soos 'n oorwinning gevier.

Weens die Ierse toer kon die UAR nie bekostig om die jaar daarna gasheer vir 'n besoekende Oxford & Cambridge span te wees nie. In 1954 het Frankryk die land weer besoek. Soos in 1949 was Frankryk te sterk vir die Argentyne en het hulle 22-8 en 30-3 teen die Hane verloor.

In 1956 is Argentinië weer deur 'n Oxford & Cambridge span besoek waarteen hulle 25-6 en 11-3 verloor het. Dit is gevolg deur 'n 4-0 oorwinning oor Peru en 'n 50-3 oorwinning oor Uruguay voordat Argentinië vir die eerste keer teen Chili verloor het.

By die tweede Suid-Amerikaanse toernooi in 1958 het Argentinië 50-3 met Uruguay en 44-0 met Peru afgereken. Ten spyte van drinkery voor die wedstryd teen die gasheernasie, Chili het Argentinië met die louere weg gestap in 'n 14-0 oorwinning in Santiago de Chile.

In 1959 het die Junior Springbokke na Buenos Aires teruggekeer in 'n reeks waarin hulle beide wedstryde teen die nasionale span gewen het; 6-14 en 6-20.

In 1960 het Frankryk Buenos Aires besoek vir 'n driewedstrydreeks teen Argentinië. Die gashere kon steeds nie daarin slaag om hulle eerste oorwinning oor die Franse te behaal nie met Frankryk wat al drie wedstryde gewen het; 37-3, 12-3 en 29-6.

Die jaar daarna het Argentinië weer hulle oorheersing in die kontinent tentoongestel deur die Suid-Amerikaanse toernooi wat in Montevideo gehou is te wen met oorwinnings teen Brasilië (60-0), Uruguay (36-3) en Chili (11-3).

In 1964 is 'n nuwe weergawe van die Suid-Amerikaanse toernooi in San Pablo gehou wat weereens deur Argentinië gewen is met oorwinnings teen Uruguay (25-6), Brasilië (30-5) en Chili (30-8).

In die laat 1960's het die vier Britse Tuisunies begin om toere na Argentinië te onderneem. Nadat Wallis in beide toetse in Buenos Aires in 1967 gesukkel het, was dit duidelik dat dit moeilik sou wees om 'n toetsreeks in Argentinië te wen. Skotland het die volgende slagoffer geword toe die Poemas die eerste toets in 1968 gewen het. Die Skotte het egter daarin geslaag om die tweede toets twee weke later te wen.

Die eerste besoek wat die Argentynse nasionale span aan die anderkant van die Atlantiese Oseaan onderneem het was na Rhodesië en Suid-Afrika in 1965. Die span het daar die bynaam "Pumas" verkry toe 'n plaaslike joernalis, Rhodesië se Wackley Farmer, die jaguarembleem op die span se trui vir 'n poema misgis het in 'n artikel na 'n nederlaag teen 'n span van Salisbury. Na nederlae teen Salisbury en Noord-Transvaal het die span sy eerste oorwinning teen Wes-Transvaal behaal en ook daarin geslaag om Suidwes-Afrika Distrikte en die Suidelike Universiteite te klop. Die belangrikste resultaat was egter die span se eerste oorwinning (11-6) oor die Junior Springbokke. Die span is deur 'n reuseskare in Buenos Aires tuis verwelkom na 'n toer waarin hulle altesaam 11 oorwinnings behaal het, een gelykopuitslag en vier keer verloor het in die twee maande in Suider-Afrika.

'n Wedstryd is daarna gereël teen die Franse kampioene Section Paloise. Die wedstryd word egter onthou vir die oproer en wangedrag van beide spanne eerder as die Argentynse oorwinning. Hierna het Oxford & Cambridge opgedaag, 'n span wat die Poemas tot op daardie stadium nooit kon verslaan nie. Die eerste wedstryd het gelykop geëindig met 'n 19-19 telling en die tweede is deur die studente 9-3 gewen. 1965 het geëindig met 'n 23-11 oorwinning oor Chili.

In 1966, het die Gazelles in Argentinië aangekom. Die Gazelles was 'n soort Junior Springbok-B-span. Die Suid-Afrikaanse besoekers het weggestap met twee oorwinnings; 9-3 en 20-15.

In September 1967 het Argentinië opgetree as gashere vir die Suid-Amerikaanse Kampioenskap in Buenos Aires waarin hulle oorwinnings teen Uruguay (38-6) en Chili (18-0) behaal het.

Wallis het in 1968 in Buenos Aires aangekom en vir die eerste keer het die Poemas 'n reeksoorwinning teen 'n ander nasie behaal deur die eerste wedstryd 9-5 te wen en 9-9 gelykop te speel in die tweede wedstryd.

Die groot dekade van Argentynse rugby het tot 'n einde gekom met die aankoms van Skotland in 1969. In die eerste wedstryd het Argentinië 'n groot oorwinning van 20-3 behaal, maar in die tweede het die besoekers 6-3 gewen.

In die vroeë 1980's is die Suid-Amerikaanse Jaguars gevorm. Die span is oorheers deur Argentynse spelers wat agt wedstryde teen die Springbokke gespeel het insluitend 'n oorwinning in Bloemfontein in 1982.

Vanaf die laat sewentigs tot die vroeë negentigs het Argentinië nooit twee wedstryde van 'n reeks wat in Buenos Aires gehou is verloor nie in 'n tydperk wat wedstryde teen Frankryk, Engeland, Australië en 'n 21-21 gelykopuitslag teen die All Blacks ingesluit het. Die Gelykop uitslag teen die All Blacks word as waarskynlik die belangrikste resultaat ooit deur die Poemas gesien en is behaal deur briljante spel deur Hugo Porta wat al Argentinië se punte behaal het.

Teen die eerste Rugbywêreldbeker in 1987 in Australië en Nieu-Seeland gehou is was Argentinië vol selfvertroue dat hulle ten minste die kwarteindstryd sou haal. 'n Onverwagte nederlaag teen Wes-Samoa het die span egter daarvan verhoed om na die uitklopstadium deur te dring.

In die jare wat daarop gevolg het, het baie van Argentinië se beste spelers afgetree. Baie spelers het ook oorsee professionele rugby gaan speel – in Argentinië is rugby steeds grootliks 'n amateursport en op daardie stadium het die UAR se regulasies spelers wat enigsins professioneel gespeel het, verhoed om vir hulle land te speel. Hierdie faktore het Argentinië met 'n span sonder veel ondervinding gelaat wat gelei het tot teleurstellende vertonings in die Rugbywêreldbeker in 1991 en 1995. In laasgenoemde het Argentinië egter 'n kragtige voorspelerpak gehad wat deur die internasionale media geloof is. Argentinië se vaskopstut Patricio Noriega, en haker Federico Mendez het na die toernooi onderskeidelik in Australië en Suid-Afrika gaan speel. Noriega het selfs daarin geslaag om vir die Wallabies te speel.

In 1999 het 'n span met meer ondervinding en 'n effens onderskatte Argentinië daarin geslaag om tot die kwarteindronde van die Rugbywêreldbeker 1999 deur te dring na 'n briljante oorwinning van 28-24 teen Ierland. Die span is deur Frankryk uitgeskakel in 'n 28-47 nederlaag.

In April 2000 is Marcelo Loffreda aangestel as afrigter van Argentinië.

Argentinië kon nie na die 2003 Wêreldbeker-kwarteindstryd deurdring nie weens 'n 15-16 nederlaag teen Ierland in 'n naelbytwedstryd. In die toernooi moes Argentinië vier wedstryde in twee weke speel terwyl Ierland dieselde getal wedstryde oor vier weke kon speel. Daar is in sommige kringe gevoel dat Ierland, as 'n belangrike rugbynasie nie 'n soortgelyke skedule sou aanvaar nie en dat dit 'n rol gespeel het in die uitslag.

Sedertdien het die span goed gespeel met oorwinnings oor Wallis in Junie 2004 in Argentinië. Die Poemas het die heersende Sesnasieskampioen Frankryk 24-14 verslaan in November 2004 in Marseille, waar Frankryk nooit te vore verloor het nie. Later op dieselfde toer het hulle 21-19 teen Ierland verloor na 'n skepskop deur Ierland in die doodsnikke van die wedstryd. Na hulle terugkeer na Argentinië het die Poemas egter 39-7 verloor teen die besoekende Springbokke, 'n span teen wie hulle nog nooit kon wen nie.

In een van Argentinië se beste vertonings die afgelope aantal jare het die Poemas op 23 Mei 2005 in Cardiff teen die Britse en Ierse Leeus gespeel voor die span op 'n toer na Nieu-Seeland vertrek het. Die Poemas was gedwonge om 'n span te kies wat bestaan het uit tweede en derde keuse spelers (stut Mauricio Reggiardo, wat later speler van die wedstryd was, moes weer vir die Poemas uitdraf nadat hy reeds uit rugby getree het) aangesien 25 spelers weens klubverpligtinge nie beskikbaar was nie. Goeie spel deur die Poemas en lustelose spel deur die Leeus het byna 'n historiese oorwinning aan die Suid-Amerikaners besorg. Slegs 'n strafskop deur Jonny Wilkinson in beseringstyd het die Leeus 'n 25-25 gelykopuitslag besorg.

Toe die Springbokke in November van dieselfde jaar na Argentinië teruggekeer het, het hulle te staan gekom teen 'n baie sterker Poemaspan met meeste van die land se Europees-gebaseerde spelers teenwoordig. Die Poemas het teen halftyd 20-16 voorgeloop by die Vélez Sársfieldstadion. Hoewel hulle in die tweede helfte teruggesak het, is hulle nie verneder nie, met 'n uiteindelike telling van 34-23 ten gunste van Suid-Afrika. Die volgende week het die Poemas na Murrayfield gereis om teen Skotland te speel waar hulle in 'n taai wedstryd 23-19 geseëvier het. Dit was die vyfde agtereenvolgende oorwinning van "Los Pumas" oor Skotland sedert 1990. Hulle het die week daarna nog 'n Sesnasies-slagoffer geëis toe hulle Italië met 39-22 in Genua geklop het.

In die middel-van-die-jaar toetse van 2006 het Argentinië 'n span van Wallis vir 'n toer van twee toetse verwelkom. "Los Pumas" het die reeks gewen, hulle eerste reeksoorwinning oor Wallis. Die Walliese se span het egter slegs twee van hulle eerstekeuse spelers ingesluit. Meeste van die Walliese spelers was A-span en onder-21 spelers aangesien meer as 20 Walliese spelers onbeskikbaar of beseer was. Die eerste toets op 11 Junie is net-net 27-25 deur die Argentyne gewen. Dit was histories belangrik aangesien dit die eerste Argentynse toets was wat in Patagonië gespeel is. Die besoekers is hartelik ontvang deur die gemeenskap in Puerto Madryn, een van die groter dorpe in 'n omgewing wat in die 1860's deur Walliese setlaars bevolk is en waar Wallies nog gereeld gepraat word. In die tweede toets op Vélez Sársfield op 17 Junie het die Poemas 45-13 voorgeloop voor die Walliesers twee drieë kon druk om die tellingverskil na 45-27 te laat krimp. Wallis se swak gedissipline en gebrek aan ondervinding was bydraende faktore in die span se reeksnederlaag. "Los Pumas" het vervolgens teen een van die wêreld se voorste spanne, die All Blacks, op Vélez Sársfield gespeel in 'n wedstryd wat hulle 25-19 verloor het, maar waar die All Blacks hard moes werk om 'n kragtige aanslag op hul doellyn af te weer.

Op 9 Julie 2006 het Argentinië Uruguay met 26-0 verslaan in 'n Rondte 3a wedstryd tydens die Rugbywêreldbeker 2007 se Amerikaanse kwalifisering. Na hulle tweede oorwinning het Argentinië in dié stadium die eerste plek in die Amerikas ingeneem om in Poel D te speel saam met die gasheer Frankryk en hulle ou Wêreldbeker-teenstanders Ierland.

"Los Pumas" is deur die Belgiese Rugby Federasie genooi om hulle plaaslike wedstryde daar te speel ingeval hulle vir 'n jaarlikse plaaslike kompetisie aanvaar sou word. Kort daarna het hulle ook uitnodigings van Spanje, Switserland, Frankryk en Portugal ontvang.

In tussentyd het die Londonse Sunday Times in Februarie 2007 berig dat die IRB in onderhandelinge gewikkel was met SANZAR (die liggaam wat die Drienasiesreeks organiseer) om "Los Pumas" so vroeg as 2008 tot die Suidelike Halfrond toernooi toe te laat. Weens logistieke oorwegings, spesifiek weens die lang afstand tussen Argentinië en Europa asook die groot aantal rugbywedstryde in die Noordelike Halfrond, was die Ses-Nasies nie geneë om Argentinië toe te laat nie. Die IRB was oënskynlik oortuig dat die Drie-Nasies die regte plek vir 'n Suidelike Halfrondspan was en is ook deur Suid-Afrika ondersteun in die mening. Australië sou glo ook nie gekant wees teen die aanpassing nie. Die grootste struikelblok was egter die UAR self met 'n aantal lede het wat erg geheg is aan amateurisme."

"Los Pumas" het hulle finale voorbereiding vir die Rugbywêreldbeker 2007 afgeskop met 'n reeks van twee toetse teen 'n besoekende Ierse span, wat saam met hulle en Frankryk in Poel D sou speel. In die eerste toets op 26 Mei 2007 op Santa Fe het hulle 'n 22-20 oorwinning beklink met 'n skepskop deur Felipe Contepomi in die laaste minuut van die wedstryd. Beide spanne het baie eksperimentele rugby gespeel met Ierse sterre soos Brian O'Driscoll, Ronan O'Gara, Paul O'Connell en Gordon D'Arcy wat uit die toerspan gelaat is en die Poemas by wie baie sterre ontbreek het wat dié naweek in die finale rondte van die Top 14 seisoen in Frankryk moes speel. Die tweede toets teen Ierland was 'n 16-0 Poemas oorwinning te Vélez Sársfield op 2 Junie. Op 9 Junie het "Los Pumas" hulle middel-van-die-jaartoetse begin met 'n 24-6 oorwinning oor Italië in Mendoza. Hulle het hul opwarmingstoetse afgesluit met 'n 70-14 oorwinning oor buurland Chili by Club Atlético San Isidro in Buenos Aires op 4 Augustus; en 'n 27-20 nederlaag teen Wallis in die Millennium-stadion op 18 Augustus.

By die Wêreldbeker was "Los Pumas" geloot om in die sogenaamde "doodspoel" te speel wat twee ander sterk spanne ingesluit het wat in die boonste ses op die IRB se Wêreldranglys verskyn het, Ierland en die gasheerland Frankryk. Verder was hulle eerste wedstryd die openingswedstryd teen die gasheer by die Stade de France, die derde keer na mekaar dat hulle in 'n Wêreldbeker-openingswedstryd speel. Teen alle verwagting in het hulle daarin geslaag om die wedstrydgunstelinge 17-12 te klop.

Argentinië het tot dusver 161 van hulle 270 toetswedstryde gewen, 'n wenrekord van 59.63%. Toe die IRB se Wêreldranglys in Oktober 2003 ingevoer is, was Argentinië sewende op die lys. Hulle het in Junie 2004 na agtse plek teruggesak voor hulle in November weer na sewende plek gestyg het. Hulle het in Februarie 2005 weer teruggesak na agtste plek voor hulle hul laagste posisie, negende, bereik het in Februarie 2006. Sedertdien het die span tot agtste plek in Julie 2006 geklim en tot sesde plek in November 2006. Hulle het die plek sedertdien behou met die uitsondering van 'n enkele week waar hulle tot sewende plek gedaal het en 'n week waarin hulle die vyfde plek bereik het.

Die span se toetsrekord teen alle nasies:



</doc>
<doc id="25270" url="https://af.wikipedia.org/wiki?curid=25270" title="Johann Heinrich Lutz">
Johann Heinrich Lutz

Johann Heinrich Lutz is die Switserse stamvader van die Lutz-familie in Suid-Afrika.

Lutz is op 3 Januarie 1812 in Rheineck, Switserland, gebore en het op 16 Mei 1841 as Rynse sendeling in Kaapstad, op pad na Amandelboom (Williston), aangekom. Op 27 Mei 1875 is hy terug na Barmen, waar die hoofkantoor van die Rynse Sendinggenootskap was.

Op 28 Desember 1846 het hy in Kaapstad met Johanna Carolina Seringhaus getrou. Ná haar dood, met die geboorte van Johann Jacob Lutz (oom Japie Lutz van die Noordweste) trou hy op 27 Februarie 1862 met Anna Barbara Kühn, ook in Kaapstad.

Ná sy aftrede keer hy op 27 Mei 1875 terug na Barmen en is oorlede op 17 September 1887 te Schutzenstraat, Haus Akasie, Herisau, Switserland. 

Johann se ouers was Hans (Johann) Jakob Lutz (1773) en Barbara Hauser (1780)

Johann se kinders: 



</doc>
<doc id="25271" url="https://af.wikipedia.org/wiki?curid=25271" title="Komponis">
Komponis

'n Komponis of toondigter is 'n persoon wat musiek "komponeer". So 'n persoon bedink, skep en skryf die musiek meestal neer.

Vir die meeste geskrewe vorme van musiek (byvoorbeeld klassieke musiek) is die komponis van groot belang. By vorme van musiek wat op gehoor bespeel word (byvoorbeeld volksmusiek, of Indiese en Turkse musiek) is die bron dikwels onbekend of anoniem.




</doc>
<doc id="25273" url="https://af.wikipedia.org/wiki?curid=25273" title="Barokmusiek">
Barokmusiek

Barokmusiek is 'n vorm van Westerse klassieke musiek wat tydens die barokperiode ontstaan het.

As 'n styl was dit die opvolger van die Renaissancemusiek. Die periode waarin meestal barokmusiek gekomponeer is, word tussen ca. 1600 (die opkoms van die monodie, onder andere deur Claudio Monteverdi) en 1750, die sterfjaar van Johann Sebastian Bach, geskat.

Jacob Burckhardt het in 1855 vir die eerste keer die term "barok" gebruik om 'n bepaalde stylperiode in die kunste aan te dui. 'n Ruime halwe eeu later het Alois Riegl die stylkenmerke verder in sy boek "Die Entstehung der Barockkunst in Rom" uitgewerk.

Die barokmusiek kon in die besonder deur die bloeiende musiekkultuur aan die diverse Europese vorstehowe gedy.

Vorme van barokmusiek is onder andere:

"(volgens geboortejaar)"


</doc>
<doc id="25276" url="https://af.wikipedia.org/wiki?curid=25276" title="Leerling">
Leerling

'n Leerling is iemand wat 'n les volg by 'n leraar.


</doc>
<doc id="25278" url="https://af.wikipedia.org/wiki?curid=25278" title="Carolus Linnaeus">
Carolus Linnaeus

Carolus Linnaeus (of, nadat hy tot die adelstand verhef was, "Carl von Linné") (Råshult, Stenbrohult, Suid-Swede, 23 Mei 1707 - Uppsala, 10 Januarie 1778) was 'n Sweedse dokter en plantkundige (dit was daardie tyd dieselfde) en bioloog.

Hy is bekend as die “vader” van die stelsel van naamgewing in die biologie (taksonomiese rang) waarvolgens elke organisme (lewende dier, plant, swam, ens.) trapsgewys afwaarts ingedeel word by groepe wat met elke trap meer gespesialiseerd raak totdat die indeling uiteindelik aan die onderpunt in die organisme se spesie- of subspesienaam eindig. Vandag word die bopunt gevul deur die groep "Lewe" gevolg deur "Domein" reg daaronder, "Ryk" verder ondertoe, ens.

Carolus is gebore as Carl Linnaeus. Sy pa het aanvanklik geen familienaam gehad nie, soos destyds gebruiklik was, maar hy moes een hê toe hy hom by die Universiteit van Lund ingeskryf het. Geïnspireer deur die groot lindeboom by sy geboortehuis, het hy die woord linde verlatyns tot Linnaeus. Sy seun Carl het sy voornaam ook verlatyns tot Carolus, want baie van sy geskrifte was in Latyn.

Linnaeus se oorskot is die lektotipe vir die spesie "Homo sapiens", volgens die "Internasionale Kode van Dierkundige Benamings", want die enigste voorbeeld wat hy sover bekend ondersoek het toe hy die beskrywing van die spesie opgestel het, was homself.

Sy vader, die dorp se predikant en 'n geesdriftige natuurkundige, het Carolus se belangstelling in plante aangewakker. Na sy skoolopleiding is Linnaeus eers na die Universiteit van Lund en toe na die Universiteit van Uppsala om in die geneeskunde en die plantkunde te studeer. 

By die Universiteit van Uppsala het hy bevriend geraak met prof. Olof Celsius, wat die jong student later aan invloedryke persone sou voorstel. In 1729 het Linnaeus 'n kopie van sy verhandeling, "De sponsalia plantarum" ("Bruilof van plante") aan Celsius geskenk. In die verhandeling het Linnaeus verduidelik dat blomme nie net as versiering vir plante dien nie, maar dat die stamper en meeldrade van die blomme 'n baie belangrike funksie as voortplantingsorgane het. 

Destyds was dit ŉ radikaal nuwe konsep. Hierdie publikasie het aan Linnaeus bekendheid en status besorg, en op 23-jarige ouderdom is hy as lektor in Plantkunde aan die Universiteit van Uppsala aangestel. Die betrekking het Linnaeus in die geleentheid gestel om intensief met sy studie van plante voort te gaan, maar dit het sy mediese studie in die wiele gery. 

Hy het begin met die ontwikkeling van 'n bevredigende klassifikasiesisteem, wat al die bestaande stelsels moes vervang. Daarby het hy die bou van die blomkroon, stampers en meeldrade nog verder beskryf. Gedurende 1732 het Linnaeus ŉ studiereis deur Lapland onderneem. Na aanleiding van sy navorsing gedurende die reis het hy die boek "Flora Lapponica" geskryf. In 1734 het hy sy toekomstige bruid, Sara-Lisa Moraea, ontmoet. 

Haar vader het egter daarop aangedring dat Linnaeus eers sy mediese studie voltooi. Gevolglik het hy in 1735 na Hardewijk in Nederland vertrek, omdat akademiese kwalifikasies daar baie maklik verkry kon word. Hoewel sy studies voorkeur geniet het, het die botaniese tuine van Amsterdam en Leiden gou sy aandag getrek. Omdat Nederland in daardie tyd 'n sterk handelsmoondheid was, het voorbeelde van talle eksotiese plante in hierdie tuine beland. 

Hier het hy die eerste keer met plante afkomstig van Suider-Afrika te doen gekry. Aanvanklik het Linnaeus as die assistent van prof. Johannes Burman gewerk, maar later het hy die persoonlike lyfarts van die skatryk bankier George Clifford geword. Die meeste van sy tyd is egter deur Clifford se herbarium, asook die versameling van tropiese en subtropiese plante in beslag geneem. Hy het egter genoeg tyd gehad om die boeke "Systema naturae" (1735; sy beroemdste werk), "Fundamenta botanica" (1736), "Critica botanica" (1737) en "Hortus" "cliffortianus" (1737) te voltooi. 

Gedurende hierdie tydperk het hy ŉ aanbod om na die Kaap die Goeie Hoop te gaan om plante te versamel, van die hand gewys. Met hierdie geskrifte het Linnaeus groot beroemdheid verwerf wat aan hom talle aanbiedinge van oorsese reise besorg het. Hy het die aanbiedinge egter van die hand gewys, aangesien hy bang was dat hy Sara-Lisa deur 'n lang afwesigheid kon verloor. Linnaeus het na Swede teruggekeer, maar het op pad terug eers Parys aangedoen om die Jardin des Plantes te besoek. 

In Stockholm het hy hom as dokter gevestig en is 'n rukkie daarna getroud. In 1742 het hy 'n professoraat aan die Universiteit van Uppsala aanvaar. Onder sy leiding het die plantkundedepartement 'n bloeityd beleef. Hy het onder andere die botaniese tuin gereorganiseer, plantversamelings uitgebrei en sy studente op studiereise gestuur om verdere voorbeelde van plante en diere te versamel. Linnaeus se studente het na Noord-Amerika, Japan, Venezuela, Spanje, die destydse Palestina en Egipte gereis, en hy het self 'n aantal kort reise onderneem. 

Hy het noue kontak met van sy studente aan die Kaap die Goeie Hoop gehad. Onder Linnaeus se leiding het een van sy studente, C.H. Wännman, 502 Kaapse plante beskryf, en ŉ ander, J. Printz, 107 Kaapse plante. Ongeveer 107 Kaapse plante is deur Linnaeus self beskryf. Van sy ander studente het die grondslag vir die tegniese name en die sistematisering van die Suid-Afrikaanse plante gelê. Ryk Tulbagh het 'n uitgebreide korrespondensie met Linnaeus gehad en ook talle voorbeelde van plante aan hom gestuur. 

As blyk van vriendskap het Linnaeus die knoflok, genus Tulbaghia, en die bruin bergskoenlap per, "Meneris tulbaghia", na Tulbagh vernoem. In 1762 is Linnaeus tot die adelstand verhef en het hy as ridder Carl von Linné bekend gestaan. Hy was na 'n beroerteaanval in 1774 gedeeltelik verlam en het op 10 Januarie 1778 in Uppsala gesterf. AI sy briewe, versamelings en sy biblioteek is na Londen gebring, waar dit in die besit van die Linnean Society gekom het. Sy botaniese tuin in Uppsala bestaan vandag nog, terwyl sy woning as museum ingerig is.

Linnaeus het in 1735 in sy Systema naturae al die dier- en plantsoorte wat toe aan Europese wetenskaplikes bekend was, volgens 'n formele sisteem georden. Sy klassifikasiemetode, gegrond op die bou van voortplantingsorgane, kan teruggevoer word tot die leerstellings van Aristoteles. Hy het alle organismes volgens 'n viertrappige, hiërargiese sisteem geklassifiseer. Spesies is verenig in genera, genera in ordes, en ordes op hulle beurt verenig in klasse. 

Elke dier- en plantsoort het 'n twaalfwoordige beskrywing (polinomie) gekry, asook 'n naam wat uit twee woorde bestaan het. Die eerste woord dui die genus van die organisme aan, terwyl die tweede die spesie aandui. Hierdie met ode van benaming word binêre nomenklatuur genoem en was die eerste aanneemlike metode vir die beskrywing van organismes. Hiermee het hy orde geskep in die verwarring wat daar destyds oor die benoeming van organismes bestaan het. 

Aanvanklik het Linnaeus ook geprobeer om, volgens die Aristoteliaanse metode, diere volgens die bou van hul geslagsorgane te klassifiseer. Dit het die indruk laat ontstaan dat sy geskrifte 'n perverse belangstelling in geslagsorgane toon. Sy beskrywings het soms groot weerstand gewek, wat meegebring het dat die Rooms-Katolieke Kerk sy werke in 'n stadium in die indeks van verbode boeke ingesluit het.

In 1730 is Liannaeus as lektor in die plantkunde aan die universiteit van Uppsala aangestel en twee jaar later is hy deur die universiteit op 'n studietoer na Lapland in Noord-Skandinawië gestuur om die flora daar te gaan bestudeer. Hy het kitsroem verkry deur die verslag wat hy na sy terugkoms geskryf het. 

Die Engelse natuurkenner John Ray is in 1705 oorlede. Sy lewe lank het hy probeer om 'n sisteem te skep om die terminologie (benaming) van plante en diere minder verwarrend te maak. Hy het kort beskrywings van die spesie in Latyn gegee. Die probleem was egter dat die beskrywing selde minder as twintig woorde lank was. Om so 'n lang sin te moet herhaal elke keer as jy 'n spesie wil benoem was sielsuitputtend. Die probleem is eindelik deur Carolus Linnaues opgelos.

Sy bekende boek wat in 1735 in Nederland gepubliseer is, was 'n groot deurbraak. Die "Systema Naturae" is telkemale hersien en het uiteindelik tien uitgawes gehad. Dit word as sy belangrikste werk beskou. 

Sonder die werk van Linnaeus sou die vordering op die gebied van die plant- en dierkunde waarskynlik 'n honderd jaar vertraag gewees het.

Carolus Linnaeus, of Carl von Linné, is 10 Januarie 1778 op 71 jarige ouderdom in Uppsala oorlede. Hy is met die volle eerbewys wat die groot heer toekom in die katedraal van die stad begrawe.





</doc>
<doc id="25283" url="https://af.wikipedia.org/wiki?curid=25283" title="Joego-Slawiese Partisane">
Joego-Slawiese Partisane

Die Partisane was die kommunistiese weerstandsbeweging van Joego-Slawië wat betrokke was in die geveg teen die magte van die Spilmoondhede in die Balkan tydens die Tweede Wêreldoorlog. Hulle was aktief sedert die begin van die oorlog, langs die mededingende Tsjetnieke, die Joego-Slawiese Volk se Bevrydingsoorlog.

Die besettende magte het sulke erge laste op die plaaslike bevolking ingestel (in sekere gevalle sou die weermag van Nazi-Duitsland mense willekeurig hang of skiet, insluitende vroue, kinders en bejaardes: tot en met 100 plaaslike inwoners vir elke Wehrmacht-soldaat wat vermoor is) dat die Partisane naderhand nie net wydverspreide ondersteuning geniet het nie, maar vir baie die enigste opsie op oorlewing was.

Die Partisane en die Volk se Bevrydingsweermag het ’n guerrillaveldtog geveg wat geleidelik verhoogde vlakke van ondersteuning tussen die bevolking geniet het. Die Volk se komitees was georganiseer om op te tree as burgerlike regerings in bevryde gebiede van die land en het selfs daarin geslaag om beperkte wapenindustrieë te stig.

Aan die begin was die partisaanse magte relatief klein, sleg bewapen en sonder enige infrastruktuur. Hulle het egter twee belangrike voordele oor ander militêre en half-militêre formasies in die voormalige Joego-Slawië gehad. Die eerste en mees voor-die-hand-liggende was ’n klein dog waardevolle kader van Spaanse Burgeroorlog-veterane wat, anders as enigiemand anders in die tyd, reeds ervaring met moderne oorlog het. Die omstandighede van die Spaanse Burgeroorlog was ook vergelykbaar met die omstandighede in Joego-Slawië tydens die Tweede Wêreldoorlog. Die tweede voordeel, wat in latere stadiums van die oorlog duidelik geword het, was dat Partisane gestig was volgens kommunistiese ideologie eerder as etnisiteit. Daarom kon Partisane ten minste sommige vlakke van ondersteuning in omtrent enige hoek van die land verwag, anders as ander half-militêre formasies wat tot gebiede met Kroaat- of Serwiër-meerderheid beperk was. Dit het hulle eenhede toegelaat om meer mobiel te wees en hul geledere met 'n groter poel van potensiale rekrute te vul.

Besettende en quisling-magte was taamlik bewus van die Partisaanse probleem, en het probeer om dit in sewe belangrike, antipartisaanse aanvalle op te los. Die grootste was gekombineer deur die Wehrmacht, die SS, Fascistiese Italië, Ustaše, Tsjetnieke en Bulgaarse magte. 

Joego-Slawië was een van twee Europese lande wat bevry was deur sy eie kommunistiese magte tydens die Tweede Wêreldoorlog, met die bystand en aktiewe deelneming van die Sowjetse regime (die ander een was Albanië met die hulp van Joego-Slawië). Dit het ondersteuning verkry uit beide Westelike Geallieerdes en die Sowjetunie en aan die einde van die oorlog was geen buitelandse troepe in die land gestasioneer nie.


</doc>
<doc id="25284" url="https://af.wikipedia.org/wiki?curid=25284" title="Japanse nasionale rugbyspan">
Japanse nasionale rugbyspan

Die Japanse nasionale rugbyspan (ook bekend staan as "Die Kersiebloeisels" of die Dapper Bloeisels bekend staan) is tradisioneel die sterkste rugbymag in Asië maar het oor die jare gemengde resultate teen nie-Asiese spanne gehad. Rugby word in Japan deur die Japan Rugbyvoetbalunie wat in 1926 gestig is geadministreer. Die span neem jaarliks deel aan die Stille Oseaan Nasiesbeker teen Australië A, Fidji, die Junior All Blacks, Samoa en Tonga. Die span het ook aan elke Rugbywêreldbeker deelgeneem maar hulle het tot dusver net vier wedstryde in die toernooi gewen; teen Zimbabwe in 1991 en teen Suid-Afrika, Samoa en die Verenigde State by die Rugbywêreldbeker in 2015.

Rugby is in 1899 na Japan ingevoer en Japan se eerste internasionale wedstryd was teen 'n Kanadese span in 1932. Noemenswaardige wedstryde sluit Japan se oorwinning oor die Junior All Blacks in 1968, 'n noue 6–3 nederlaag teen Engeland in 1971. Japan se beroemdste oorwinning was 'n 28–24 uitslag teen Skotland in 1989, en die 34–32 oorwinning oor die Springbokke by die wêreldbeker in 2015.

Die eerste gedokumenteerde geleentheid waarop daar in Japan rugby gespeel is was in 1874 toe Britse matrose 'n wedstryd in Yokohama gespeel het. Die sport is in 1899 deur Professor Edward Bramwell Clarke en Tanaka Ginnosuke aan studente by Keio Universiteit voorgestel. Japan se eerste internasionale wedstryd het op 31 Januarie 1932 toe 'n handelsending van Kanada 'n rugby span na die eilandnasie gebring het. Die Japannese het 9 - 8 gewen.

Japan het die Junior All Blacks in 1968 23–19 verslaan nadat hulle die eerste vier wedstryde in 'n toer na Nieu-Seeland verloor het. Die span het egter die laaste vyf gewen. Die Japannese (afgerig deur Waseda University Professor Onishi Tetsunosuke) het op 29 September 1971 in die RFU se eeufeesjaar met slegs 3–6 teen Engeland in Tokio verloor. Op 2 Oktober 1983 het Japan geskok met 'n nederlaag van slegs 24–29 by Cardiff Arms Park.

Op 28 Mei 1989 het 'n sterk Japannese span afgerig deur die gedugte taktikus Hiroaki Shukuzawa 'n verswakte Skotland, wat sonder nege Britse Leeus wat op toer na Australië was moes speel, vir die eerste keer by die Chichibunomiya rugbystadion 28–24 verslaan. Die Japannese span het Kobe Staal staatmakers soos die senter Seiji Hirao (kaptein), en slot Atsushi Oyagi en Toshiyuki Hayashi (wat 38 keer vir Japan gespeel het en 'n lid van Oxford Universiteit se beste XV van alle tye was) ingesluit. Sinali Latu, die agsteman was toe 'n vierdejaar student by Daito Bunka Universiteit en die vinnige Yoshihito Yoshida wat vleuel gespeel het, (nommer 14) was 'n derdejaar student by Meiji Universiteit. Skotland het 'n ongelooflike aantal strafskoppe misgeskop en geweier om die skoppen wat aangebied is te gebruik. Dit was so te sê dieselfde span wat Japan se oorwinning in die Rugbywêreldbeker oor Zimbabwe in 1991 behaal het.

Japan het as Asië in sewe Rugbywêreldbekers sedert die eerste toernooi in 1987 verteenwoordig.

Japan afgerig deur Hiroaki Shukuzawa het die span se enigste oorwinning tot dusver in 1991 behaal met 'n beslissende 52–8 oorwinning teen Zimbabwe in Belfast.

Met die rugbywêreldbeker in 1991 het 'n onverskrokke Niue-Seeland All Blackspan Japan met 'n Wêreldbekerrekord telling van 145–17 in Bloemfontein verslaan. Die uitslag het die ontwikkeling van rugby in Jpana vir verskeie jare erg geknou.

Sedertdien het Japan Taiwan 155–3 geklop in 'n 2003 kwalifiseringwedstryd op 5 Julie 2002. Dit het gehelp om die publiek se siening ietwat te verbeter en Japan se oorheersing in Asië bevestig.

In die vyfde Wêreldbeker in 2003 wat in Australië gehou is, is Japan wat deur Shogo Mukai afgerig is gereken as een van die beste van die kleiner rugbylande en het die span baie vriende gewen. Die span het egter nie daarin geslaag om enige wedstryde te wen nie.

Die nasionale afrigter, Mitsutake Hagimoto (aangestel in 2004 nadat hy die Top Liga-titel met die Kobe Kobelco Steelers gewen het) het versoek om die "Dapper Bloeisel" meer konsekwent sukses te laat behaal. Die kaptein was Takuro Miuchi (No. 8), van NEC Green Rockets. Hagimoto se eerste wedstryd was 'n teleurstellende 19–19 gelykop uitslag teen Korea in Tokio op 16 Mei 2004.

In Mei 2004 het Japan die tweede Super Powers-beker tussen vier nasies in Tokio gewen toe die land Rusland 29–12 (27 Mei) en Kanada 34–21 (30 Mei) in die proses verslaan het. Die VSA het Rusland in die wedstryd om die derde plek verslaan.

Japan het in Julie teen Italië 19–32 verloor - die uitslag kon egter maklik anders gewees het as Daisuke Ohata nie die bal laat val het en so 'n seker drie verlore laat gaan het nie. Op Saterdag 13 November 2004 het 'n verrassend swak Japan toerspan 8–100 verloor teen 'n volsterkte Skotland op McDiarmid Park in Perth in die Kaledoniese Skotse rugbystreek, 'n rekordtelling vir Skotland. 'n Week later, op 20 November, het die span 10–25 teen Roemenië op die Steaua sokker stadion in Boekarest verloor; en op 26 November moes Japan 'n vernederende 0–98 nederlaag teen Wallis by die Millennium-stadion deurmaak. Dit was Wallis se grootste wenmarge ooit op 'n Vrydagaand in Cardiff voor 'n reuse 56 380 skare.

Japan het die Arabiese Golf (41ste op die Wêreldranglys) op 16 April 2006 82–9 geklop. Die kaptein was Daisuke Ohata. 'n Week later het Japan Korea 50–14 geklop, weer op die Chichibunomiya rugby stadion. Japan het Georgië op 14 Mei 2006 32–7 geklop. In die wedstryd het Daisuke Ohata 'n driekuns behaal om die wêreldrekord vir die meeste toetsdrieë in te palm. Hy het in die wedstryd die 65 merk gehaal, een meer as die vorige rekordhouer David Campese.

Japan het 16–57 teen Tonga verloor in die openingswedstryd in die IRB Stille Oseaan Vyf-Nasies wedstryd op 4 Junie 2006 - ondanks 'n goeie eerste helfte wat 15–13 in die guns van Tonga geëindig het.

Ten spyte van die span se teleurstellende vertoning in die toernooi waarin Japan slegs die "houtlepel" kon wen is Jean-Pierre Elissalde as hoof-afrigter bevestig op 14 Julie 2006. Hy is in September 2006 afgedank toe hy 'n pos aanvaar het by 'n Franse klub, Aviron Bayonnais, sonder om dit met die JRFU te bespreek. Osamu Ota het daarna as afrigter waargeneem. Op 26 Oktober 2006 het die Japan Rugbyvoetbalunie algemene bestuurder Osamu Ota aangekondig dat John Kirwan van 1 Januarie 2007 as hoofafrigter sou oorneem.

John Kirwan is op 25 Oktober 2006 deur die JRFU as Japan se hoofafrigter aangestel van 1 Januarie 2007 af. Voor hy die pos aanvaar het, het hy reeds as raadgewer vir die span opgetree. Hy het verklaar dat hy van plan is om van die begin af 'n Japannese vorm van rugby te kweek wat die "Samoeraigees" sou reflekteer en het hom ten doel gestel om ten minste twee wedstryde in die Rugbywêreldbeker 2007 te wen. In die kwalifiserende wedstryde het Japan vir Hongkong 52–3 en Korea 54–0 in November 2006 geklop om die span se plek in Poel B gemaklik te verseker.

Op 9 April 2007 het die span by hulle eerste oefenkamp sedert Kirwan se aanstelling op die NHK nasionale nuus verskyn, 'n teken van die groeiende verwagtings en belangstelling in die span. Hy het voor die kamera verklaar dat: "Ons wil die wêreld se fiksste span wees," 'n tipiese uitspraak van vertroue deur die afrigter. Hy het bygevoeg dat hy wou hê dat Japan op sy sterk punte moes bou wat hy gesê het spoed en ratsheid is, en dat die span rugby moes speel "waarvan groot manne nie hou nie."

Die eerste wedstryd onder Kirwan op 22 April 2007 teen Korea, het die Kersiebloeisels maklik gewen met 82–0, en sewe nuwe spelers is ingevoer. James Arlidge het twee van die veertien drieë gedruk en tien uit tien verdoel.

Eddie Jones het in 2012 by Kirwan oorgeneem. Hy het op 19 September 2015 tydens die Rugbywêreldbekertoernooi 'n skokoorwinning in hul eerste wedstryd teen die Springbokke behaal. Die telling was 34–32 in Japan se guns. Op 3 Oktober 2015 het Japan Samoa met 26–5 geklop en op 11 Oktober 2015 die Verenigde State met 28–18.



</doc>
<doc id="25300" url="https://af.wikipedia.org/wiki?curid=25300" title="Parc des Princes">
Parc des Princes

Die Parc des Princes (Frans: [paʁk de pʁɛ̃s]) is 'n stadion in die suidweste van die Franse hoofstad Parys. Die stadion is in die XVIde arrondissement en naby die "boulevard périphérique", 'n ringsnelweg rondom Parys, geleë. Die stadion word deur die stad Parys besit.
Die eerste Parc is op 18 Julie 1897 onder die naam "Stade-vélodrome du Parc des Princes" ingewy, maar die huidige konstruksie is volgens die argitek Roger Taillibert se ontwerp in 1972 opgerig. Die Parc des Princes dien sedert 1974 as die amptelike stadion van die sokkerklub Paris Saint-Germain. Voor die inwyding van die Stade de France in Januarie 1998 het ook wedstryde van die Franse nasionale sokker- en rugbyspanne hier plaasgevind. Verskeie wedstryde van die FIFA Sokker-Wêreldbekertoernooi in 1938, Europese Sokkerkampioenskap 1960, Europese Sokkerkampioenskap 1984, Rugbywêreldbeker 1991, FIFA Sokker-Wêreldbekertoernooi in 1998, Rugbywêreldbeker 2007 en Europese Sokkerkampioenskap 2016 is hier gehou. Naas die Stade Vélodrome in Marseille het die Stade Vélodrome in 2016 die tweede stadion geword, waar wedstryde tydens drie UEFA Europa-beker (1960, 1984 en 2016) aangebied is.



</doc>
<doc id="25301" url="https://af.wikipedia.org/wiki?curid=25301" title="Elektronika">
Elektronika

Elektronika is die studie van die vloei van ladings deur verskeie materiale en toestelle soos halfgeleiers, resistors, induktors, kapasitors, nanostrukture en vakuumbuise. Alle toepassings van elektronika behels die oordra van elektriese seine en/of inligting. Elektronika word beskou as 'n teoretiese vertakking van fisika maar die ontwerp en konstruksie van elektroniese stroombane om praktiese probleme op te los is noodsaaklike tegnieke in die velde van elektroniese- en rekenaaringenieurswese.

Die studie van nuwe halfgeleiertoestelle en verwante tegnologie word soms ook as 'n vertakking van fisika beskou. Hierde artikel fokus op die ingenieursaspekte van elektronika. Ander belangrike onderwerpe wat ook van toepassing is, is elektroniese afval en beroepsgesondheidsimpakte van die vervaardiging van halfgeleiertoestelle.

Elektroniese stelsels word gebruik om 'n wye verskeidenheid take te verrig. Die hoofgebruike van elektroniese stroombane sluit in:

Beide hierdie toepassings behels die skep en/of bespeuring van elektromagnetiese velde en elektriese strome. Al is elektriese energie al vir 'n geruime tyd voor die laat 19 eeu gebruik vir die versending van data oor telegraaf- en telefoonlyne, het die ontwikkeling van elektronika eers eksponensieël begin groei na die uitvinding van die radio.

Een benadering tot die studie van 'n elektroniese stelsel is om dit as volg in drie dele te verdeel:




'n Televisiestel is 'n voorbeeld van 'n stelsel wat die drie dele bevat. Die televisie se toevoer bestaan uit 'n uitsending (wat deur 'n antenne ontvang word en deur 'n kabel na die stel gevoer word) wat na 'n stroom-/spanningsein omgeskakel word wat deur die toestel gebruik kan word. Seinverwerkingstroombane binne-in die televisie onttrek inligting vanuit die sein wat helderheid, kleur en klankvlakke bepaal. Afvoertoestelle skakel dan hierdie inligting weer om na 'n fisiese vorm. 'n Katodestraalbuis skakel elektroniese seine om na 'n beeld op die skerm. Magneetgedrewe luidsprekers skakel seine om na hoorbare klanke.

'n Elektroniese komponent is enige fisiese eenheid in 'n elektroniese stelsel waarvan die doel is om die elektrone of hulle betrokke velde te beïnvloed op 'n manier wat konsekwent is met die beoogde funksie van die elektroniese stelsel. Komponente word gewoonlik aan mekaar verbind deur dit op 'n gedrukte stroombaan vas te soldeer om 'n elektroniese stroombaan te skep met 'n spesifieke funksie (soos bv. 'n versterker, radio-ontvanger of ossilleerder). Komponente kan indiwidueel verpak word of in minder of meer komplekse groepe as geïntegreerde stroombane.

Die meeste analoë elektroniese toestelle soos radio-ontvangers word saamgestel vanuit 'n kombinasie van 'n paar basiese stroombane. Analoë stroombane gebruik 'n kontinue reeks spannings in teenstelling met die diskrete spanningsvlakke wat in digitile stroombane aangetref word. Goeie voorbeelde van analoë stroombane sluit vakuumbuis- en transistorversterkers, operasionele versterkers en ossileerders in.

Sommige analoë stroombane kan digitale of selfs mikroverwerkertegnieke benut om hul basiese werkverrigting te verbeter. Hierdie soort stroombaan word dan gewoonlik ook 'n 'gemengde sein' stroombaan genoem. Daar bestaan heelwat stroombane waar die onderskeid tussen analoog en digitale verwerking nie so duidelik is nie omdat die stroombane elemente van beide bevat.

Boustene van analoë stroombane:

Digitale stroombane is elektriese stroombane wat gebaseer word op 'n diskrete aantal spanningsvlakke. Digitale stroombane word dikwels gebruik om Boolse algebra fisies voor te stel en vorm die basis van alle digitale rekenaars. Baie ingenieurs gebruik die begrippe "digitale stroombaan", "digitale stelsel" en "logika" as sinonieme wanneer hulle oor digitale stroombane praat.

In die meeste gevalle word kan 'n nodus in 'n stelsel twee toestande voorstel, dikwels voorgestel deur twee spanningsvlakke wat "Laag" of "Hoog" genoem word. Dikwels sal "Laag" naby nul volt wees en "Hoog" by 'n hoër spanningsvlak wees wat afhang van die spanningsbron wat gebruik word.

Rekenaars, elektroniese horlosies en programeerbare logiese beheerders (wat gebruik word om nywerheidsprosesse te beheer) word gebou met digitale stroombane. Digitale Seinverwerkers is 'n ander voorbeeld.

Boustene van digitale stroombane:

Geïntegreerde toestelle:


</doc>
<doc id="25310" url="https://af.wikipedia.org/wiki?curid=25310" title="Rapport">
Rapport

Rapport is 'n Afrikaanse koerant wat elke Sondag deur Media24 uitgegee word. Die koerant se leuse lui: "Ons praat jou taal".

"Rapport" is in 1970 gestig, word landswyd versprei, en het 'n sirkulasie van 296 237 eksemplare gehad in die tydperk van Julie tot Desember 2007, maar in die vierde kwartaal van 2013 net 187 288, sowat 'n kwart van die gesamentlike sirkulasie van die twee Sondagblaaie waaruit "Rapport" ontstaan het. In die tweede kwartaal van 2015 het die sirkulasie verder geval tot 146 402, vergeleke met 176 798 in die ooreenstemmende tydperk 'n jaar vantevore, en in die eerste kwartaal van 2016 tot sowat 131 004. In die tweede kwartaal van 2019 was "Rapport" se sirkulasie 99 528.

"Rapport" het ontstaan nadat die Sondagkoerante "Die Beeld" en "Dagbreek", wat onderskeidelik deur Nasionale Pers en Perskor besit is, saamgesmelt het in 'n 50:50-samewerking tussen die twee mededingers. Die naam "Beeld" is later aan 'n dagblad vir die Johannesburgse mark in 1974 gegee, wat die persstryd in die destydse Transvaal opnuut laat opvlam het.

Nadat Caxton/CTP in 1999 met Perskor saamgesmelt het is Perskor se aandele in Rapport saam met City Press aan Naspers verkoop om Naspers alleeneienaar van die Sondagkoerant te maak.

"Rapport" se sirkulasie daal reeds sedert sy stigting. Terwyl dit in 'n stadium meer as 500 000 was, was dit in die laaste helfte van 2007 minder as 300 000 en teen einde 2012 sowat 210 000. In die eerste kwartaal van 2014 het dit op 177 016 gestaan, vergeleke met 210 675 in die ooreenstemmende kwartaal van 2013. In die eerste kwartaal van 2017 was die sirkulasiesyfer 128 460 en drie maande later 124 306.

In 2007 was dit die eerste keer dat die gesamentlike sirkulasie van die Afrikaanse dagblaaie die sirkulasie van "Rapport" oortref het: "Die Burger, Beeld" en "Die Son" het toe elk sowat 100 000 eksemplare per dag en "Volksblad" sowat 30 000 verkoop, vir 'n totaal van 330 000. Op "Rapport" se hoogtepunt in die vroeë jare 70 was die gesamentlike sirkulasie van die indertydse agt Afrikaanse dagblaaie (daar is tans net vier, as Die Burger se uitgawes vir die Wes-Kaap en die Oos-Kaap as een gereken word) sowat 305 000. Die destydse agt dagblaaie was "Die Burger, Beeld", "Oosterlig" en die "Volksblad" van Naspers en "Die Vaderland, Die Transvaler, Oggendblad" en "Hoofstad" van Perskor.

Waldimar Pelser het in 2013 die leisels by Bokkie Gerber oorgeneem as redakteur. Gerber het op sy beurt Liza Albrecht opgevolg.




</doc>
<doc id="25314" url="https://af.wikipedia.org/wiki?curid=25314" title="Media24">
Media24

Media24 is een van die toonaangewende publikasiegroepe in Afrika. Die groep het belange in koerante, tydskrifte, internet besighede, uitgewerye, private onderwys, drukperse en verspreidingsmaatskappye. Baie van dié publikasies en besighede is bekroonde leiers op hul onderskeie terreine. Media24 het ook talle internasionale en plaaslike sustermaatskappye in die mediabedryf deur sy beheermaatskappy, Naspers.

In Augustus 2000 het Media24 (die voormalige Nasmedia) vanaf Naspers afgestig en 'n onafhanklike maatskappy geword. As gevolg van die herstrukturering het Naspers al sy gedruktemedia-belange onder een sambreel geplaas met ’n onafhanklike uitvoerende hoof en sy eie visie, bedryfstrategie en direksie.

In April 2005 het die Media24-struktuur 'n verdere verandering ondergaan toe twee ander Naspers-afdelings as twee onafhanklike besigheidseenhede geïnkorporeer is: Via Afrika, wat verskeie besighede in die boekbedryf het, en Educor, die voorste verskaffer van private onderrig in Suid-Afrika.



</doc>
<doc id="25315" url="https://af.wikipedia.org/wiki?curid=25315" title="JSE">
JSE

JSE Beperk is die naam van die Johannesburgse aandelebeurs. Die JSE is die grootste aandelebeurs in Afrika en die 19de grootste ter wêreld volgens markkapitalisasie. Die beurs is geleë op die hoek van Maudestraat en Gwenlaan in Sandton, Gauteng (Suid-Afrika). 

In 2003 was daar ongeveer 472 maatskappye op die JSE gelys met 'n markkapitalisasie van VS$182,6 miljard (€158 miljard) en 'n gemiddelde maandelikse verhandeling van VS$6 399 miljoen (€5,5 miljard). Teen die einde van 2013 was die markkapitalisasie VS$1007 miljard.




</doc>
<doc id="25321" url="https://af.wikipedia.org/wiki?curid=25321" title="FIFA">
FIFA

Die Internasionale Federasie vir Voetbal Assosiasie (Frans: "Fédération Internationale de Football Association"), algemeen bekend as FIFA, is die internasionale beheerliggaam vir sokker. Hulle hoofkantoor is in Zürich, Switserland, en die huidige president is Gianni Infantino. FIFA is verantwoordelik vir die organisasie en beheer van die hoof voetbalgeleenthede, onder andere die FIFA Sokker-Wêreldbeker, wat sedert 1930 aangebied word.

FIFA het 209 assosiasie lede – 16 meer as die Verenigde Nasies.

FIFA het ses kontinentale bonde as lid, naamlik:

Die ondervoorsitter van FIFA is ook die voorsitter van die UEFA.



</doc>
<doc id="25322" url="https://af.wikipedia.org/wiki?curid=25322" title="Tennis">
Tennis

Tennis is 'n spel wat deur 2 spelers (enkels) of 2 spanne met 2 lede elk (dubbels) gespeel word. Spelers gebruik 'n gesnaarde raket om 'n hol rubberbal wat met vilt oortrek is oor die net na die opponente te slaan.
Tennis het in Europa ontstaan in die laat-19de eeu. Tennis het eers deur die Engelssprekende wêreld versprei, veral onder dié van hoër klas. Tennis is deesdae 'n Olimpiese sport en word deur alle klasse en alle ouderdomsgroepe dwarsoor die wêreld gespeel.

Behalwe vir die aanneming van die valbylpot (tie-breaker) in die 1970's, het meeste reëls merkwaardig dieselfde gebly sedert die 1890's. Saam met die miljoene spelers, volg miljoene mense ook die spel as toeskouers, veral die vier Grand Slam toernooie: Australiese Ope, Roland Garros, Wimbledon, en die VSA Ope.

'n Aantal balspele wat vermoedelik uit die Grieks-Romeinse Oudheid dateer, is sedert die Middeleeue deur die Wes-Europese adellikes beoefen. 'n Bal wat met hare gevul was, is met die handpalm (Frans: "paume"), 'n raket of ŉ kolf (Arabies: "rahat" = "hand palm") wat gesnaar was, oor 'n net geslaan. Dit het aanleiding gegee tot die Franse benaming "jeu de paume". 

Die naam wat die Engelse aan hulle variasie van die spel gegee het, naamlik "real" "tennis", dui waarskynlik op die Franse uitroep "tenez" ("daar kom dit"), wat destyds tydens die afslaan aan 'n teenstander geskree is. Die vorm van tennis is binnenshuis gespeel totdat 'n rubberbal omstreeks die middel van die 19e eeu vir die spel begin gebruik is. Hierdeur is die spelmoontlikhede uitgebrei en daar is toe ook begin om tennis as 'n buitemuurse sport te beoefen. 

Tennis was tot na die Tweede Wêreldoorlog net rykmansvermaak, maar het daarna as ŉ binnenshuise sowel as buitenshuise sport gewild geraak. Die grondlegger van moderne tennis ("lawn tennis" genoem omdat dit op grasbane gespeel is). was die Brit maj. Walter Wingfield, wat in 1874 die patent verkry het op die spel wat hy sphairistikè genoem het (Grieks "sphaira" = " bal"). Reeds in die vorige jaar het hy 'n boek met reëls vir die spel gepubliseer, maar aanvanklik het dit geen eenvormigheid in die beoefening van die spel meegebring nie. 

Vaste reëls is eers in 1880 deur die Marylebone Cricket Club en die All-England Croquet Club (in 1869 gestig) opgestel. Laasgenoemde het in 1875 een van sy kroukiebane (houtballe word in die spel met 'n hamer deur hoepels geslaan) vir tennis laat inrig en 2 jaar later die eerste tenniskampioenskap in die Londense voorstad Wimbledon georganiseer. In die stadium het die klub die woorde "and Lawn Tennis" by sy naam gevoeg. Die jaarlikse All-England Championships by Wimbledon is in 1884 ook vir vroue oopgestel en het sedertdien sinoniem met tennis geword. 

Die spel het gou ook buite Groot-Brittanje gewild geraak, eers in die VSA en Australië en later op die Wes-Europese vasteland. Hoewel daar vroeër 'n duidelike onderskeid tussen amateurs en beroepspelers gemaak is, speel almal teenswoordig in dieselfde toernooie. Daar is geen amptelike wêreldkampioenskap nie, maar die jaarlikse Wimbledon-toernooi (vir individue) en die Davisbeker-wedstryde (vir spanne) word as die vernaamste tennisbyeenkomste beskou. Tennis is teenswoordig saam met atletiek en sokker die gewildste sportsoort ter wêreld.

Tennis word op 'n reghoekige plat oppervlak, gewoonlik gras, klei of beton en/of asfalt gespeel. Die baan is 23.77 m (78 voet) lank en 8.23 m (27 voet) breed vir enkels, en 10.97 m (35.99 voet) breed vir dubbels. Ekstra spasie word om die baan benodig vir spelers om balle in te hardloop. 'n Net strek oor die volle breedte van die baan, parallel met die agterlyn en verdeel die baan in twee gelyke dele. Die net is 1.07 m (3 voet 6 duim) hoog langs die kante en 914 mm (3 voet) in die middel.

Die lyne wat oor die breedte van die baan loop word die agterlyne genoem (verste terug) terwyl die dienlyn oor die middel loop (tussen die net en agterlyn). Die kort merke op die agterlyne word die middelmerke genoem word. Die buitenste lyne oor die lengte van die baan word die dubbelskantlyne genoem. 

Die lyn dui die speeloppervlak vir dubbels aan. Die binnelyne oor die lengte van die baan word die enkelkantlyne genoem en dui die speeloppervlak vir enkels aan. Die lyn oor die middel aan spelerskant word die dienlyn genoem omdat die dien gelewer moet word in die area tussen die dienlyn en die net aan die ontvanger se kant. Die lyn wat die dienlyn in twee blokke deel word die middellyn genoem. 

Die blokke word die dienblokke genoem; afhangend van 'n speler se posisie sal hy poog om die bal in een van die blokke te slaan wanneer gedien word. 'n Bal is "uit" indien dit nie met die eerste bons binne die regte dienblok val nie. Al die lyne moet 2 duim breed wees, terwyl die agterlyn tot 5 duim breed kan wees.

Tenniswedstryde bestaan uit die dubbelspel vir onderskeidelik mans en vroue, die gemengde dubbelspel en die enkelspel, waarin slegs spelers van dieselfde geslag teen mekaar te staan kom. 'n Wedstryd word oor 3 of 5 stelle (vir mans) beslis, en 'n stel word gewen deur die speler (of paar) wat eerste 6 potte wen met 'n voorsprong van minstens 2 potte. 

'n Pot word gewen deur die speler wat die eerste 4 punte aanteken; die puntetelling geskied egter nie numeries nie, maar word in die volgorde 15- 30- 40-pot toegeken. Indien een van die spelers geen punte in 'n pot behaal nie, staan dit as 'n strooppot bekend. Indien die telling gelykop is op 40 punte elk ("deuce", volgens die Frans "deux a jouer"), word die pot gewen deur die speler wat daarna 'n voorsprong van 2 punte behaal. 

Wanneer die eerste punt (voordeel aan die afslaner of ontvanger) verval, is die telling weer gelykop. Aangesien die reël van 'n 2-pot-voorsprong tot eindelose lang wedstryde kan lei, is die uitkloppot of gelykbreker in 1970 ingestel. Met die pottelling op 6-elk, slaan die speler wat in die 12e pot gedien het, in die 13e pot eerste af. Daarna slaan elke speler om die beurt 2 keer al. 

Die speler wat die eerste 7 punte (in die geval numeries getel) behaal met 'n voorsprong van 2 punte, wen die uitkloppot. Wedstryde word deur 'n skeidsregter beheer, wat by beroepstoernooie bygestaan word deur lynregters wat beslis of die bal binne of buite die speelgebied grondgevat het. Wanneer die bal tydens ŉ afslaan die net raak voordat dit in die regte speelhok beland, word die bal oorafgeslaan. Die spel begin met 'n afslaan, wat in elke pot deur 'n ander speler waargeneem word. 

Die speler staan agter die agterlyn, gooi die bal in die lug op en slaan dit dan na die afslaanhok skuins oorkant hom. Die eerste afslaan word tussen die middelmerk en die regterkantste sylyn waargeneem, en die tweede tussen die middellyn en die linkerkantste sylyn. Indien 'n speler tydens sy afslaan met die een voet die baan betree, is dit 'n voetfout en is die afslaan foutief. As die tweede afslaan ook misluk (dubbelfout), wen die teenoorgestelde kant die punt. 'n Kragtige, doeltreffende afslaan is die grondslag van goeie tennis, aangesien 'n speler sy teenstander daarmee onder druk kan plaas. 

In die sarsie houe wat na die afslaan volg, word 'n punt behaal as 'n teenstander die bal foutief terugslaan, dit wil sê buite die baan (op die lyn is nie foutief nie) of teen die net vas. 'n Verskeidenheid van houe kan met die voorhand (aan die kant van die arm waarmee die bal geslaan word) of met die handrug (aan die teenoorgestelde kant) uitgevoer word, maar daar is ook spelers wat met albei hande slaan of die raket in sowel die linker- as die regterhand kan vashou. 

By 'n dryfhou word die bal laag oor die net en dikwels diep in die agterbaan gespeel, en by die vlughou word die bal teruggeslaan voordat dit grond geraak het. Indien die bal, nadat dit grand geraak het, direk teruggespeel word met die raket wat byna aan die grond raak, word van 'n halwe vlughou gepraat. Wanneer 'n speler na die net beweeg om 'n vlughou te speel, kan die bal met 'n lughou bo-oor sy kop in die agterbaan geplaas word. Indien so 'n bal egter te kort gespeel word, kan die teenstander dit vanuit die lug hard en meestal buite die bereik van sy teenstander terugslaan (mokerhou). 

Wanneer 'n teenstander op die agterbaan is, kan ŉ valhou na hom gespeel word - ŉ kort gespeelde bal wat net anderkant die net grondvat. 



</doc>
<doc id="25323" url="https://af.wikipedia.org/wiki?curid=25323" title="Elarduspark-tennisklub">
Elarduspark-tennisklub

Die Elarduspark-tennisklub is in Bostonstraat in Elarduspark, Pretoria, Suid-Afrika, geleë. Dit is geaffilieer by die GNTA (Gauteng-Noord-tennisvereniging) en SATA (die Suid-Afrikaanse Tennisvereniging). Die klub het ongeveer 150 lede en sewe bane, waarvan ses met spreiligte toegerus is.

Mededingende en sosiale tennis word op Saterdae en weekaande (Dinsdag-, Woensdag- en Donderdagaande) gespeel. 

Die huidige voorsitter is Jurgen Behr, die sekretaresse Jeanette Nel en die tesouriere Lienza Reynolds.



</doc>
<doc id="25325" url="https://af.wikipedia.org/wiki?curid=25325" title="Grand Slam (tennis)">
Grand Slam (tennis)

Grand Slam kan verwys na een van vier tennistoernooie op die kalender of na spelers wat van die toernooie gewen het:

Vier Grand Slam-toernooie word jaarliks gespeel. Die toernooie word beskou as die belangrikste tennis geleenthede op die kalender in terme van die wêreld rangleër, tradisie, prysgeld en publieke aandag. Hulle is:

Grand Slam kan ook verwys na 'n tennisspelers (of dubbelsspan) wat al vier die Grand Slam titels verower het. Indien al vier in een jaar verower is, word verwys na 'n Kalender Grand Slam. Indien 'n speler of span al vier titels verower, maar nie in een kalender jaar nie, word verwys na 'n Nie-kalender jaar Grand Slam. As 'n speler of span al vier in hul loopbane wen, word daar verwys na 'n Loopbaan Grand Slam.


</doc>
<doc id="25328" url="https://af.wikipedia.org/wiki?curid=25328" title="Marius Jonker">
Marius Jonker

Marius Jonker (* 19 Junie 1968 in Kimberley, Noord-Kaap) was ’n Suid-Afrikaanse internasionale rugbyskeidsregter. Hy was een van Suid-Afrika se top rugbyskeidsregters en was een van die skeidsregters vir die Rugbywêreldbeker 2007 in Frankryk. Hy tree gereeld op in Curriebeker- en Superrugbywedstryde.

Jonker het reeds diens gedoen by talle internasionale wedstryde, insluitende middel-van-die-jaar toetse en die IRR Stille Oseaan Vyf-Nasiesreeks. Jonker het saam met Wayne Barnes van Engeland en Nigel Owens van Wallis sy wêreldbekerdebuut by die Rugbywêreldbeker 2007 in Frankryk gemaak.

Hy het aan die einde van die 2014-seisoen uitgetree as skeidsregter, met 'n internasionale kragmeting tussen Namibië en Duitsland sy laaste wedstryd.




</doc>
<doc id="25335" url="https://af.wikipedia.org/wiki?curid=25335" title="Wayne Barnes">
Wayne Barnes

Wayne Barnes (gebore 20 April 1979) is 'n Engelse internasionale rugbyskeidsregter. Hy het in April 2005 'n professionele skeidsregter geword waarvoor hy 'n loopbaan in die regte laatvaar het. Barnes is die jongste skeidsregter wat nog ooit tot die Paneel van Nasionale Skeidsregters in Engeland aangestel is nadat hy die posisie in 2001 op 'n ouderdom van slegs 21 verkry het. Hy het op agtjarige ouderdom rugby begin speel en as skeidsregter begin opteer toe hy 15 was. Hy is tans 'n gereelde skeidsregter in die Guinness Premiership, en het as skeidsregter opgetree vir wedstryde in die Heineken Beker en die "European Challenge Cup".

In 2006 het Barnes sy toetsdebuut as skeidsregter gemaak toe hy in drie wedstryde in die eerste Stille Oseaan Vyf-Nasies en in die Italië v Frankryk wedstryd in die 2006 2006 Ses-Nasies opgetree het. Voor dit was hy skeidsregter by die 2003 onder 19 Rugby Wêreld Kampioenkap in Parys, die 2005 Under 21 Rugby Wêreldkampioenskap in Argentinië en hy was die Engelse verteenwoordiger op die Sewesreeks van Desember 2003 tot Maart 2005. In April 2007, is aangekondig dat Barnes een van die drie Engelse skeidsregter by die 2007 Rugby Wêreldbeker sal wees. Die ander Engelse skeidsregters by die toernooi is Chris White en Tony Spreadbury. Barnes is vier wedstryde in die Wêreldbeker toegeken, Suid-Afrika teen Tonga, Samoa teen VSA (beide Poel A), Nieu-Seeland teen Italië (Poel C) en Ierland teen Georgië (Poel D).



</doc>
<doc id="25341" url="https://af.wikipedia.org/wiki?curid=25341" title="Oracle">
Oracle

Die woord Oracle kan verwys na:



</doc>
<doc id="25345" url="https://af.wikipedia.org/wiki?curid=25345" title="BN">
BN

Die BN-koekie is 'n soort koekie wat gewoonlik uit twee plat koekies bestaan wat 'n sjokoladelaag in die middel het. BN's kom in twee verskillende vorme: sirkels en geronde vierkante. Beide het gesiggies op. Daar is 'n vareïteit van vier verskillende gesiggies. Daar is ses verskillende geure van die BN-koekie, naamlik sjokolade, aarbei, vanielje, framboos, appelkoos en melksjokolade. BN is 'n afkorting vir Biscuiterie Nantaise.

Toe BN's in Septermber 1999 vir die eerste keer op die mark verskyn het, was daar 'n advertensieveldtog waarin die woorde "BN BN" op die wysie van "Mah Nà Mah Nà" gesing is. "Mah Nà Mah Nà" is 'n bekende wysie onder kinders weens die gebruik daarvan in klingels van TV-programme soos "The Muppet Show". Die wysie is vir die eerste keer in die Italiaanse rolprent "Sweden: Heaven and Hell" gebruik.



</doc>
<doc id="25348" url="https://af.wikipedia.org/wiki?curid=25348" title="Eindhoven">
Eindhoven

Eindhoven is 'n stad en munisipaliteit in die Nederlandse provinsie Noord-Brabant. Die munisipale gebied het sowat 217 000 inwoners (2012) en 'n oppervlakte van 89 km². Eindhoven is die grootste stad in hierdie provinsie en die vyfde grootste stad van Nederland.

Eindhoven het in 1232 al stadsregte gekry. Die stad het veral begin groei toe Philips (gloeilampe) daar gevestig is. Ná die Tweede Wêreldoorlog het die motorfabriek DAF ook begin groei en dit het ook die groei van Eindhoven beïnvloed.

Eindhoven het twee groot teaters: Muziekcentrum Frits Philips en Parktheater. Die bekendste museum in die stad is die Van Abbe Museum (moderne kuns).

Eindhoven is die tuiste van die sokkerspanne PSV Eindhoven en FC Eindhoven en die hokkiespan Oranje Zwart.

In Eindhoven is daar twee instansies in die hoëronderwys-stelsel: Technische Universiteit Eindhoven en Fontys Hogeschool. (Die Nederlandse 'hogeschool' is wel 'n tersiêre opleidingsentrum en kan nie vergelyk word met die Suid-Afrikaanse 'hoërskool' nie.)




</doc>
<doc id="25349" url="https://af.wikipedia.org/wiki?curid=25349" title="Tomme de Savoie">
Tomme de Savoie

Tomme de Savoie is 'n variant van Tomme-kaas wat in die Savoie-gebied (départements Savoie en Haut-Savoie) van die Franse Alpe gemaak word. Dit is 'n milde, halfharde kaas met 'n beige kleur in sy binneste en 'n dik grys kors. Die Tomme de Savoie is die bekendste van die verskillende Alpynse en Savoiardiese Tomme-bergkaassoorte.

Net soos ander Tomme-variante word Tomme de Savoie gewoonlik van afgeroomde koeimelk gemaak (die room word vir botter of ander kaassoorte gebruik) en het derhalwe 'n relatief lae vetgehalte van tussen 20 en 45 persent. Die kaas word dwarsdeur die jaar gemaak en ontwikkel sy karakter na gelang van die koeie se voedsel wat saam met die seisoene van somergras na winterhooi wissel.

Die kaas word gewoonlik in skywe met 'n deursnee van sowat 18 sentimeter, 'n dikte van 5 tot 8 sentimeter en 'n gewig tussen 1 en 2 kilogram vervaardig. Dit word eers gepers en word daarna vir rypwording enkele maande lank in 'n tradisonele kelder gestoor. Hierdeur kry die kaas sy tipiese dik kors en dikwels ook 'n sagte "kaaskelder"-smaak.


</doc>
<doc id="25350" url="https://af.wikipedia.org/wiki?curid=25350" title="Auvergne">
Auvergne

Auvergne [] (Oksitaans "Auvèrnhe / Auvèrnha") is 'n geskiedkundige provinsie en tans 'n administratiewe gewes (Frans: "région") in die Sentraalmassief, die bergagtige hartland van Frankryk. Sy bewoners word in Frans "Auvergnats" genoem. Die administratiewe setel of prefektuur van Auvergne is Clermont-Ferrand wat vroeër ook as die historiese provinsie se hoofstad gefungeer het.

Die gewes, wat uit die vier départements Allier, Cantal, Haute-Loire en Puy-de-Dôme bestaan, is met sy bergspitse en gebluste vulkane, mere en weivelde grotendeels 'n ongerepte natuurgebied wat soos 'n bergvesting in die hart van Frankryk lê. Auvergne is ook die brongebied van talle riviere.

Sowat 65 miljoen jaar gelede het vervormings in die aardkors en -mantel die Sentraalmassief laat bewe, en as gevolg van swellings en breuke is die bergmassief in kleiner eenhede geskeur. Magma het uit die diepte van die aarde na bo gestyg en deur krake na die oppervlak beweeg waar dit net enkele kilometer onder die boonste laag van die aardkors magmakamers gevorm het.

40 miljoen jaar later het die vulkaniese aktiwiteit in die gebied begin, en tydens 'n aantal periodes met hewige uitbarstings is die vulkaniese landskappe van Auvergne gevorm. Die krake in die aardkors het diep akwifere - water wat ondergronds vasgevang was - laat opstyg, waarvan die terapeutiese waarde al in die antieke oudheid bekend was.

Auvergne se huidige vulkaanlandskap strek van die Monts Dômes tot by die Monts du Cantal met 'n hoogte van 1 600 meter bo seevlak. Dit is die oudste vulkaniese streek in Europa en beskik met die vermaaklikheidspark "Vulcania" oor 'n buitengewone instelling wat die geologie van die gebied behandel - onder meer met Europa se grootste aardbewing-nabootser.

Die Monts Dômes vorm 'n pragtige silhoeët wat oor 'n lengte van 40 kilometer strek. Hierdie bergreeks behels meer as 80 vulkaankeëls wat soos die skakels van 'n ketting verrys (hulle word in Frans dan ook Chaîne des Puys genoem). Die hoogste bergspits van die ketting, die Puy de Dôme, bereik 'n hoogte van 1 465 meter bo seevlak en lê in die natuurpark van Auvergne.

Gedurende die Ystydperk is die huidige landskapsvorme met hulle rotse, valleie, heidevelde en kratermere geskep. Die Puy de Dôme bied 'n goeie uitsig oor die omgewing rondom die vulkankeël wat reeds deur Galliërs en Romeine as 'n heilige berg vereer is.

Auvergne is een van die historiese provinsies van Frankryk. Sy naam is afgelei van die Averners, 'n Galliese stam wat die gebied in die tydperk van die Romeinse verowering bewoon het. In die sewentigerjare van die 5de eeu is Auvergne deur Wes-Gote onder die bevel van Eurik verower en is teen die begin van die 6de eeu by die Frankiese Ryk ingelyf.

In die Middeleeue het die plaaslike grawe ná die ontbinding van die hertogdom Akwitanië teen die grawe van Poitiers opgetree om die opperhand in Auvergne te kry. Die langdurige oorlogvoering het in die 11de eeu tot die grawe se politieke en ekonomiese magsbasis aansienlik verswak, en plaaslike leenshere het nou die gesag in die gebied uitgeoefen.

Teen die begin van die 12de eeu was daar reeds vier magsgebiede: Twee graafskappe, wat die hertog van Akwitanië as leenheer erken het, en die bisdomme van Clermont en Le Puy wat onder beskerming van die Franse koning gestaan het. As gevolg van 'n koninklike veldtog in Auvergne is Hendrik II van Engeland, die destydse hertog van Akwitanië, in 1166 gedwing om sy oor die gebied aan die Franse heerser te oorhandig. In die 13de eeu is die gesag oor Auvergne aan Alfons van Poitiers, die broer van koning Lodewyk IX, oorgehandig wat Auvergne geleidelik by die Koninkryk Frankryk ingelyf het. In 1360 het Auvergne 'n hertogdom geword, alhoewel daarnaas ook nog 'n klein res van die graafskap Auvergne bestaan het.

As gevolg van die administratiewe hervormings gedurende die Franse Rewolusie is Auvergne in 1790 in die huidige départements verdeel. Haute-Loire en Allier behels daarnaas ook gebiede wat vroeër deel uitgemaak het van die historiese provinsies Bourbonnais, Lyonnais en Languedoc.

Die hoogvlaktes van Auvergne word veral as weivelde gebruik. Auvergne is die bakermat van die Salers- en Aubrac-beesrasse, en melk en kaas is die belangrikste landbouprodukte. Kaasspesialiteite sluit die bekende Cantal, die Saint-Nectaire met sy kenmerkende neutesmaak, die blouskimmelkase Bleu d'Auvergne en Fourme d'Ambert in wat met brood bedien word.

Die plaaslike markte soos dié van Brive pronk met 'n oordaad plaaslike spesialiteite waaronder getruffelde ganslewerpastei, ham, vis, wildsvleis en pluimvee. Auvergne se kookkuns is dié van 'n tipiese landelike, bergagtige streek met 'n soms harde klimaat en spaarsame mense, maar dit word verfyn met pikante bestanddele soos okkerneute, morelle, porcini-sampioene ("boletus edulis"), truffels, groente, vars vrugte soos appels en aarbeie en kastaiings. Kastaiings was vroeër selfs 'n stapelvoedsel in Auvergne, maar vandag word net edelkastaiings as 'n smaaklike bylae bedien.

Tipiese inheemse geregte is "Potée Auvergnate", "Truffade", "Pounti" en aartappelpastei. Visgeregte (waaronder verskeie soorte forelle en salm) is eweneens gewild. Die sterk rooiwyn van Auvergne verleen 'n buitengewone smaak aan baie plaaslike geregte waarvan "Coq au vin" ("Hoender met rooiwyn") die bekendste is. Gewilde nageregte is Clafoutis en "fraises au poivre" ("aarbeie met pepper"). Meestal word 'n maal egter met kaas en "Pompe aux Pommes" ('n soort appelgebak) afgerond.



</doc>
<doc id="25358" url="https://af.wikipedia.org/wiki?curid=25358" title="Pous Julius I">
Pous Julius I

Julius I was die 35ste pous van die Rooms-Katolieke Kerk.

Pous Julius I was 'n Romein van geboorte, die seun van Rustics. Op 6 Februarie 337 volg hy Pous Markus op en regeer tot sy dood op 12 April 352. Hy word opgevolg deur Pous Liberius. Die naam ‘Julius’ beteken uit die geslag van die Juliërs.

Die pontifikaat van Pous Julius I word gekenmerk deur indringende optrede in die Ariaanse kwessie. Na die dood van Konstantyn die Grote op 22 Mei 337 het sy seun Konstantyn II die goewerneur van Gallië, Athanasius, toegelaat om na die bisdom van Alexandrië terug te keer. Die Ariane in Egipte het egter hulle eie biskop aangestel ene Pistus en het 'n afvaardiging na Rome gestuur om Pous Julius te vra om die aanstelling te bekragtig. Die afvaardiging het die besluite van die raad van Tyrus (335) saamgebring om aan te toon dat Athanasius wettig afgeset is. Athanasius het sy eie afvaardiging na Rome gestuur met 'n sinodale brief van die Egiptiese biskoppe wat hulle patriarg verdedig het. Toe Athanasius se gesante in Rome aankom het Macarius die leier van die Ariaanse gesante die stad verlaat. Die twee oorblywende Ariaanse gesante en die afgevaardigdes van Athanasius is deur Pous Julius opgeroep om voor hom te verskyn. Die Ariaanse gesante het by die Pous gepleit dat hy 'n groot sinode moet saamroep waar beide partye hulle saak kon stel. Pous Julius het daartoe ingewillig.

Julius het die sinode in Rome laat plaasvind en twee gesante na die biskoppe van die Midde-Ooste gestuur om hulle daarheen uit te nooi. Onder die leiding van Eusebius van Nicomedia wat biskop van Konstantinopel was, het die biskoppe van die Midde-Ooste hulle eie sinode gehou in Antiogië en het George van Cappadocië in Pistus se plek as biskop van Alexandrië gekies. George het Athanasius uit Alexandrië verdryf en Athanasius het na Rome gevlug. Baie ander biskoppe onder andere Marcellus van Ancyra wat deur die Ariane verdryf is, het ook na Rome gekom. Die Ariaanse biskoppe van Eusebius het geweier om die sinode in Rome by te woon. Die sinode is gehou in die herfs van 340 of 341 onder voorsitterskap van die Pous in die kerk van die ouderling Vitus. Die sinode bevind dat Athanasius en Marcellus van Ancyra heraangestel moet word en berispe die biskoppe van die Midde-Ooste dat hulle eers vir die Pous toestemming moes gevra het, voordat hulle die biskoppe afgeset het.

Na sy oorwinning oor sy broer Konstantyn II was keiser Konstans heerser oor die grootste deel van die Romeinse Ryk. Hy het voorspraak gedoen by sy broer Konstantius keiser van die Ooste ten voordele van die afgesette biskoppe. Beide heersers het saamgestem dat 'n algemene kerkvergadering van die Westerse en die Oosterse biskoppe gehou moet word om die saak te besleg. Die kerkvergadering is gehou in die herfs van 342 of 343 in Sardica die belangrikste stad in die provinsie Dacia Mediterranea (naby die huidige Sofia). Julius het Archidamus, Philoxenus en die diaken Leo as sy afgevaardigdes gestuur. Die Ariaanse biskoppe het nie deelgeneem nie, maar die vergadering het die prosedure vir die aanklagte teen biskoppe en die Pous se reg op ingrype noukeurig vasgelê.

Nie teenstaande sy onskuldigbevinding deur die sinode van Sardica is Athanasius nie deur die keiser heraangestel nie tot na die dood van George.

In 346 skryf Pous Julius in brief aan die gemeente van Alexandrië om hulle geluk te wens met die terugkeer van hulle wettige biskop.

Die biskoppe Ursacius van Singidunum en Valens van Musia wat deur die sinode afgeset is, het hulle van Arianisme bekeer en is deur die Pous heraangestel.

Julius het twee basilieke in Rome laat bou, Santa Maria in Trastevere en die basiliek Julia (nou die Kerk van die Twaalf Apostels). Hy het ook drie begraafplase in Rome laat aanlê: een op pad na Porto, een op die Via Aurelia en 'n derde op die Via Flamina by die graf van St. Valentein.

Die verering van heiliges het vinnig versprei en in 336 stel Philocalus 'n vereringsalmanak op.

Julius I word as heilige vereer in die Rooms-Katolieke Kerk. Sy reliek word bewaar in Santa Maria in Trastevere. Sy feesdag is op 12 April. Hy is die beskermheilige van die toiletskoonmakers.



Saamgestel uit die , , en wiki’s.


</doc>
<doc id="25359" url="https://af.wikipedia.org/wiki?curid=25359" title="Mont Ventoux">
Mont Ventoux

Mont Ventoux (in Oksitaanse Provensaals: Mont Ventor, afgelei van die oorspronklike Latynse Venturi) is 'n bergpiek in die département Vaucluse (Provence, Suid-Frankryk), sowat 20 kilometer noordoos van Carpentras. Die berg se noordelike kant grens aan die département Drôme.

Mont Ventoux maak deel uit van die Massif des Baronnies in die Provensaalse Vooralpe-gebied, maar verrys nogtans as 'n eensame bergpiek op 'n hoogte van 1 912 meter. Dit is die hoogste bergpiek in die gebied wat byname soos "Reus van Provence" of "Die Kaal Berg" dra. Unesco het Mont Ventoux en sy omgewing in 1990 tot biosfeerreservaat verklaar om die oorlewing van sy ryk verskeidenheid flora te verseker.

Soos die Franse naam al aandui ("venteux" beteken "winderig"), word die bergpiek deur die groot windsnelhede gekenmerk wat hier optree, veral sodra die Mistral met gewoonlik meer as 100 kilometer per uur waai, en op 19 November 1967 is daar selfs windsnelhede van 320 km/h aangeteken. Die pad oor die berg word dikwels vanweë die sterk plaaslike winde gesluit. Die ware oorspronge van die naam kan teruggevoer word na die 1ste of 2de eeu n.C. toe dit as "Vintur" (afgelei van 'n Galliese god van bergspitse) of "Ven-Top" (Gallies "sneeubedekte piek") bekend gestaan het. Sommige navorsers neem egter ook aan dat die berg se naam van die Oud-Keltiese "went" afgelei is wat "berg" beteken. In die 10de eeu was Latynse name soos "Mons Ventosus" en "Mons Ventorius" gebruiklik.

Op 26 April 1336 is die berg vir die eerste keer sedert die antieke oudheid deur die Italiaanse digtervors en geleerde Francesco Petrarca (1304–1374) bestyg (die priester Jean Buridan het hom egter vroeër in daardie eeu moontlik as eerste moderne bergklimmer voorafgegaan). Die beskrywing van hierdie bestyging wat Petrarca in 'n brief neergeskryf het, het uitdrukking gegee aan 'n nuwe natuur- en landskapservaring waarby estetiese en kontemplatiewe sienswyses met mekaar verbind is. Sommige navorsers beskou die bestyging derhalwe as 'n sleutelmoment in die oorgang van die Middeleeue na die moderne tydperk. Petrarca se dokumentasie word daarnaas as die beginpunt van die alpinisme beskou aangesien bergklim hier vir die eerste keer in eie reg beskryf word:

Francesco Petrarca is deur baie ander geesdriftiges opgevolg, waaronder die Provensaalse digter Frédéric Mistral wat in 1859 'n nagtelike ekspedisie onderneem het om vanuit die bergspits na die sonsopgang te kan kyk. Later het hy sy ervaring beskryf: ""Nous vîmes le soleil surgir, tel un superbe roi de gloire, entre les cimes éblouissantes des Alpes couvertes de neige"". ("Ons het die son sien opgaan, soos 'n pragtige koning van glorie, tussen die Alpe se sneeubedekte skitterende pieke.")

Vir die veelsydige Franse geleerde Jean-Henri Fabre (1823–1915) het die Mont Ventoux as biologiese opeluglaboratorium gedien wat so te sê op sy drumpel geleë was – die berg verenig op sy hange immers alle Europese klimaat- en vegetasiesones van die Middellandse See tot by Lapland. Reeds in die 15de eeu is 'n kapel op die berg opgerig en aan die Heilige Kruis gewy.

In 1882 is 'n weerkundige stasie van die nasionale weerburo op Mont Ventoux opgerig. In die 1960's is 'n televisie-uitsaaieenheid gebou waarvan die mas 'n hoogte van 50 meter bereik. Die sein is met 195 kW so sterk dat programme nog oor 'n afstand van 90 kilometer opgevang kan word. Sedert 31 Maart 2007 saai die eenheid die Franse digitale terrestriële televisie TNT uit.

Die uitgestrekte kalksteenveld net onderaan die bergspits is eers met die ontginning van die plaaslike bosse blootgelê. Net soos elders in Provence is die bome wat teen sy hange gegroei het reeds vanaf die 12de eeu deur die skeepswerwe van Toulon en later ook deur die Ancien Régime vir sy skeepsbou-aktiwiteite gebruik. Nog in die tyd van Jean-Henri Fabre is na die Mont Ventoux as 'n "kaal" of "geskeerde" berg verwys. Danksy die inisiatief van M. Tichadou, 'n inspekteur van "Eaux et Forêts", is in die 1860's met 'n program van bebossing begin. Die projek het veral op die aanplanting van Atlas-seders uit Noord-Afrika gesteun wat in die plaaslike klimaat goed geaard het. Vandag is sy hange lankal weer met bosse beplant, en verskeie spesies van sy oorspronklike flora word goed versorg en kan aan die noordelike kant van die berg langs die staproete van GR 9 besigtig word. Die hoër geleë gedeeltes van veral die suidelike die berghange is egter nog steeds kaal.

Vanweë die groot afstand van ander bergspitse in die gebied – die Signal de Lure met 'n hoogte van 1 826 meter lê 40 kilometer oos van Mont Ventoux – wil dit voorkom of dié berg aansienlik hoër is. Op 'n helder dag bied die Mont Ventoux 'n pragtige uitsig oor die Alpe-bergreeks, die Middellandse See, Camargue en die Rhône-vallei in die rigting van Avignon, die Cévennes-bergreeks, die Sentraalmassief en selfs die kerk Notre-Dame-de-la-Garde in Marseille.

Aan die voet van sy suidelike flanke dra 'n AOC-wyn van oorsprong in die tradisionele wynbougebied van Comtat Venaissin die berg se naam – die wyn "Côtes du Ventoux". Sy wingerde maak deel uit van die suidelike Rhône-vallei se wynbougebiede. Danksy die beskermende invloed van Mont Vendoux trek die Comtat Venaissin voordeel uit 'n baie milde mikroklimaat en lewer 'n groot deel van Frankryk se vrugte- en groente-oes op, waaronder kersies, aarbeie, rosyntjies, spaanspek, appelkose en aspersie.

Mont Ventoux pronk vanweë sy buitengewone vorm en ligging met 'n noordelike en suidelike hang twee verskillende sones op. Aan die suidelike kant is sonskyn volop sodat 'n Mediterreense flora tot by die top uitgebrei het. Op die plante aan die noordelike hang skyn minder son, en hulle maak deel uit van die Middel-Europese en Alpynse flora. Tipiese boomspesies sluit konifere soos larikse in, naas dennebome, seders en ander soorte.

Die bergtop met sy termoklastiese rolstene word deur 'n ekstreme klimaat gekenmerk. Hier aard selfs spesies wat gewoonlik net in arktiese geweste voorkom. Van die groot aantal beskermde plante groei sommige slegs op Mont Ventoux voor. Geen plant op die berg mag gepluk word nie, selfs al is dit nie beskerm nie. UNESCO het hierdie habitat van seldsame plante in 1990 tot biosfeerreservaat verklaar. Die reservaat sluit die berg en sy onmiddellike mgewing in en strek tans oor 'n gebied van 90 000 hektaar met 38 000 inwoners.

Tipiese plantspesies wat op Mont Ventoux voorkom is byvoorbeeld absintkruid ("Artemisia absinthium") wat bekendheid verwerf het danksy die absint-ekstrak, 'n sterk alkoholiese drank en aperitief wat vanweë sy toksiese effekte sedert 1915 in Frankryk nie meer gedistilleer mag word nie. Die kruid groei teen die oostelike kant van Mont Ventoux.

Die berg het vanuit baie rigtings gesien 'n keëlvormige voorkoms. Aangesien dit soos 'n magtige, eensame bergreus verrys en van veraf sigbaar is, het die indrukwekkende Mont Ventoux vir die bewoners van sy omgewing en besoekers besondere betekenis. Die berg is een van min plekke wat op 'n helder dag 'n pragtige uitsig oor die Middellandse See, die hoogste bergspitse van die Alpe en die Pireneë bied. Hierdie "heilige" berg van Provence is 'n gewilde bestemming vir toeriste wat die berg met hulle motors vanuit die dorpe Malaucène, Sault of Bédoin kan bereik, maar ook vir fietsryers.

Besoekers kan die toeristepad verlaat en die Mont Ventoux op voetslaanpaaie verken. Twee van die tipiese Franse "sentiers de grande randonnée" of groot nasionale voetslaanpaaie, die GR 9 en GR 4, kruis mekaar by die Mont Ventoux se "Balcon Nord".

Tussen Desember en April word die bergspits van 'n sneeulaag bedek. Sneeuvalle kom soms nog in Mei voor, en besoekers moet dwarsdeur die jaar met sterk winde rekening hou wat in die somer as baie koud ervaar kan word. Temperature op die bergspits is in die algemeen sowat 10 °C laer as dié aan die voet van Mont Ventoux.

Daar is drie paaie na die top van Mont Ventoux. Die moeilikste pad vanuit Bedoin in die suid-weste loop oor 'n afstand van sowat 21 kilometer en met 'n gemiddelde styging van 7,6 persent tot by 'n hoogte van meer as 1 600 meter. Hier word ook motorwedrenne gehou wat egter in plaas van die top die Chalet Reynard as eindpunt het. Aangesien Mont Ventoux ook oorsteek kan word, beskik die top oor sy eie pasnaam – "Col des Tempêtes" ("Stormpas"). Die oostelike pad is die maklikste en loop met 'n gemiddelde styging van 4,5 persent en oor 'n afstand van 26 kilometer tot by 'n hoogte van 1 150 meter.
In 1951 is Mont Ventoux vir die eerste keer by die Tour de France-fietsren ingesluit. Alhoewel hierdie roete tot vandag toe eers 13 keer bemeester is (die laaste fietsjaers het die top in 2000 en 2002 bereik), het hy tot een van die mees legendariese bergspitse van die toer ontwikkel en behoort saam met die Col du Galibier, die Col du Tourmalet en L'Alpe d'Huez tot die "heilige berge" van die Tour de France. Fietsjaers vrees naas sy moelike styging veral die kaal top van Mont Ventoux vanweë sy smorende somerhitte en sterk winde.

Mont Ventoux het op 13 Julie 1967 tragiese bekendheid verwerf toe die Britse professionele fietsjaer Tom Simpson net kort voor die top van uitputting neergeval en gesterf het. By die post mortem, wat later uitgevoer is, is 'n hoë dosis van amfetamiene en alkohol gediagnoseer.

Drie jaar later het die Belgiese fietsjaer Eddy Merckx die Mont Ventoux-toer op pad na sy tweede Tour de France-oorwinning bemeester, maar het as gevolg van fisiese uitputting suurstofbehandeling ondergaan. Volgens die plaaslike owerhede word daar jaarliks tussen tien en twintig sterfgevalle van amateur-fietsryers aangeteken wat hul eie krag oorskat het of die slagoffers van ongelukke word.



</doc>
<doc id="25376" url="https://af.wikipedia.org/wiki?curid=25376" title="Georgiese nasionale rugbyspan">
Georgiese nasionale rugbyspan

Die Georgiese nasionale rugbyspan verteenwoordig die voormalige Sowjet Kaukasiese republiek Georgië in rugby. Die span se bynaam, Die Lelos, kom van "lelo", 'n inheemse Georgiese sport wat baie ooreenkom met rugby. "Lelo" is aangeneem as die Georgiese woord vir "drie". Een van die standaard krete van Georgiese rugby ondersteuners is "Lelo, Lelo, Sakartvelo" (Drie, Drie, Georgië).

Georgië word tans beskou as 'n derde vlak rugbynasie. Die Lelos neem aan die Europese Nasiesbeker deel wat 'n tweede vlak kompetisie vir Europese nasionale spanne is. 'n bekende staaltjie oor die Georgiërs is dat hulle by gebrek aan hulpbronne skrummasjiene uit ou Sowjettrekkers gemaak het. Alhoewel rugby 'n geweldig gewilde toeskouerssport in Georgië is, bly deelname steeds betreklik laag. Daar is slegs agt rugbyvelde en eenhonderd volwasse spelers in die land. Die grootste deel van die nasionale span is in Frankryk gestasioneer, in beide Top 14 en laer divisies. Dit is 'n gebruik wat gewild gemaak is deur die voormalige afrigter, Claude Saurel, 'n Fransman wat nou die naburige mededinger, Rusland afrig.

Rugby is een van die gewildste sportsoorte in Georgië. Die Georgiese nasionale sewes span het die eerste nasionale span van Georgië geword om in 'n belangrike toernooi deel te neem toe hulle in die IRR Sewes Wêreldbeker Argentinië gespeel het. In 2003 het die volle nasionale span dit vir die eerste keer reg gekry om te kwalifiseer vir die Rugbywêreldbeker 2003 waar hulle teen spanne soos die Springbokke en Engeland te staan gekom het. In 2006 het die Lelos vir die Rugbywêreldbeker 2007 in Frankryk gekwalifiseer nadat hulle Portugal in 28-14 geklop het tydens die Europese kwalifiseringsrondtes.

Daar was onsuksesvolle pogings om rugby na Georgië in te voer in 1928 en ook in 1940 en in 1948. Daar word geglo dat rugby uiteindelik suksesvol na Georgië ingevoer is deur Jacques Haspekian, 'n Franse Armeniër uit Marseille. Haspekian het tydens die tweede golf van Armeense repatriasie in die vroeë 1960's na Armenië teruggekeer. In Armenië is die amptelike Sowjet ideologie dat rugby 'n "bourgeois spel" met meer geesdrif gevolg wat daartoe gelei het dat Jako Haspekian eerder die fondamente van Georgiese rugby in die buurland van Armenië gelê het. Haspekian het die spel aan studente geleer in die laat 1950's tot die middel van die 1960's.

Die Georgië Rugbyunie is in 1964 gestig, maar tot die laat 1980's was Georgië deel van die Sowjetunie Rugbyfederasie. Die rugby bande tussen Frankryk en Georgië is gevestig deur die op daardie tydstip magtige Franse Kommuniste Party en baie ander linkervleuel organisasies. Georgië het aanvanklik nie 'n eie span gehad nie en die nasie se beste spelers het vir die USSR-span gespeel.

In 1988 het Georgië hulle eerste nasionale sewes span saamgestel. In September 1989 het Georgië saam met ander FIRA-lande 'n toer deur Zimbabwe ondersteun. Zimbabwe se eerste wedstryd op die toer was in nat toestande teen Georgië in Kutaisi, wes van Tbilisi. Georgië het 16–3 gewen in wat die nasie se eerste internasionale wedstryd was. Die jaar daarna het Georgië na Zimbabwe getoer waar hulle twee toetse gespeel het waarvan hulle die eerste in Bulawayo verloor het en die tweede in Harare 26–10 gewen het.



</doc>
<doc id="25389" url="https://af.wikipedia.org/wiki?curid=25389" title="Rheineck">
Rheineck

Rheineck is 'n dorpie in die "Wahlkreis" (kiesafdeling) van Rheintal in die Kanton St. Gallen in Switserland.


</doc>
<doc id="25393" url="https://af.wikipedia.org/wiki?curid=25393" title="Stroombreker">
Stroombreker

'n Stroombreker is 'n outomatiese elektriese skakelaar wat ontwerp is om 'n elektriese stroombaan teen skade te beskerm as gevolg van oorbelading of 'n kortsluiting. Anders as 'n smeltdraad (sekeringsdraad) wat slegs een keer kan werk en dan vervang moet word, kan 'n stroombreker herset word (hetsy handmatig of outomaties) om normale werking te hervat. Stroombrekers word in verskeie groottes vervaardig en wissel van kleiner toestelle wat gebruik word om indiwiduele huisoudelike toestelle te beskerm tot groot skakeltuig wat ontwerp word om hoë-spanning stroombane te beskerm wat groot stede van elektrisiteit voorsien.

"Magnetiese stroombrekers" word gebou met 'n solenoïede (elektromagneet) waarvan die trekkrag toeneem soos die stroom toeneem. Die stroombreker se kontakte word deur 'n knip toegehou en as die stroom in die solenoïede die aangeslane stroom oorskry laat die solenoïede die knip oopspring deur die werking van 'n veer. Sommige soorte magnetiese stroombrekers sluit 'n hidrouliese tydsvertragingsfunksie in waar die solenoïed se kern in 'n buis wat 'n viskose vloeistof bevat geleë is. Die vertraging wat sodoende bewerkstellig word laat kort stroomstuwings toe wat dikwels gepaard gaan met die aanskakel van 'n elektriese motor en soortgelyke toerusting. 'n Kortsluitstroom sal voldoende krag voorsien om die kern deur die vloeistof te trek en die magnetiese stoombaan te sluit sodat die knip losgelaat kan word. Die omgewingstemperatuur het 'n invloed op die tydsvertraging maar nie op die aangeslane klinkstroom nie.

"Termiese stroombrekers" gebruik 'n bimetaalstrokie wat buig soos 'n stroom dit verhit en word op soortgelyke wyse by die skakelaar ingebou dat dit die knip kan losmaak wanneer die verlangde stroom bereik word. Hierdie soort stroombreker word dikwels gebruik in beheerstroombane van elektriese motors. Termiese stroombrekers bevat dikwels 'n element om die effek van die omgewingstemperatuur op die skakelaar se aangeslane klinkstroom te verminder.

"Termomagnetiese stroombrekers", wat in die meeste elektriese distribusieborde gevind word, sluit beide tegnieke in met die elektromagneet wat oombliklik reageer op groot stroomstuwings (soos kortsluitings) en die bimetaalstrokie wat reageer op minder ernstige maar langer termyn oorbeladingstoestande.

Stroombrekers vir groter strome word gewoonlik gerangskik met loodstoestelle wat 'n foutstroom opspoor en die klinkmeganisme in werking stel.

Onder kortsluittoestande kan 'n stroom baie keer groter wees as die normale stroom. Wanneer elektriese kontakte oopmaak om 'n baan te breek waarin 'n baie groot stroom vloei, bestaan daar 'n neiging vir 'n vonkboog om te vorm tussen die kontakte wat die vloei van die stroom vir 'n tyd lank kan laat aanhou vloei. Stroombrekers moet daarom verskeie kenmerke insluit om die vonkboog te verdeel en te blus. In luggeïsoleerde- en miniatuurstroombrekers word 'n geutstruktuur wat dikwels bestaan uit 'n stel metaal- of keramiekplate wat die vonkboog verkoel gebruik saam met blusklosse wat daarop gemik is om die vonk in die geut in te lei. Groter stroombrekers soos dié wat gebruik word in elektrisiteitsverspreidingstelsels kan 'n vakuum of inerte gas, soos swaelheksafluoried gebruik of kontakte hê wat in olie gedompel is om die vonkboog te onderdruk.

Die maksimum kortsluitstroom wat 'n stroombreker kan onderbreek word deur toetsing vasgestel. Die gebruik van 'n stroombreker in 'n stroombaan waarvan die kortsluitstroom groter is as die stroombreker se onderbrekingskapasiteit kan daartoe lei dat die stroombreker nie die moontlike fout veilig kan onderbreek nie. In die slegste geval kan 'n stroombreker dalk die fout suksesvol onderbreek maar ontplof wanneer dit herset word en moontlik selfs personeel wat daarmee werk beseer.

Klein stroombrekers word óf direk in toerusting geïnstalleer óf kan in 'n paneel gerangskik word. Stroombrekers vir hoë strome word dikwels in skakeltuigkabinette gestoor. Hoë-spanningsbrekers kan ook vrystaande buitemuurse toerusting wees of 'n komponent wees van 'n gasgeīsoleerde skakeltuigopstelling.

Hieronder word die werkende dele van 'n 10 ampere Europese DIN-spoor gemonteerde termomagnetiese miniatuurstroombaanbreker getoon. Stroombrekers soos hierdie word algemeen aangetref in huishoudelike toepassings en kommersiële elektriese verspreidingsborde in Europa asook Suid-Afrika.

Die IEC 60898-1 Internasionale Standaard en Europese Standaard EN 60898-1 definieer die "aangeslane stroom" "I" van 'n stroombreker vir huishoudelike toepassings as die stroom wat 'n breker ontwerp is om onafgebroke te dra (by 'n omgewingstemperatuur van 30 °C). Die mees algemene aanslagwaardes vir stroombrekers (in Suid-Afrika) is 10 A, 15 A, 20 A, 30 A, 40 A en 60 A.

Wanneer 'n stroomvertakking voorsien word met meer as een lewendige geleier, word elke lewendige geleier beskerm deur 'n stroombreker op daardie pool. Om te verseker dat alle lewendige geleiers se stroom onderbreek word as enige van die pole klink, moet 'n "gemeenskaplike klink" stroombreker gebruik word. Hierdie skakelaars kan twee of drie klinkmeganismes binne een omhulsel bevat, óf in die geval van kleiner stroombrekers kan die hefbome van elke pool se breker ekstern aanmekaar verbind word.

Tweepool gemeenskaplike klinkbrekers is algemeen op 120/240 Volt stelsels waar 240 Volt ladings (wat groter toestelle soos oonde of verdere distribusieborde kan insluit) twee lewendige drade insluit. Driepool gemeenskaplike klinkskakelaars word tipies gebruik om driefase krag na groot elektriese motors of verdere distribusieborde te voer.

Daar berskaan 'n verskeidenheid tegnologieë wat in stroombrekers ingebou word en hulle kan nie altyd in duidelik onderskeibare kategorie geplaas kan word nie. Soorte wat algemeen gevind kan word in huishoudelike, kommersiële en ligte nywerheidstoepassings by laer spannings (minder as 1000 V) sluit in:



</doc>
<doc id="25412" url="https://af.wikipedia.org/wiki?curid=25412" title="Internetradio">
Internetradio

Internetradio (ook e-Radio genoem) verwys na 'n oudio-uitsenderdiens wat deur middel van die internet uitsaai. Uitsending oor die internet word gewoonlik na verwys as "websending", omdat dit nie breedweg deur draadlose metodes versend word nie, maar eerder oor die Wêreldwye Web. Die term "internetradio" behels 'n stromende medium wat aan luisteraars 'n aaneenlopende "stroom" klank bied, waaroor hulle geen beheer het nie — soos in die geval van tradisionele uitsendermedia. Internetradio is nie sinoniem met podgooiery nie, omdat podgooie afgelaai moet word en gevolglik kopieregkwessies meebring. Internetradio bied ook nie lêerbediening op aanvraag nie. Heelwat internetradiostasies staan in assosiasie met 'n ooreenstemmende tradisionele terrestriële radiostasie of -netwerk. Radiostasies wat slegs oor die internet uitsaai is gewoonlik onafhanklik van sulke instellings.

Internetradiostasies is normaalweg van enige plek op die aarde toeganklik. Dit is byvoorbeeld moontlik om na 'n Australiese stasie vanuit Europa of Amerika te luister. Hierdie voordeel maak dit 'n gewilde diens onder expats en vir luisteraars wie se behoeftes nie deur hul plaaslike radiostasies bevredig word nie (soos wat die geval mag wees met progressiewe rock, anime-musiek, klassieke musiek, stand-up-komedie, ensomeer). Sommige internetradiodienste bied nuus, sport en kommentaar aan, benewens 'n groot verskeidenheid musiek.



</doc>
<doc id="25423" url="https://af.wikipedia.org/wiki?curid=25423" title="Fidjiaanse nasionale rugbyspan">
Fidjiaanse nasionale rugbyspan

Die Fidjiaanse nasionale rugbyspan is 'n lid van die Stille Oseaan Eilande Rugbyalliansie (afkorting PIRA van Engels: "Pacific Islands Rugby Alliance") te same met Samoa en Tonga. Die cibi-oorlogsdans (uitgespreek IFA: [ðimbi]) word voor elke toetswedstryd deur die Fidjiaanse span uitgevoer. Die oorlogsdans wat dateer uit die land se oorloë met naburige eilande word sedert 1939 op die rugbyveld gebruik.

Fidji is een van die min lande waar rugby die hoofsport is. Slegs Nieu-Seeland, Wallis, Samoa, Tonga en die Cookeilande kan soortgelyke bewerings maak. Daar is ongeveer 80 000 geregistreerde spelers uit 'n totale bevolking van ongveer 950 000. Een van die probleme waarmee Fidji sukkel is om hulle spelers te kry om vir die nasionale span te speel aangesien baie kontrakte in Europa of met Super 14 spanne het wat vir spelers finansieel meer lonend is. Geld wat deur oorsese sterre huistoe gestuur word het 'n belangrike bron van sommige plaaslike gemeenskappe geword. Verder speel 'n beduidende aantal spelers wat vir Fidji verkiesbaar is vir Australië of Nieu-Seeland; twee noemenswaardige voorbeelde is die Fidjiaans gebore All Blacks neefs Joe Rokocoko en Sitiveni Sivivatu en Wallabies Vleuel Lote Tuqiri. Fidji het tot dusver die meeste Stille Oseaan Drie-Nasies Kampioenskappe van die drie deelnemende lande gewen. Fidji is tans 11dte op Wêreldrugby se wêreldranglys.



</doc>
<doc id="25431" url="https://af.wikipedia.org/wiki?curid=25431" title="Percy Montgomery">
Percy Montgomery

Percival Colin "Percy" Montgomery OIS (gebore 15 Maart 1974 in Walvisbaai, Suid-Afrika, nou deel van Namibië) is 'n rugbyspeler wat as heelagter vir die Springbokke gespeel het, asook van 2005 tot 2007 in die Curriebeker vir die Natal Haaie en vir die Sharks in die Super 14.

Hy het vir Westelike-Provinsie en die Stormers gespeel voor hy in 2002 na Wallis verhuis het. Daar het hy by Newport RFC en in 2003 by die Newport Gwent Dragons aangesluit ná die herorganisering van Walliese rugby op 'n streeksgrondslag. Ná die 2004–2005 Noordelike Halfrond-seisoen het hy na Suid-Afrika terugkeer om weer in sy geboorteland rugby te speel.

Montgomery het vir die eerste keer in 1997 vir die Springbokke uitgedraf en teen 2001 het hy reeds in 50 toetswedstryde vir Suid-Afrika gespeel. Sy Springbokloopbaan is egter deur sy skuif na Wallis onderbreek aangesien spelers op daardie stadium slegs vir die Springbokke kon speel as hulle in Suid-Afrika gebaseer was. Ná 'n verandering in beleid is hy in 2004 deur die nuwe afrigter Jake White teruggeroep in 'n jaar waarin hy in 11 toetswedstryde gespeel het en 'n belangrike rol gespeel het in die Bokke se herstel ná die insinking van die tydperk wat dit voorafgegaan het. Hy was een van die hoofpuntebehalers in die Drie-Nasies Reeks in 2004 en 2005, en hy hou tans die rekord vir die Springbok wat die meeste punte in sy loopbaan behaal het. Op 17 Junie 2006 het hy in 'n wedstryd teen Skotland die eerste Springbok geword om 600 punte in sy toetsloopbaan aan te teken en op 9 Junie 2007 het hy die 700-punte merk verby gesteek in 'n wedstryd teen Manu Samoa.

Montgomery se 797 toetspunte na die Bokke se 2007 Rugbywêreldbekerwedstryd in Poel A teen Manu Samoa gee hom op daardie stadium meer as twee keer soveel punte as die speler wat die tweede meeste punte vir die Springbokke aangeteken het, Naas Botha (wat egter in slegs 28 toetse gespeel het teenoor Montgomery se 88, aangesien Botha tydens Suid-Afrika se era van sport-isolasie gespeel het). Hy het Joost van der Westhuizen se rekord as die speler wat die meeste kere vir die Springbokke gespeel het geëwenaar toe hy vir die Bokke uitdraf het teen Engeland op 14 September 2007, en 'n nuwe rekord opstel op 22 September teen Tonga. Hy sluit uiteindelik in 2008 sy spelerloopbaan af met 'n rekord van 893 punte in 102 toetse.

Op 13 Mei 2003, terwyl Montgomery vir Newport gespeel het, is hy afgestuur nadat hy 'n lynregter platgestamp het. Hy is later swaar beboet en vir twee jaar verban vir die oortreding van "aanval op 'n wedstrydamptenaar". Hy kon gevolglik nie deelneem aan die 2003 Rugbywêreldbeker nie en het aan die begin van Desember na Wallis teruggekeer om verder daar te speel.

Montgomery het Wallis in 2006 verlaat om as heelagter vir die te speel in die Super 14.

Percy Montgomery het later 'n kontrak met die Franse Top 14 klub USA Perpignan geteken om in die 2007–2008 seisoen vir die klub te speel na die Wêreldbeker.



</doc>
<doc id="25434" url="https://af.wikipedia.org/wiki?curid=25434" title="Luciano Pavarotti">
Luciano Pavarotti

Luciano Pavarotti (* 12 Oktober 1935; † 6 September 2007 in Modena) was 'n gevierde Italiaanse tenoor wat naas die operabedryf ook 'n suksesvolle loopbaan in die populêr-klassieke musiekgenre gehad het waar hy met sy buitengewone sangvermoëns miljoene mense bekoor het. Sy konserte is op televisie uitgesaai, en as een van "The Three Tenors" ("Die Drie Tenore") het Luciano Pavarotti verskeie kere fondse vir vlugtelinge help sterk en ook geld vir onder meer die Rooi Kruis ingesamel.

Pavarotti het sy Italiaanse tenoorloopbaan in 1961 begin en later in verskeie Europese operateaters soos dié van Wene en Londen opgetree. Met sy debuut in die Verenigde State saam met die sopraan Joan Sutherland, wat hom in Miami uitgenooi het om haar op 'n konserttoer te begelei, het hy in 1965 waardevolle ervarings opgedoen en ook erkenning gekry. In die tydperk tussen 1966 en 1972 het hy sy reputasie as 'n eersterangse operasanger in die Milanese Scala-operateater en ander groot Europese konserthuise gevestig. Sy debuut op 23 November 1968 in die New Yorkse Metropolitan Operahuis as Rodolfo in La Traviata het groot byval gevind.

In die laat 1970's het Pavarotti wêreldwye bekendheid verwerf en was befaamd vir die buitengewone kwaliteit van sy helder tenoorstem met sy skitterende en natuurlike bo-tone. Hy het gevolglik die bynaam "Koning van die hoë C's" gekry. In die 1970's en 1980's het Pavarotti in die wêreld se voorste operateaters opgetree en hom as een van die grootste moderne sangkunstenaars onderskei.

Met sy uitvoering van "Nessun Dorma" uit die opera "Turandot" tydens die FIFA Sokker-Wêreldbekertoernooi in 1990 in Italië, wat onder meer deur die Britse BBC uitgesaai is, het hy internasionale sterstatus bereik. By geleentheid van die laaste wedstryd van die kampioenskap het hy saam met sy bekende operakollegas Plácido Domingo en José Carreras opgetree en treffers wat tot in daardie stadium tot die operawêreld beperk was by 'n groter gehoor gewild gemaak. Pavarotti het sy invloed op die populêre musiekmark met popkonserte en televisie-advertensies verder uitgebrei, maar hoewel hy verskeie kere saam met popsterre opgetree het, het hy nogtans nooit sy identiteit as operasanger ingeboet nie.

In sy laaste jare het sy groot liggaamsgewig sy vermoë om in operas en konserte op te tree duidelik beperk, en sy laaste opvoering het in Maart 2004 in die Metropolitan Opera-huis in New York plaasgevind. Sy laaste konsert het ter geleentheid van die openingsplegtigheid van die Olimpiese Winterspele 2006 in Turyn (Italië) plaasgevind waar hy "Il principe ignoto" uit "Nessun Dorma" gesing het, terwyl die stadiongehoor die koorrefrein bygedra het. 

Op 14 Augustus 2019 was daar 'n berig op Maroela Media geplaas dat Pavarotti se lewensverhaal eersdaags op die silwerdoek verewig sal word in die vorm van 'n dokumentêre program, met die bekroonde regisseur Ron Howard wat aan die stuur van sake sal wees.



</doc>
<doc id="25482" url="https://af.wikipedia.org/wiki?curid=25482" title="Stade Vélodrome">
Stade Vélodrome

Die Stade Vélodrome (Frans: [stad velɔdʁom]) is 'n stadion in Marseille, Frankryk, met 67 394 sitplekke. Dit is die tuisveld van die voorste Franse sokkerspan Olympique de Marseille en het ook as 'n stadion vir die FIFA Sokker-Wêreldbekertoernooi in 1998 gedien. Dit is die grootste sokkerklubveld in Frankryk. Die stadion word ook heelwat deur die Franse rugbyspan gebruik.

Die rekordbywoning vir 'n klubwedstryd by die Stade Vélodrome was 58 897 vir 'n UEFA-bekerhalfeindstryd teen Newcastle United FC in 2004. Die stadion het ook diens gedoen in 1938 toe die FIFA Sokkerwêreldbeker se eindrondte in Frankryk gehou is. Die eerste wedstryd wat in die stadion gespeel is, was tussen Marseille en Turyn in 1937. Die stadion is ook vir die Rugbywêreldbeker 2007 gebruik. In 2016 het die Stade Vélodrome die eerste stadion geword, waar wedstryde tydens drie UEFA Europa-beker (1960, 1984 en 2016) aangebied is.

Die Franse rugbyspan het in die vroeë 2000s 'n indrukwekkende reeks oorwinnings in die stadion behaal. In November 2000 het hulle die All Blacks met 42–33 verslaan en in die jaar daarna het hulle die Wallabies met een punt geklop. In 2002 is een wedstryd weer in die stadion gespeel, 'n oorwinning oor die Springbokke, wat gevolg is deur 'n oorwinning oor Engeland in 2003. Die geluklopie is in 2004 verbreek toe hulle 14–24 teen Argentinië verloor het. Die stadion is in November 2009 gebruik deur Frankryk toe die Franse teen die Nieu-Seelandse All Blacks gespeel het.



</doc>
<doc id="25505" url="https://af.wikipedia.org/wiki?curid=25505" title="IPod">
IPod

iPod is 'n tipe draagbare mediaspeler wat deur Apple ontwerp en versprei word. Die iPod-projek is in Oktober 2001 van stapel gestuur. Daar is tans 'n verskeidenheid iPod-produkte: die oorspronklike hardeskyfgebaseerde iPod classic, die iPod touch (wat soortgelyk is aan die iPhone, die iPod nano wat ook video's kan speel, en die skermlose iPod shuffle. Vorige produkte sluit in die iPod mini wat deur die iPod nano verplaas is, en die iPod photo wat in die huidige iPods geïntegreer is. Die iPod classic-modelle stoor multimedia op 'n interne hardeskyf, terwyl al die ander modelle flash geheue gebruik sodat die produk in 'n kleiner grootte beskikbaar kan wees. Net soos vele ander digitale draagbare musiekspelers, kan iPods ook gebruik word om soos 'n groot USB-geheuestaaf te funksioneer deurdat enige soort data daarop gestoor kan word.

Apple se iTunes-sagteware word gebruik om musiek vanaf die rekenaar op die iPod te sit. iTunes stoor 'n musiekbiblioteek op die gebruiker se rekenaar en kan musiek speel, CD's skryf, en musiek van 'n musiek-CD rip. Apple het sy ontwikkeling op die iPod se unieke gebruikerskoppelvlak en sy gebruikersvriendelikheid gefokus, eerder as op tegniese bekwaamheid. Sedert April 2007 is daar al meer as 100 miljoen Apple iPods wêreldwyd verkoop.


</doc>
<doc id="25508" url="https://af.wikipedia.org/wiki?curid=25508" title="Aramees">
Aramees

Aramees ("Arāmāyā", Siries: ܐܪܡܝܐ) is 'n Semitiese taalgroep in die Afro-Asiatiese taalfamilie. Saam met die Kanaänitiese tale (waaronder ook Hebreeus) maak Aramees deel uit van die Noordwes-Semitiese tale en is dit verwant aan Arabies, een van die Sentraal-Semitiese tale. Die Nabatees-Aramese skrif word as 'n moontlike historiese voorloper en bron van die Arabiese alfabet beskou.

Aramees het 'n geskiedenis wat oor 3 000 jaar strek. Dit was die administratiewe taal van antieke ryke en 'n godsdienstige taal. Dit is ook die taal waarin groot dele van die Bybelse boeke Daniël en Esra geskryf is, en die hooftaal van die Joodse Talmoed. Aramees was daarnaas die moedertaal van Jesus van Nasaret.

Moderne Aramees is steeds die moedertaal van talle verspreide gemeenskappe, veral Assiriërs, maar word tans as 'n bedreigde taal beskou.

Tydens die 12de eeu v.C. het groot getalle Arameërs hulle in die gebied van die huidige Sirië, Irak en Oos-Turkye begin vestig. Namate Aramees belangriker geword het, het dit die omgangstaal in die Mediterreense kusgebiede van die Levant geword en ook na die geweste oos van die Tigrisrivier uitgebrei. Joodse setlaars het die taal na Noord-Afrika en Europa saamgebring, terwyl Christelike sendelinge Aramees na Persië, Indië en selfs China gebring het.

Sedert die 7de eeu is Aramees as die lingua franca van die Midde-Ooste deur Arabies vervang. Nogtans het Aramees 'n belangrike literêre en liturgiese taal vir Joodse, Mandeïese en sommige Christelike gemeenskappe gebly en word dit nog steeds deur kleiner geïsoleerde groepe in sy oorspronklike taalgebied gepraat.

Vanweë die politieke woelinge van die laaste twee eeue is Aramese moedertaalsprekers en gebruikers van literêre Aramees oor die hele wêreld verstrooi.

Aramees is eerder 'n groep van verwante tale as 'n enkele monolitiese taal. Die lang geskiedenis van Aramees, sy uitgebreide literatuur en sy gebruik deur verskillende religieuse gemeenskappe was almal faktore wat tot die verskeidenheid van die Aramese taalvariante bygedra het. Sommige Aramese dialekte is onderling verstaanbaar, terwyl ander as selfstandige tale ontwikkel het. Sommige van hierdie Aramese tale staan onder ander name bekend: Siriaaks is byvoorbeeld 'n taalkundige term wat spesifiek gebruik word om na die Oos-Aramese taal van Christelike gemeenskappe te verwys.

Die meeste dialekte kan as Oos- of Wes-Aramees beskryf word, waarby die Eufrates-rivier of die gebied net wes daarvan as die skeidingslyn dien. 'n Verdere belangrike onderskeiding is dié tussen moderne lewende Aramese tale (wat dikwels Neo-Aramees genoem word), Aramese tale wat nog literêre funksies vervul, en uitgestorwe variante wat oorwegend vir navorsers van belang is. Alhoewel daar sommige uitsonderings van hierdie reël is, kan Aramese taalvariante ter verduideliking as moderne, Middel- en Oud-Aramees; Oos- en Wes-Aramees; asook Aramese tale en Aramese dialekte geklassifiseer word.

Die oudste Aramese alfabet het op die Fenisiese skryfstelsel gebaseer, waaruit Aramees geleidelik sy kenmerkende "vierkantige" styl ontwikkel het. Ook die antieke Israeliete en ander volke in Kanaän het hierdie alfabet oorgeneem om hul eie tale te skryf. Die Aramese skryfstelsel staan dan ook vandag beter bekend as die Hebreeuse alfabet, veral aangesien dit vir Bybelse Aramees en ander Joodse tekste in hierdie taal gebruik is.

Die tweede hoofsaaklike skryfstelsel wat vir Aramees in gebruik was is deur Christelike gemeenskappe ontwikkel: 'n skuins vorm wat as die Siriaakse alfabet bekend staan (die beeld aan die regterkant wys 'n voorbeeld een van sy variante, Serto).

'n Sterk gewysigde vorm van die Aramese skryfstelsel, die Mandeïese alfabet, word deur die Mandeërs gebruik.

Naas hierdie alfabette is sekere afgeleide variante van die Aramese skryfstelsel deur antieke volke gebruik, waaronder Nabatees in Petra en Palmyreens in Palmyra. In die moderne tydperk is Toerojo soms met 'n aangepaste Latynse alfabet geskryf.

'n Nuwe Bybelvertaling is nou beskikbaar in Afrikaans genaamd "Die Pad van Waarheid tot die Lewe" waarin daar boeke is wat direk uit die oorspronklike Aramees vertaal is.


</doc>
<doc id="25512" url="https://af.wikipedia.org/wiki?curid=25512" title="Versnelling">
Versnelling

Die versnelling van 'n liggaam verwys na die tempo waarteen die snelheid van die liggaam verander. Dikwels word versnelling gebruik om te verwys na 'n toename in snelheid, terwyl vaarvermindering verwys na 'n afname in snelheid.

Om versnelling/vaarvermindering te veroorsaak moet daar 'n resultante krag op die liggaam uitgeoefen word. Met ander woorde, indien 'n liggaam teen 'n konstante snelheid beweeg in 'n wrywinglose omgewing moet 'n krag op die liggaam uitgeoefen word in dieselfde rigting as beweging om 'n verhoging in snelheid te veroorsaak. Netso, moet 'n krag in die teenoorstelde rigting van beweging uitgeoefen word om 'n vaartvermindering te veroorsaak.

Wiskundig word versnelling as volg gedefinieer:

formula_1
Versnelling kan ook gesien word as die tweede afgeleide, volgens tyd, van posisie en dus die eerste afgeleide, volgens tyd, van snelheid:

In alle bostaande vergelykings is:



</doc>
<doc id="25517" url="https://af.wikipedia.org/wiki?curid=25517" title="Snelheid">
Snelheid

Die snelheid van 'n liggaam verwys na die tempo waarteen die posisie van die liggaam verander, met inbegrip van die rigting waarin dié verandering plaasvind. Dit kan ook beskryf word as die verplasing van die liggaam in 'n gegewe tydinterval, weereens met inbegrip van die rigting van die begin- na die eindpunt.

Snelheid is naamlik 'n vektorhoeveelheid waarvan die rigting 'n inherente aspek vorm. In 'n driedimensionale ruimte word dit gevolglik deur 'n driedimensionale vektor (essensieel drie geordende getalle) weergegee, wat opgestel kan word nadat 'n Cartesiese assestelsel gekies is. Die absolute waarde (of grootte) van hierdie snelheid lewer die liggaam se spoed, wat met 'n enkele getal, of skalaarhoeveelheid, aangedui kan word. Die spoed is gevolglik nie rigtingafhanklik nie, en 'n assestelsel is oorbodig by die beskrywing daarvan.

Tensy daar 'n krag op die liggaam uitgeoefen word sal die snelheid van die liggaam onveranderd bly, soos bepaal deur Newton se eerste wet: die wet van traagheid. Beide die spoed en bewegingsrigting bly gevolglik konstant tot welke tyd 'n krag op die liggaam inwerk, wanneer Newton se tweede wet in werking tree.

Wiskundig word snelheid as volg gedefinieer: formula_1
Waar formula_2 die verplasing verteenwoordig en formula_3 die verlope tyd verteenwoordig.

Snelheid kan gesien word as die eerste afgeleide, volgens tyd (formula_4), van posisie (formula_5) of die integraal van versnelling ("a"):

Streng gesproke is daar 'n verskil tussen snelheid en spoed. Kyk na die definisies van snelheid en spoed hieronder en ook verplasing en afstand:



</doc>
<doc id="25525" url="https://af.wikipedia.org/wiki?curid=25525" title="Stade Chaban-Delmas">
Stade Chaban-Delmas

Die Stade Chaban-Delmas is 'n stadion in die Suidwes-Franse metropool Bordeaux wat tussen 1938 en 2015 veral as tuisveld vir die plaaslike sokkerspan Girondins des Bordeaux gedien het en sedert 2011 die rugbyspan Union Bordeaux Bègles huisves. Die stadion se naam is in 2001 gewysig; dit het vroeër bekend gestaan as Stade du Parc Lescure en dra tans die naam van die politikus Jacques Chaban-Delmas wat in die periode tussen 1947 en 1995 die amp van burgemeester van Bordeaux beklee het.
Die aantal sitplekke is by die voorskrifte van internasionale wedstryde soos die FIFA Sokker-Wêreldbekertoernooi in 1998 aangepas en beloop tans 34 694. Sedert die somer van 2007 beskik die stadion oor twee reuseskerms met 'n oppervlak van 37 vierkante meter elk wat ter geleentheid van die Rugbywêreldbeker 2007 geïnstalleer is.

Die stadion is in 1935 in die vorm van 'n fietssportstadium (Frans: "stade vélodrome") opgerig, en in 1938 is wedstryde van die FIFA Sokker-Wêreldbekertoernooi hier gehou. Dit was die eerste stadion ter wêreld wat oor volledig oordekte tribunes beskik het sonder enige pilaar wat die sig van die toeskouers belemmer het. Vanweë sy klassifisering as 'n historiese monument moet 'n aantal probleme by die stadion se herstel oorkom word. Die stadiondak beskerm nog die sitplekke wat ná die jaar 1984 op die ou fietsrenbaan opgerig is, nog die voormalige draaie.

Die tonnel wat die spelers se kleedkamers met die speelveld verbind, is met byna 120 meter die langste in Europa.

Op 19 Julie 2011 het die FC Girondins de Bordeaux sy plane bekend gemaak om 'n nuwe stadion opterig, geleë in Bordeaux-Lac en met plek vir 42 114 toeskouers. Die konstruksie aan die Nouveau Stade de Bordeaux het in 2013 begin en in April 2015 geëindig.


</doc>
<doc id="25529" url="https://af.wikipedia.org/wiki?curid=25529" title="Johann Jakob Lutz">
Johann Jakob Lutz

Johann Jakob (Japie) Lutz was die negende kind van die stamvader van die Lutze in Suid-Afrika en het baanbrekerswerk gedoen in die Noordweste van die Kaapkolonie. Hy is op 20 Augustus 1859 op Williston in die destydse Kaapkolonie gebore. Daardie selfde nag is sy ma, Carolina, oorlede.

Op 10-jarige ouderdom is hy na Barmen in Duitsland gestuur, waar hy aan die sendingskool van die Rynse Sendinggenootskap onderrig ontvang het. Ná vyf jaar het Japie sy opleiding voortgesit aan die Fachschule (ambagskool) van Detmold om homself as 'n kabinetmaker te kwalifiseer. Hy het vanaf sy sewentiende jaar as kabinetmaker op Ceres gewerk.

In 1881 het hy saam met sy broer Heinrich 'n onderneming op Olyvenhoutsdrift (Upington) begin. Sy eerste ondervinding van besproeiingswerk het hy opgedoen toe hy onder leiding van die sendeling C Schroeder aan die groot kanaal van Upington gewerk het van 1882 tot 1885. 

In 1886 is hy op Carnarvon getroud met Sofie (gebore 29 September 1866), dogter van die sendeling Peter Sterrenberg. Hy is op 14 Junie 1939 op Upington oorlede.

Hy is op 90-jarige ouderdom vereer vir sy werk as ontwerper van die grootste gedeelte van die kanaalstelsel uit die Oranjerivier by Upington en Kakamas. Hy ontvang die graad Magister in Ingenieurswese (Honoris Causa) van die Universiteit van Stellenbosch.

Aanhaling uit die sitasie: "(hy het) oortuigende bewys gelewer ... van hoogstaande gawes van verstand en karakter en hom op besondere wyse beywer en verdienstelik gemaak ... met die aanlê van besproeiingskanale in die vallei van die Grootrivier..." Gedateer 12 Desember 1949.

'n Ontwerp van 'n oorvalsluis deur hom is gepatenteer.

Die dorp Lutzville is na sy seun Johann genoem.


</doc>
<doc id="25535" url="https://af.wikipedia.org/wiki?curid=25535" title="John Smit">
John Smit

John William Smit (gebore 3 April 1978 in Pietersburg, Suid-Afrika) was die 51ste kaptein van die Suid-Afrikaanse nasionale rugbyspan, die Springbokke. Hy het meestal op haker en soms op stut gespeel. John Smit het in drie wêreldbekers gespeel, in 2003, 2007 en 2011.

John is die derde van drie seuns, sy broers is Brian en David, en sy pa is Basil en ma is Valeria Ann Wetheral – nooi Graham. Sy ma was 'n onderwyseres. Sy pa was 'n meganiese ingenieur en het by verskeie myne in Transvaal gewerk met die gevolg dat sy familie in verskeie dorpe gewoon het, onder andere: Mooinooi, Naboomspruit, Penge, Potgietersrus en Rustenburg.

Smit het Pretoria Boys High School bygewoon waar hy hoofseun was in 1996 en vir die eerste span gespeel het van 1994 tot 1996. Hy was gekies vir Noord-Transvaal se Cravenweek span in 1995 en 1996. In 1996 was hy gekies vir die Suid-Afrikaanse Skolespan. Na die Cravenweek teken hy 'n kontrak met die Natal Sharks om vir hulle te speel vanaf 1997.

In 1997 speel hy vir die Natal O/19, Natal O/21 (toer na Wallis), SA O/19 (toer na Argentinië), SA O/21-span en Natal Wildebeeste. Hy maak ook sy provinsiale buiging vir die seniorspan: twee Curriebeker wedstryde en teen die Britse Leeus.

Smit het sy eerste Springbokwedstryd in 2000 op 22-jarige ouderdom gespeel toe Suid-Afrika Kanada met 51-18 op die Basil Kenyon-stadion in Oos-Londen geklop het. Hy was gereeld op die reserwebank tot 2004 toe hy deur die nuwe afrigter Jake White as kaptein aangestel is.

Teen die einde van 2005 was Smit een van die suksesvolste kapteins wat Suid-Afrika nog ooit gehad het met 18 uit 26 Springbokoorwinnings, 'n wenpersentasie van 69%. Dit maak hom net so suksesvol soos die groot Suid-Afrikaanse kapteins Gary Teichmann en Francois Pienaar.

Met die aanloop tot die 2007 Rugby Wêreldbeker is hy verbonde aan die Franse klub Clermont. Hy het uiteindelik 'n tweejaarkontrak met Clermont geteken wat na die Wêreldbeker in werking getree het.

John het uit internasionale rugby getree na afloop van die Rugbywêreldbeker 2011, met 'n rekord 111 toetse gespeel waarin hy die Springbokke 'n rekord 83 keer aangevoer het. Sedertdien het Victor Matfield hom verbygesteek deur die meeste toetse te speel, nl. 113.



</doc>
<doc id="25536" url="https://af.wikipedia.org/wiki?curid=25536" title="Stade de la Mosson">
Stade de la Mosson

Die Stade de la Mosson (Frans: ​[stad də la mɔˈsɔ̃]) is die tuisveld van die Franse sokkerklub van Montpellier: Montpellier Hérault Sport Club. Die stadion se naam is afkomstig van die nabygeleë Mossonrivier. Die stadion wat hoofsaaklik aan sokker toegewy word, word ook vir rugby gebruik en het 'n kapasiteit van 32 900 sitplekke. Tydens die FIFA Sokker-Wêreldbekertoernooi in 1998 was die amptelike naam van die stadion Stade le Mosson-Mondial 98.

Met die stadion se inhuldiging in 1972 het die stadion wat tussen die ZUP-toring en die Mossonrivier geleë is nie na veel gelyk nie. Dit was bloot 'n grasvierkant waar die klein klub AS Paillade gespeel het.

In 1974 het AS Paillade met Montpellier Littoral Sport Club (wat te vore by die Stade Richter gespeel het) saamgesmelt om geboorte te gee aan Montpellier la Paillade Sport Club Littoral, wat 'n ruk later die naam Montpellier Paillade Sport Club aangeneem het, waarvan die eerstespan in die "Division d'Honneur" se Suidoos-liga gespeel het. Die sowat 150 toeskouers wat elke Sondag houtpawiljoene of grondwalle plek ingeneem het sou skaar kon droom dat hulle die groei van 'n klub sou aanskou wat op die hoogste vlak sou speel onder die bestuur van die klub se emblematiese president Louis Nicollin.

Die klub het in die seisoen van 1975/76 tot die derde divisie gestyg. Die klub het hierop voortgebou deur Olympique de Marseille uit die finale 32 uit te skakel. Hierna is die stadion vergroot en die aantrekkamers verbeter (die werk is binne drie weke voltooi). Op 13 Maart 1977 het 18 000 toeskouers aanskou hoe die klub hulle bure en tradisionele vyande Nîmois in die finale 16 geklop het. Die nuwe stadion is hierna beslis in die plek van stade Richter gebruik. La Mosson het 'n reputasie as 'n "cauldron" opgebou. Met tye het ondersteuners wat nie kaartjies kon bekostig nie ure voor wedstryde in bome geklim om die prestasies van die manne van Kader Firoud te volg.

In 1988 met die klub se promosie na die eerste divisie, is die stadion verder vergroot om sitplek aan 23 500 te verskaf in lyn met die sportprestasies van die klub. Met die gebruik van die stadion tydens die FIFA Sokker-Wêreldbekertoernooi in 1998 is die klub tot sy huidige grootte vergroot tot 'n kapasiteit van 35 500 sitplekke.

Rugby word ook by die stadion gespeel en vele belangrike wedstryde van die finale fases van die Franse kampioenskap is al daar gehou. Vir die Rugbywêreldbeker 2007 is verdere verbetering aan die stadion aangebring insluitend beter beligting en kleedkamers.

Vyf poelwedstryde en 'n agste-eindrondte wedstryd is tydens die FIFA Sokker-Wêreldbekertoernooi in 1998 by die Stade de la Mosson gehou. Dit het ingesluit die wedstryde tussen Marokko – Noorweë, Paraguay – Bulgarye, Italië – Kameroen, Colombia – Tunisië, Duitsland – Iran en Duitsland – Meksiko in die uitklop stadium. Ander internasionale sokker wedstryde was die tussen Brasilië – Algerië (2–0) op 22 Augustus 2007 (Amical). Die Franse sokkerspan het reeds vier keer op die stadion gespeel; teen RFA, Engeland, Andorra en Ivoorkus.

In 2007 dien die stadion as die plek waar die kwarteindstryd van die Rugbywêreldbeker tussen die wenner van Poel X en die span wat tweede gekom het in Poel Y. Vier poelwedstryde word ook in die stadion beslis insluitend Suid-Afrika teen die Verenigde State op 30 September 2007.



</doc>
<doc id="25548" url="https://af.wikipedia.org/wiki?curid=25548" title="Stade Félix-Bollaert">
Stade Félix-Bollaert

Die Stade Félix-Bollaert is 'n stadion in Lens, Frankryk, wat in 1932 gebou is. Dit is die tuisveld van die sokkerspan RC Lens. Die stadion se kapasiteit is 38 223 (meer as Lens se huidige bevolking van ongeveer 37 000). Die naam van die stadion is afkomstig van die direkteur van 'n plaaslike mynmaatskappy wat kort voor die inhuldiging van die stadion oorlede is. Die stadion is vir sommige van die wedstryde van die Europese Sokkerkampioenskap 1984, FIFA Sokker-Wêreldbekertoernooi in 1998, Rugbywêreldbeker 1999, Rugbywêreldbeker 2007 en Europese Sokkerkampioenskap 2016 gebruik.

Die stadion is gebruik vir die volgende groot internasionale toernooie:

Bollaert is volgens die Engelse styl gebou met vier aparte pawiljoene wat onderskeidelik toegewy is aan:

Al die plekke in die stadion is sitplekke, meeste ondersteuners in die Marek-pawiljoen staan egter eerder aangesien dit as die "kop" beskou word. Dit is algemene gebruik in stadions waar die "geharde" ondersteuners agter die doelhokke sit.



</doc>
<doc id="25558" url="https://af.wikipedia.org/wiki?curid=25558" title="Stade de Gerland">
Stade de Gerland

Die Stade de Gerland is die hoofsportmiddelpunt van die Franse stad Lyon. Die stadion wat in die Gerlandkwartier geleë is het tussen 1950 en 2015 as tuisveld van Olympique Lyonnais gebruik. Die stadion is vir sommige van die wedstryde van die Europese Sokkerkampioenskap 1984, FIFA Sokker-Wêreldbekertoernooi in 1998, FIFA Sokker-Konfederasiebeker in 2003 en Rugbywêreldbeker 2007 gebruik.

Bouwerk aan die stadium, ontwerp deur die Lyonse inwoner Tony Garnier, het in 1913 'n aanvang geneem. Konstruksie is egter kort daarna deur die uitbraak van die Eerste Wêreldoorlog onderbreek. Na die einde van die oorlog is konstruksie in 1919 met die hulp van 'n groot aantal Duitse krygsgevangenes hervat. Die stadium was teen 1920 ten volle funksioneel.

Oorspronklik het die stadion geen onderdaksitplekke gehad nie en aansienlike herbouings is mettertyd aangebring. In 1960 moes die fietsrybaan wat om die sokkerveld geloop het opgeoffer word om die sitplekkapasiteit na meer as 50 000 te vermeerder. In 1984 het die aantal toeskouers 51 680 vir sekere Europese Sokkerkampioenskapwedstryde gehaal.

Vedere renovasies was nodig vir die FIFA Sokker-Wêreldbekertoernooi in 1998 aangesien FIFA teen daardie tyd daarop aangedring het dat alle stadiums wat vir internasionale wedstryde, insluitend Wêreldbekerwedstryde, sitplekke vir alle toeskouers moes hê. Die noord- en suidpawiljoene is geheel en al gesloop en die atletiekbaan wat oorgebly het na die fietsrybaan verwyder is moes ook afgestaan word. Die nuwe inkarnasie van Gerland het 'n maksimumkapsiteit van 43 051 bereik.

Die stadium bestaan tans uit twee hoofpawiljoene: 'n noord- en suidpawiljoen. Daar is ook twee kantpawiljoene: Die "tribune Jean Jaurès" en die "tribune Jean Bouin".

Tussen 1950 en 2015 was die stadion die tuiste van Olympique Lyonnais wat 'n nuwe veld nodig gehad het toe dit afgeskei het van "Lyon Olympique" sportklub wat by die Stade des Iris gespeel het.

In 1967 is die stadion as 'n historiese monument verklaar met veral die boogingange wat as bewaringswaardig beskou word.

Die rekordbywoning vir 'n "Ligue 1" wedstryd is 48 552 vir 'n wedstryd tussen Olympique Lyonnais en AS Saint-Étienne in 1982.

Tydens die FIFA Sokker-Wêreldbekertoernooi in 1998 het die stadion vyf groepwedstryde aangebied.

Tydens die FIFA Sokker-Konfederasiebeker in 2003 het 'n tragedie hom op die stadion afgespeel tydens die halfeindstryd tussen Kameroen en Colombia toe die Kameroense middeveldspeler Marc-Vivien Foé op die veld ineengestort het en kort daarna in die hospitaal gesterf het.

In 1972 is die Rugby League Wêreldbekereindstryd by die stadion gehou.

Olympique Lyonnais het in 2015 sy tuisveld na die nuwe stadion Parc Olympique Lyonnais geskuif.



</doc>
<doc id="25575" url="https://af.wikipedia.org/wiki?curid=25575" title="Stade de la Beaujoire">
Stade de la Beaujoire

Die Stade de la Beaujoire - Louis Fonteneau (Frans: ​[stad də la boˈʒwaʁ]), meer bekend as La Beaujoire, is 'n stadion in Nantes, Frankryk. Dit is die tuiste van die sokkerklub FC Nantes. In September 2007 het dit drie poelwedstryde van die Rugbywêreldbeker 2007 aangebied: Wallis teen Kanada op 9 September, Engeland teen Samoa op 22 September en Wallis teen Fidji op 29 September.
Die stadion is op 8 Mei 1984 ingehuldig met 'n vriendskaplike wedstryd tussen FC Nantes en Roemenië. Dit is genoem na Louis Fonteneau wat president van FC Nantes was tussen 1969 en 1986. Die stadion is in 1998 vir die Sokker-Wêreldbeker opgeknap. Terwyl die oorspronklike kapasiteit 52 923 was, is alle staanplekke in 1998 in sitplekke omskep wat die kapasiteit na 38 285 verminder het. Voorheen het die klub by die Stade Marcel Saupin gespeel.

Die stadium word ook vir internasionale rugbywedstryde gebruik en is die stadion waar Frankryk die All Blacks op 15 November 1986 met 16–3 geklop het.

La Beaujoire is ook vir verskeie wedstryde van die Europese Sokkerkampioenskap 1984 gebruik, insluitend 'n 5–0 oorwinning deur Frankryk oor België. Ses wedstryde is ook by die stadion gespeel tydens die FIFA Sokker-Wêreldbekertoernooi in 1998, insluitend die kwarteindstryd tussen Brasilië en Denemarke.

Die Franse nasionale sokkerspan het op sewe geleenthede daar gespeel, mees onlangs 'n vriendskaplike wedstryd teen Kameroen (3–2) in Mei 2016.



</doc>
<doc id="25603" url="https://af.wikipedia.org/wiki?curid=25603" title="Rynse sendeling">
Rynse sendeling

Die Rynse Sendelinge in Suid-Afrika was afkomstig van die Rynse Sendinggenootskap wat op 23 September 1828 in Duitsland gevorm is toe die vier sendingverenigings van Elberfeld, Barmen, Köln en Wesel saamgesmelt het. 

Die oudste van die verenigings was Elberfeld wat in 1799 deur Gereformeerde en Lutherse lidmate gevorm is. 

In die stigtingsjaar nog is die eerste sendeling na Suid-Afrika of die Kaapkolonie gestuur. Dit het gelei tot die stigting van die dorpie Wupperthal. Die eerste sendeling was Johann Gottfried Leipoldt.


</doc>
<doc id="25608" url="https://af.wikipedia.org/wiki?curid=25608" title="Escopetarre">
Escopetarre

'n Escopetarra is 'n kitaar wat van 'n aangepaste geweer gemaak is en as 'n vredesimbool gebruik word. Die naam is 'n samestelling van die Spaanse woorde "escopeta" (geweer) en "guitarra" (kitaar). 

"Escopetarras" is in 2003 ontwerp deur die Colombiaanse vredesaktivis César López nadat hy in 2003 by 'n byeenkoms ná die El Nogal klubbom in Bogotá, 'n soldaat gesien het wat 'n geweer soos 'n kitaar vasgehou het. Die eerste "escopetarra" in 2003 was van 'n Winchester-geweer en 'n Stratocaster elektriese kitaar gemaak.



</doc>
<doc id="25618" url="https://af.wikipedia.org/wiki?curid=25618" title="Webwerf">
Webwerf

'n Webwerf of webtuiste is 'n versameling webblaaie, prente, video's en ander digitale bates wat op een of meer webbedieners bedryf word, en gewoonlik beskikbaar is vanaf die Internet, selfoon of 'n LAN.

'n Webbladsy (of webblad) is 'n dokument, tipies geskryf in HTML, wat meestal beskikbaar gemaak word deur die HTTP protokol. Die HTTP protokol is verantwoordelik om die inligting van die webbediener aan te stuur na die gebruiker se webblaaier.

Al die publieke toeganklike webwerwe word kollektief beskou as die Wêreldwye Web.

Die blaaie van 'n webwerf kan gewoonlik bekom word van 'n eerste- of worteladres (URL). Die worteladres van 'n webwerf word die hoofblad of tuisblad genoem. Die adresse van die blaaie word gewoonlik in 'n hiërargie georganiseer, maar skakels tussen die blaaie beheer hoe die leser die struktuur sien en hoe verkeer tussen die blaaie van die webwerf vloei.

Sekere webwerwe vereis dat gebruikers registreer alvorens sekere inhoud gesien kan word. Voorbeelde van sulke webwerwe sluit in: besigheid-, nuus- en sosiale netwerk webwerwe.


</doc>
<doc id="25620" url="https://af.wikipedia.org/wiki?curid=25620" title="GNTA">
GNTA

GNTA, of die Gauteng-Noord Tennis Assosiasie, organiseer tennisligas in die noordelike dele van Gauteng en is geaffilieer by SATA (Suid-Afrika Tennis Assosiasie).

Van die GNTA geaffilieerde klubs sluit in:

GNTA webwerf


</doc>
<doc id="25621" url="https://af.wikipedia.org/wiki?curid=25621" title="SATA">
SATA

SATA, of die Suid-Afrikaanse Tennisassosiasie, organiseer tennisbedrywighede in Suid-Afrika. 

Veertien provinsiale assosiasies is by SATA geaffilieer. Hulle is:




</doc>
<doc id="25623" url="https://af.wikipedia.org/wiki?curid=25623" title="Natal (provinsie)">
Natal (provinsie)

Die Provinsie van Natal (Engels: "Province of Natal") was 'n provinsie van Suid-Afrika vanaf 1910 tot 1994 met sy hoofstad in Pietermaritzburg. Die Natal provinsie het die bantoestan van KwaZulu ingesluit. Natal was die enigste provinsie wat teen die stigting van 'n republiek in die Suid-Afrikaanse referendum van 1960 gestem het en die enigste waar die Verenigde Party die Provinsiale Raad tot in 1977 met die party se ontbinding kon beheer. Selfs daarna was die raad nog geruime tyd onder beheer van die opposisiegesinde Nuwe Republiek Party.

Natal was vir amper 10 jaar lank deur burgergeweld geteister, wat slegs beëindig is met die eerste demokratiese verkiesing in 1994.

Ná die herinlywing van die KwaZulu-bantoestan by die Republiek van Suid-Afrika in 1994, word die hele Natalprovinsie herdoop na KwaZulu-Natal. 



</doc>
<doc id="25624" url="https://af.wikipedia.org/wiki?curid=25624" title="Wensleydale (kaas)">
Wensleydale (kaas)

Wensleydale is 'n Engelse hardekaas wat van koei- of ooimelk gemaak word en sy oorsprong in die dorp Hawes (Wensleydale, North Yorkshire) het. Die kaas word in silindriese vorm met 'n natuurlike kors aangebied.

Die resep kan teruggevoer word na Franse Sistersiënser-monnike uit die gebied van Roquefort wat hulle in die 12de eeu in Engeland gevestig het. Hulle het eers 'n abdy in Fors opgerig, maar later na Jervaulx in die Laer Wensleydale verhuis. Hul kaas is oorspronklik net van ooimelk gemaak, wat vanaf die 14de eeu geleidelik deur koeimelk vervang is, en die kaas se karakter het sodoende duidelik verander. Klein hoeveelhede ooimelk is egter nog steeds bygevoeg om die baie oop tekstuur en blouskimmel van die kaas te bewaar. In hierdie tydperk het Wensleydale-kaas meestal 'n blou kleur gehad, terwyl sy wit variant nouliks bekend was. Vandag word merendeels wit Wensleydale aangebied.

Toe die klooster in 1540 ontbind is, het die plaaslike boere die vervaardiging van Wensleydale oorgeneem en hierdie kaas tot by die Tweede Wêreldoorlog aangebied. Tydens die oorlog is die meeste melk in die Verenigde Koninkryk as gevolg van die beleid van rantsoenering en beheerde verspreiding vir die vervaardiging van "Regerings-Cheddar" gebruik. Selfs ná die einde van die rantsoeneringstelsel in 1954 het die kaasvervaardiging nie sy voor-oorlogse vlakke bereik nie.

Daar is tans vier hoofsoorte Wensleydale-kaas wat almal geskik is vir vegetariërs:


Wensleydale van goeie gehalte het 'n los, krummelrige en vogtige tekstuur en lyk soos 'n jong Caerphilly-kaas. Sy aroma herinner aan dié van heuning en vars suur. Wensleydale word oor 'n tydperk van twee tot vier maande ryp en het 'n vetgehalte van 45%. Hy word meestal as tafelkaas bedien, dikwels saam met appelpastei. Sy aroma is geskik vir 'n kombinasie met soet vrugte. Baie winkels en restourante bied dan ook gewilde variante met bosbessies of met klein stukkies veselperskes en gekristalliseerde gemmer aan.

Wensleydale is die gunstelingkaas van Wallace in die televisie-tekenprent "Wallace & Gromit" en die naam van 'n kaashandelaar (gespeel deur Michael Palin) in die kaaswinkel-grap van "Monty Python's Flying Circus".


</doc>
<doc id="25627" url="https://af.wikipedia.org/wiki?curid=25627" title="One-Two-GO-vlug 269">
One-Two-GO-vlug 269

Op 16 September 2007 het die lugdiens One-Two-GO se Vlug 269 verongeluk nadat dit probeer het om in swaar weer op die Phuket Internasionale Lughawe in Thailand te land. Die vliegtuig het die aanloopbaan hard getref en in twee gebreek. Die lughawe is die volgende middag vir verkeer heropen.
Van die 130 mense aan boord het 84 passasiers en 5 bemanningslede, insluitend albei vlieëniers, in die ramp gesterf.



</doc>
<doc id="25628" url="https://af.wikipedia.org/wiki?curid=25628" title="Oplegging van gevangenisstraf in Suid-Afrika">
Oplegging van gevangenisstraf in Suid-Afrika

Met die oplegging van gevangenisstraf in die Suid-Afrikaanse howe, het die hof 'n vrye, ongebonde diskresie wat uitgeoefen word. Daar word glad nie op veralgemenings berus nie en daar is geen vaste reëls, plan of skaal soos in die geval van strafeenvormigheid nie.

Soos dit altyd by strafindividualisasie die geval is, gebruik die hof die aard en erns van die misdaad, belange van die misdadiger, asook die belange van die gemeenskap as basiese riglyne. Alle statutêre voorskrifte en beperkings in verband met straftoemeting moet nagekom word.
Gevangenisstraf behoort nie so swaar te wees dat geen redelike hof dit sou opgelê het nie, maar dit moet ook nie ligtelik opgelê word nie. Dit mag ook slegs opgelê word na die ernstige en gebalanseerde oorweging van die misdaad, misdadiger en gemeenskapsbelang (die "triade" - volgens die Trits in Zinn). Die drieledige doel van gevangenisstraf is vergelding, afskrikking en rehabilitasie.

Daar is verskeie praktiese riglyne wat in ag geneem word. In die geval van 'n eerste oortreder, is die uitgangspunt om nie gevangenisstraf op te lê nie. Daar word dus na alternatiewe vonniskeuses gekyk. Ook in die geval van jeugoortreders is dit wenslik om nie gevangenisstraf op te lê nie. Dieselfde geld vir iemand met 'n hoë ouderdom en swak gesondheid sal in ag geneem word met die vonnisoplegging.

Verder word daar ook op faktore gelet soos of die beskuldigde 'n broodwinner met afhanklikes is, daar word gekyk na die beskuldigde se werksomstandighede, asook die beskuldigde se status of aansien in die gemeenskap. Daar is wel gevalle aangemeld waar eerste oortreders en jeugoortreders sulke ernstige misdade gepleeg het, dat hulle wel gevangenisstraf opgelê is.



</doc>
<doc id="25632" url="https://af.wikipedia.org/wiki?curid=25632" title="Webblaaier">
Webblaaier

'n Webblaaier (ook bekend as 'n webleser of webbladleser) is 'n sagtewareprogram wat gebruikers in staat stel om teks, prente en ander inligting op 'n webwerf op die wêreldwye web of 'n lokale netwerk te vertoon.

Teks en prente op 'n webbladsy kan skakels bevat na nader webblaaie op dieselfde of 'n ander webwerf. Webblaaiers stel gebruikers in staat om inligting vinnig en maklik te bekom oor 'n verskeidenheid bladsye en webwerwe deur die blaaie met skakels aan mekaar te verbind. Webblaaiers formatteer HTML-inligting voordat dit vertoon word; die voorkoms van 'n bladsy kan dus verskil na gelang van die bladleser wat gebruik word.

Sommige van die webblaaiers wat beskikbaar is op persoonlike rekenaars sluit in: Internet Explorer, Mozilla Firefox, Google Chrome, Safari, Opera en Netscape.

Webblaaiers word meestal gebruik om bladsye op die Wêreldwye Web te besoek, maar kan ook gebruik word om inligting vanaf webbedieners op private netwerke of 'n rekenaar se hardeskyf te sien.

Die meeste webbedieners kan opgestel word om dokumente in die gebruiker se taalkeuse aan te stuur. Die taalvoorkeur van die gebruiker se bladleser sal dan bepaal watter dokument gesien word. Byvoorbeeld, as 'n Afrikaanse en Nederlandse bladsy beskikbaar is, maar die gebruiker verkies Afrikaans, sal die Afrikaanse blad vertoon word.



</doc>
<doc id="25634" url="https://af.wikipedia.org/wiki?curid=25634" title="Emmanuel Levinas">
Emmanuel Levinas

Emmanuel Lévinas (Kaunas, Litaue, 12 Januarie 1906 - Parys, 25 Desember 1995) was 'n Joods-Franse filosoof en Talmoed-kommentator. Wysgerig beskou, was hy 'n fenomenoloog en ekistensialis. Lévinas koester aanvanklik 'n groot bewondering vir Martin Heidegger maar het later die denke van Heidegger sowel as die eksistensieel fenomenologiese tradisie in sy geheel ge-kritiseer. Heidegger koester simpatieë vir die Duitse Nazi-regime, wat ook wel meegehelp het in die wysgerige breuk tussen Lévinas en Heidegger. Die kritiek van Lévinas op die fenomenologiese tradisie lui dat hierdie tradisie vanaf die begin geen ruimte laat vir wat Lévinas as sentraal in sy denke beskou het, naamlik die konsep van die "Ander" nie.

Lévinas ontvang 'n tradisionele Joodse opvoeding in Litaue. Hy begin sy filosofiese studies aan die Strasbourg Universiteit in 1923, waar hy ook sy lewenslange vriendskap met die Franse filosoof Maurice Blanchot begin. In 1928, gaan hy na die Freiburg Universiteit om fenomenologie onder leiding van Edmund Husserl te studeer. By Freiburg ontmoet hy ook Martin Heidegger. Lévinas word een van die eerste Franse intellektuele om aandag op Heidegger en Husserl te vestig deur die vertaling van Husserl se "Cartesian Meditations" en deur op hul werke te steun in sy eie filosofiese werke soos "The Theory of Intuition" in "Husserl’s Phenomenology, De l'Existence à l'Existent", en "En Découvrant l’existence avec Husserl et Heidegger". 

Nadat hy sy doktorsgraad behaal het, het Levinas gedoseer aan 'n private Joodse universiteit in Parys, die "École Normale Israélite Orientale", waarvan hy uiteindelik die direkteur geword het. Lévinas het 'n genaturaliseerde Franse burger in 1930 geword. Toe Frankryk oorlog verklaar het teen Duitsland, is hy opgeroep vir militêre-diens. Gedurende die Duitse inval van Frankryk in 1940, is sy militêre eenheid gou omsingel en tot oorgawe gedwing. Lévinas het die res van die Tweede Wêreldoorlog as 'n krygsgevangene in 'n kamp naby Hannover in Duitsland deurgebring. Die Duitsers het die Derde Geneefse Konvensie gerespekteer wat die stuur van krygsgevangenes na 'n konsentrasiekamp verbied. Na die Tweede Wêreldoorlog bestudeer hy die Talmud onder leiding van Monsieur Chouchani.

In die 1950's, kom Lévinas na vore as prominente Franse filosoof van die kring intellektuele wat sterk deur Jean Wahl beïnvloed is. Hy doseer aan die Universiteit van Poitiers in 1961, aan die Nanterre kampus van die Universiteit van Parys in 1967, en aan die Sorbonne in 1973, waar hy aftree in 1979.

Lévinas skryf die "Ander" bewustelik met 'n hoofletter om dié onlosmaakbaar anders-wees van die ander te benadruk. Die Ander kan en mag nie deur 'n individu gebruik word vir eie doeleindes nie. Volgens Lévinas was die Ander 'n weerloose skepsel wat 'n oproep doen op 'n mens se verantwoordelikheid. Lévinas beskou die verhouding met die Ander dus eties van aard. Lévinas verkies om aan filosofie te dink as die "kennis van liefde" eerder as die "liefde van kennis" (die letterlike betekenis in Grieks van die woord filosofie). Volgens hom is etiek onafhanklik van subjektiwiteit tot die mate waar etiese verantwoordelikheid 'n integrale deel van die onderwerp word en gevolglik gaan die etiek van verantwoordelikheid enige "objektiewe soek na die waarheid" vooruit.

Lévinas lewer onder andere fundamentele kritiek op filosofiese denke wat volgens hom sy eie filosofie teengaan. Hy praat in die verband oor egologie. Egologie is 'n vorm van denke wat die ego, die outonome 'ek' as die sentrale essensie in die mens beskou. In die Westerse denktradisie is dit so al sedert René Descartes. Die 'ek' is die sentrum, terwyl die medemens slegs as 'n belemmering vir die persoonlike ontwikkeling beskou word. Die spieëlbeeld hiervan is ontologie, waar die 'ek' juis onderwerp word aan die allesomvattende Syn, die (nood)lot. Die laaste was volgens Lévinas nog erger omdat die individuele subjektiwiteit totaal verdwyn. Dit was/is byvoorbeeld die geval by die kommunisme. By sowel egologiese as ontologiese denke is daar sprake van totaliserende monistiese denke wat die totale werklikheid steeds onder één noemer gelykstel. Die werklik anders-syn is volgens die denke 'n bedreiging en moet so gou moontlik ingepas word in die eie denke.

In sy hoofwerk "Totalité et Infini" verbreed Lévinas sy fundamentele kritiek (geen ruimte vir die Ander) tot die totale westerse wysgerige tradisie. In die westerse denktradisie sou dit veral die 'geen begrip vir die ander' gewees het. Die westerse denke is steeds daarop uit om dit wat anders is te reduseer tot iets beheerbaars. Hierdie tendens gaan volgens Lévinas terug na die antieke Griekse denke. Alteriteit kan gedefinieer word as die onophefbaar anders-wees van die Ander. Die Ander is nooit deur myself in gesluit in 'n self ontwerpte sisteem en word daarom deur Lévinas ook omskryf as die Oneindige. Die totaliteit van Lévinas se werk is 'n poging om die transendensie van die Ander ten opsigte van sy filosofie te artikuleer. Dit doen hy onder andere deur 'n fenomenologiese beskrywing te gee van die gesig van die Ander. Die verskyning van die weerlose gelaat van die Ander kan my daartoe beweeg om die sorg vir die eie sin te vergeet, die Ander doen dan, met ander woorde 'n oproep op my verantwoordelikheid.

Lévinas weier om die verhouding met God te sien as 'n verhouding naas en los van die verhouding tot die Ander. Die Oneindige openbaar homself uitsluitend in die gelaat van die Ander. God is die Onbegryplike wat verbygegaan het en wat die mens met die Ander agtergelaat het. Wanneer ek 'n oproep van die Ander beantwoord, 'sien ek' God in die gelaat van die Andere. God staan dus nie bo die mens (religieuse vertikalisme) nie maar is te vinde op Aarde in die gelaat van die weerlose Ander.



</doc>
<doc id="25641" url="https://af.wikipedia.org/wiki?curid=25641" title="The Lord of the Rings: The Fellowship of the Ring (rolprent)">
The Lord of the Rings: The Fellowship of the Ring (rolprent)

The Lord of the Rings: The Fellowship of the Ring is 'n 2001-fantasierolprent deur die regisseur Peter Jackson. Dit is die eerste aflewering van die The Lord of the Rings-rolprenttrilogie en is gebaseer op die gelyknamige eerste volume van J. R. R. Tolkien se epiese letterkundige fantasie, "The Lord of the Rings". Jackson het die projek in 1995 begin as 'n twee-delige verwerking van Tolkien se werk. Oor die volgende ses jaar het die projek uitgebrei tot drie rolprente wat ook 'n 15-maand periode in Nieu-Seeland verfilm is. Tussen aanhangers word die titel van die rolprent dikwels verkort tot "FotR".

Die Donker Heer, Sauron, is op soek na die Een Ring, wat gebruik kan word om "Middle-earth" (Afrikaans: Middel-aarde) te verower. Die Ring het in die hande van die klein hobbit, Frodo Baalens, beland en hy moet dit vernietig om sodoende ook Sauron en sy magte te vernietig. Die lot van Middle-earth is op die spel soos Frodo en sy agt kamerade die genootskap, of "fellowship" van die ring vorm. Hulle begin op hul reis na Mount Doom in die land Mordor: dit is die enigste plek waar die Ring vernietig kan word.

Die rolprent is op 19 Desember 2001 uitegereik en was en het byval by beide die kritici en rolprentgangers gevind. Dit was 'n lokettreffer en het wêreldwyd meer as $871 miljoen verdien: dit was die rolprent wat die tweede meeste verdien het in 2001 gemaak het (na "Harry Potter and the Philosopher's Stone". Tans is die rolprent nommer 14 op die lys van rolprente wat die wêreldwyd die meeste geld verdien het. Dit het vyf Bafta's gewen, waaronder ook Beste Rolprent en Beste Regisseur. In 2007 was "The Fellowship of the Ring" aangewys as nommer 50 op die American Film Institute se lys van 100 beste Amerikaanse rolprente.

Die voorwoord, vertel deur Galadriel, wys die Donker Heer Sauron besig om die Een Ring te smee. Met dié Ring kan hy die lande van Middel-aarde verower deur die verknegting van die draers van magiese ringe wat aan individuele van die verskeie rasse gegee is: die elwe, die dwerge en die mense. 'n Laaste bondgenootskap word tussen die elwe en die mense geworm om Sauron en sy magte aan die voet van Mount Doom teen te sit. Die seun van Elendil, Isildur, gryp egter sy pa se swaard en kap na Sauron se hand. Die hou sny Sauron se vingers af, wat hom van die Ring skei en sy magte tot niet maak. Aangesien Sauron se lewe egter tot die Ring gebind is, is hy self nie verslaan tot die Ring self vernietig is nie. Isildur neem die Ring en swig onder die verleiding en beloftes wat die Ring die draer bied: hy weier om dit vernietig, maar word later tydens 'n verrassingsaanvalle deur gedrogte ("orcs") vermoor. Sy liggaam val in 'n rivier en die Ring word verlore.
Twee en 'n half millenniums later word die ring weer gevind deur die skepsel, Gollum, wat dit, danksy die "onnatuurlike lang lewe" wat die Ring bied, vir die volgende vyfhonderd jaar in sy besit het. Die Ring verlaat hom egter en word gevind deur die hobbit, Bilbo Baalens, tot die ontstentenis van Gollum. Bilbo keer terug na sy tuiste in die Shire en die verhaal spring sestig jaar voorwaarts. Tydens sy 111ste verjaardag gee Bilbo die ring aan sy nefie en aangenome erfgenaam, Frodo Baalens. Die towenaar, Gandalf, kom gou agter dat dit die Een Ring is en stuur Frodo na die dorpie, Bree, saam met Frodo se vriend, Samwise Gamgee, met planne om hom binnekort weer daar te ontmoet. Gandalf vertrek na die vesting, Isengard, om met die hoof van sy order, Saruman, te vergader. Saruman openbaar dat die Nazgûl, spookagtige ridders in die diens van Sauron, reeds uit Mordor vertrek het om die Ring te vind en enige een wat dit in sy besit het dood te maak. Saruman openbaar homself ook as 'n bedrieër: hy het 'n volgeling van Sauron geword en neem Gandalf gevange bo-op die toring, Orthanc.

Frodo en Sam verkry die geselskap van twee ander hobbits, Meriadoc Brandybuck (Merry) en Peregrin Took (Pippin). Na 'n noue-onstnapping van een van die Nazgûl bereik hulle die dorpie, Bree, waar hulle 'n Mens ontmoet met die naam Strider. Strider stem in om hulle na Rivendell, die tuiste van die Elwe te neem, aangesien Gandalf nie opgedaag het nie. Tydens die reis oornag hulle op 'n heuwel genaamd "Weathertop", waar hulle aangeval word deur die Nazgûl. Strider probeer die hobbits te beskerm, maar Frodo word ernstig beseer met 'n vervloekte swaard. Dit tog na Rivendell word in allerhaas voortgesit, aangesien Frodo daar eers genees kan word. Hulle ontmoet die elf Arwen en Frodo word in haar sorg oorgelaat. Met die Nazgûl op haar hakke, jaag sy te perd na Rivendell, waar Frodo deur haar vader, Elrond, genees word.

In Rivendell ontmoet Frodo vir Gandalf, wat sy gevangenisneming en ontsnap by Isengard aan Frodo verduidelik. Elrond vergader 'n raad wat moet besluit wat met die Ring sal gebeur. Die Ring kan slegs vernietig word in die vuur (die lawa) van Mount Doom, waar dit gesmee is. Dié berg is in Mordor geleë, naby Sauron se vestiging, Barad-dûr, en dit sal dus 'n baie gevaarlike missie wees. Frodo bied aan om die ring na die berg te neem, terwyl die ander stry oor wie die missie moet aanvaar. Frodo se aanbod word aanvaar en hy word vergesel deur sy hobbit-vriende, Gandalf en Strider, wie blykbaar eintlik Aragorn, die geregtige erfgenaam van die troon van die Mense-koninkryk, Gondor, is. Die Elf, Legolas, en die Dwerg, Gimli, sluit ook by hulle aan, sowel as die Mens, Boromir, die seun van Denethor II, die waarnemer van Gondor.

Die Genootskap begin hul reis, maar hulle word by die berg, Caradhras, stopgesit deur die bose Saruman se towerspreuke. Hulle word geforseer om onder deur die berg te reis deur die Moria-myne. Halfpad deur die myne, gee Pippin per ongeluk hulle posisie weg aan 'n aantal gedrogte. By die Brug van Khazad-dûm het Genootskap 'n ontmoeting met 'n Balrog, 'n antieke demoon van vuur and skaduwee. Gandalf konfronteer die Balrog op die brug, wat die ander toelaat om uit die myne te ontsnap, terwyl Gandalf saam met die Balrog in die peillose diepte onder die brug val.

Die groep vlug na die elfgebied, Lothlórien, waar die heersers van die gebied, Galadriel en haar man, Celebron, hulle beskerm en toevlug bied. Na 'n rustydperk sit die Genootskap hulle reis voort op die Anduin-rivier oppad na Parth Galen. Tydens hulle vertrek gee Galadriel aan elke lid van die Genootskap 'n geskenk, waaronder die Botteltjie van Galadriel, wat sy aan Frodo skenk. Na hulle voet aan wal gesit het by Parth Galen, probeer Bormir die Ring van Frodo neem. Frodo slaag daarin om te ontsnap deur die ring aan te sit en onsigbaar te word. Frodo besef dat die versoeking wat die Ring bied te sterk sal wees vir die res van die Genootskap en besluit om hulle te verlaat en alleen na Mordor te reis. Die Genootskap word deur Uruk-hai-vegters aangeval, maar Merry en Pippin trek hulle aandag af sodat Frodo kan ontsnap. Boromir snel die twee hobbits te hul, maar word dodelik gewond deur die aanvallers se bevelvoerder, Lurtz, en Merry en Pippin word gevange geneem. Aragorn, Legolas en Gimli ontdek 'n sterwede Boromir, wat spyt is dat hy die Ring probeer steel het. Na Boromir sterf besluit die drie om die gedrogte agterna te sit en Merry en Pippin te red. Sam sluit by Frodo aan voordat hy vertrek en die twee sit saam die reis na Mordor voort.

Elijah Wood was die eerste akteur om gekies te word op 7 Julie 1999. Voor die verfilming begin het op 11 Oktober 1999 het die betrokke akteurs vir ses weke lang swaardgeveg geoefen, asook perdry en hoe om met 'n boot te vaar. Jackson het gehoop dat sulke aktiwiteite die akteurs 'n band sou ontwikkel, wat dan op film sou deurskemer. Gevolgelik het Sean Astin, toe 'n vader van een, homself oor die 18-jarige Wood ontferm. Hulle moes ook oefen om Tolkies se versies korrek te kon opsê.

Stuart Townsend was oorspronklik gekies om die rol van Aragorn te vertol. Peter Jackson het egter agterkom dat hy te jonk was en dat 'n ouer akteur vir die rol benodig word. Die soektog het begin en Viggo Mortensen was binne drie gevind en vir die rol aangestel. Die produksieleier, Mark Odesky, het Mortensen in 'n toneelstuk gesien en dit was Mortensen se seun, 'n groot aanhanger van die boek, wat hom oortuig het om die rol aan te neem. Mortensen het die boek op die vliegtuig gelees en 'n spoedkursus in swaargeveg ondergaan en begin met die verfilming van die toneel by Weathertop. Weg van die kameras het hy steeds sy swaard saam met hom gedra.

Jackons, Walsh en Boyens het talle veranderings aan die verhaal gebring, in 'n poging om die tempo en karakterontwikkeling vir die rolprentmedium aan te pas. Jackson het gesê dat sy hoof begeerte was om die rolprent hoofsaaklik op Frodo en die Ring te fokus en dat enige iets anders 'n afleiding is. Die voorwoord konenseer die geskiedenis van die verhaal soos deur Tolkien weergegee: die Laaste Bondgenootskap se sewe jaar-lange belegering van die Barad-dûr word verkort tot 'n enkele veldslag, waar Elendil eenvoudige deur Sauron verslaan word. Sauron se nederlaag is vinnige hou van Isildur met sy vader so gebroke swaard, Narsil. In die film ontplof Sauron, alhoewel Tolkien slegs meld dat sy gees vlug. In die boek behou Isildur die Een Ring as 'n herdenking, maar hy word nie deur die Ring korrup gemaak soos in die rolprent nie. Hy word "aanbeveel" om die Ring te vernietig, maar daar is geen melding van die toneel in die rolprent waar Isildur en Elrond by Mount Doom is en Isildur weier om die Ring te vernietig nie.

Gebeurtenisse in die begin van die boek word in die film gekondenseer of weggelaat. 'n Groot verskil is die feit dat Gandalf nie bewus is van Bilbo se planne om die Shire te verlaat nie. In die boek is daar 'n 17 jaar-lange periode tussen die oomblik wat Gandalf die Ring in Frodo se sorg laat en sy terugkeer om die gravering daarvan te openbaar. Die tydperk word vir tydsduur en speeltyd in die rolprent verkort. In die bronmateriaal spandeer Frodo ook 'n paar maande aan voorbereiding vir sy vertrek na Bree: in die rolprent word dit verkort na een dag, om dramatiese spanning te verhoog. Die verhaal tot en met Frodo en Sam se vertrek vanaf Bag End en hulle ontmoeting met Merry en Pippin is ook in die rolprent verkort. Sommige karakters, soos Tom Bombadil, is geheel en al uitgelaat vir eenvoudiging van die storielyn, asook om plek te maak vir tonele wat die bedreiging van die Nazgûl uitbrei. Dié dele is ook verkort of uitgehaal om die karakter van Saruman voor te stel, aangesien die karakter slegs in terugflitse in die boek verskyn tot en met volume 2, "The Two Towers". Die gevangenisneming van Gandalf word ook in die rolprent uitgebrei met 'n vegtoneel tussen Gandalf en Saruman. Saruman se rol word self ook uitgebrei: hy is verantwoordelik vir die sneeustorm op die berg, Caradhras, terwyl 'n bose gees daarvoor verantwoordelik was in die boek.

'n Aansienlike toevoeging aan die rolprent is Aragorn se onsekerheid oor sy rol as koning. Hierdie element is nie in die boek teenwoordig nie: daar beplan Aragorn op die troon op 'n geskikte tydstip te eis. In die boek laat hy die gebreekte swaard, Narsil, opnuut smee sodra hy by die Genootskap aansluit, maar in die rolprent word dit uitgestel tot en met die derde deel, "". Hierdie veranderings was alles te danke aan Jackson se vereiste van "karaktergroei": die idee dat elke karakter moet verander of iets leer deur die loop van die verhaal. Die Elf, Arwen, het 'n ook groter rol in die rolprent as in die boek: sy neem die rol van Glorfindel oor in die toneel waar Frodo van die Nazgûl gered word. Die rol van Elrond is ook ander as sy ewebeeld in die boek: in die rolprent twyfel hy aan die krag van die Mens om sonder die leiding van 'n koning te oorleef.

Die gedrukte verhaal, "The Fellowship of the Rings", het 'n skielike einde in terme van dramatiese struktuur, siende dat die verhaal, "The Lord of the Rings", een verhaal is wat slegs in drie dele uitgegee is. Om 'n klimaks aan die einde van die rolprent te bewerkstellig het Jackson die slagveld geïntroduseer waarin hy ook die nuutgeskepde (en onbenaamde) karakter, Lurtz, vir die eerste keer voorstel. In die boek word die geveg wat tot Boromir se dood lei in terugflitse in die tweede volume verhaal, maar die geveg is na die eerste rolprent verskuif en gebeur in die rolprent se huidige tyd. In 'n poging om die einde meer bevredigend te maak, is Aragorn bewus van Frodo se vertrek, terwyl die Genootskap in die boek in chaos verkeer.

Jacson het in Augustus 1997 begin om saam met Christian Rivers die beelddraaiboek vir die trilogie te skep. In hierdie tyd het hy ook Richard Taylor en Weta Workshop genader, en hulle het begin om Jackson se interpretasie van Middel-aarde te skep. Jackson het hulle gevra om Middle-earth so geloofwaardig moontlike te maak en om daaraan op 'n geskiedkundige te dink.

In November het Alan Lee en John Howe die primêre konsepontwerpers vir die trilogie geword. beide het ervaring as illustreerders vir die boeke en verskeie ander koppelprodukte gehad. Lee het vir die Kunsafdeling gewerk en plekke soos Rivendell, Isengard, Moria en Lothlórien geskep. Vir die elwe se wonings het hy meestal "art niveau"-styl gebruik, terwyl hy geometriese vorms gebruik het vir die dwerge se wonings. Alhoewel Howe bygedrae het tot die ontwerp van Bag End en die Argonath, het hy gefokus op die ontwerp en ontwikkeling van die wapenrusting, aangesien dit 'n area is wat hy sy lewe lank bestudeer het. Weta en die kunsafdeling het aangehou met hul ontwerping, terwyl Grant Major die ontwerpe verwesenlik het en Dan Hennah plekbepalings vir toekomstige verfilming gemaak het. Op 1 April 1999 het Ngila Dickson by die bemanning aangesluit as kostuumontwerper. Saam met 40 ander naaldwerksters het hulle uiteindelik 19 000 kostuums geskep: 40 weergawes vir elke spesifieke kostuum vir elke akteur, aktrise en hulle dubbelgangers. Die kostuums moes deur verskeie prosesse gaan om hulle ouer te laat voorkom.

'n Lys van die buiteopnames, volgens hulle verskyning in die rolprent:


</doc>
<doc id="25642" url="https://af.wikipedia.org/wiki?curid=25642" title="The Last Temptation of Christ (rolprent)">
The Last Temptation of Christ (rolprent)

The Last Temptation of Christ is 'n rolprent van die meesterregisseur Martin Scorsese wat in 1988 deur die Amerikaanse ateljee Universal Pictures vrygestel en op die Griekse skrywer Nikos Kazantzakis se gelyknamige kontroversiële roman uit die jaar 1951 gegrond is. Die rolprent pronk met sterre soos Willem Dafoe (as Jesus van Nasaret), Harvey Keitel (as Judas Iskariot), Barbara Hershey (as Maria Magdalena), David Bowie (as Pontius Pilatus) en Harry Dean Stanton (as Paulus). Die rolprent is in sy geheel in Marokko geskiet.

Net soos die roman behandel die rolprent die lewe van Jesus van Nasaret, en sy sentrale stelling is dat Jesus ten spyte van sy sondeloosheid tog onderhewig is aan enige versoeking wat deur mense ervaar word, waaronder vrees, twyfel, depressie, huiwering en sinlike lus. Sowel die boek asook die rolprent beeld Jesus uit as 'n man wat hom seksuele aktiwiteite verbeel – 'n openheid waarvoor sowel die boek asook die rolprent met internasionale toekennings soos die Grieks-Ortodokse Kerk se ekskommunikasie van Nikos Kazantzakis en 'n ban in die destydse apartheidstaat Suid-Afrika "bekroon" is. Die rolprent bevat egter 'n ontkenning wat duidelik maak dat hy van Jesus se tradisionele Bybelse uitbeelding afwyk en nie as 'n presiese weergawe van gebeurtenisse soos in die evangelies beskryf begryp mag word nie.

Die rolprent is in 1988 bewonder en tegelykertyd ook skerp gekritiseer net soos Mel Gibson se "The Passion of Christ" in 2004. Terwyl Gibson se werk egter veral weens sy anti-Semitiese sentiment en verheerliking van geweld aangeval is, het "The Last Temptation of Christ" vanweë sy omstrede profiel van Jesus van Nasaret woedende reaksies by fundamentalistiese Christene uitgelok: Jesus is die Romeine behulpsaam met kruisigings, begeer om seks met Maria Magdalena te hê (wat hier as 'n prostituut uitgebeeld word), smeek Judas om hom aan die Romeine oor te lewer en deurleef tydens sy kruisiging die versoeking en visioen van 'n gesinsvader wat met Maria Magdalena getrou is. Jesus word oorwegend as 'n swak mens vertoon wat met sy uitverkiesing as die seun van God sukkel en deur 'n proses van swaarkry en beproewing gaan. Uiteindelik oorwin hy die versoeking.

Peter Gabriel het een jaar ná die uitreiking van die rolprent 'n musiekalbum onder die titel "Passion: Music for the Last Temptation of Christ" vrygestel wat op sy filmmusiek baseer. Vir die opname het hy met destyds onbekende kunstenaars uit Afrika en die Midde-Ooste saamgewerk (waaronder die Pakistanse sanger Noesrat Fateh Ali Khan, Youssou N'Dour en Baaba Maal) en sodoende bygedra tot die groeiende gewildheid van wêreldmusiek.


</doc>
<doc id="25643" url="https://af.wikipedia.org/wiki?curid=25643" title="Stadium Municipal (Toulouse)">
Stadium Municipal (Toulouse)

Die Stadium Municipal (letterlik "Stedelike Stadion") is die grootste stadion in die Suid-Franse stad Toulouse. Die stadion is 'n suiwer rugby- en sokkerveld en beskik oor geen bykomende atletiekbaan nie. Die Stadium Municipal dien as die tuisveld van die plaaslike sokkerspan FC Toulouse, maar word ook vir rugbywedstryde van die plaaslike span Stade Toulousain in die H-beker (Europa-beker) of Top 14 (Eerste professionele liga) gebruik. Toetswedstryde van Frankryk se nasionale rugbyspan is ook hier gespeel. Die stadion lê op die Ramiereiland in die Garonnerivier.

Die stadion is in 1937 ingewy, en in die volgende jaar het hier wedstryde van die FIFA Sokker-Wêreldbekertoernooi in 1938 plaasgevind. Die stadion is in 1949 herstel en in 1997 ook vergroot tot 36 500 sitplekke met die oog op die FIFA Sokker-Wêreldbekertoernooi in 1998 en die Rugbywêreldbeker 1999.

Die stadion is sedertdien gereeld van nuwe geriewe voorsien en was die tweede in Frankryk na die Stade de France wat in die somer van 2005 groot digitale advertensieskerms gekry het. Sy twee digitale skerms is deur groter eenhede vervang, terwyl daar ook 'n restaurant en 'n bodega geopen is. Die Stadium Municipal is ook vir die Rugbywêreldbeker 2007 en die Europese Sokkerkampioenskap 2016 gebruik.



</doc>
<doc id="25647" url="https://af.wikipedia.org/wiki?curid=25647" title="Pous Liberius">
Pous Liberius

Liberius was die 36ste pous van die Rooms-Katolieke Kerk en die eerste een wat (nog) nie heilig verklaar is nie. Die ”St.” in die onderskrif van die afbeelding is dus foutief.

Oor die persoon van Pous Liberius is omtrent niks bekend nie. Op 17 Mei 352 volg hy Pous Julius I op en regeer tot sy dood op 24 September 366. Hy word opgevolg deur Pous Damasus I. 
Die naam ‘Liberius’ beteken “die vrye”. 

Sy pontifikaat word gekenmerk deur die geweldige interne stryd met die Ariane, waarvan keiser Konstantius II een was. Die keiser het die pous afgeset en Teenpous Felix II aangestel, omdat die Pous saam met Eusebius van Vercelli, Dionisius van Milaan en Lucifer van Cagliari geweier het die verwerping van Athanasius, patriarg van Alexandrië te bekragtig. Tydens die stryd is Pous Liberius verban na Beroea in Trasië en daar word deur sekere antieke skrywers beweer dat hy in ballingskap afvallig geword het, terwyl ander die teenoorgestelde beweer. Sien die skakel na die “Catholic Encyclopedia” onder eksterne skakels vir volle besonderhede oor die aangeleentheid.
Na drie jaar ballingskap keer Liberius terug na Rome en die keiser het bepaal dat hy en Felix II die kerk saam moet regeer. Die volk van Rome het daarteen in opstand gekom en Felix II verdryf. Pous Liberius het na die dood van die keiser in 361 al die besluite van die Konsilie van Rimini wat deur die keiser gehou is, ongeldig verklaar.
In 366 het Liberius die meer gematigde Semi-Ariane weer in die kerk opgeneem.

Pous Liberius is nie heilig verklaar nie.



Saamgestel uit die , , en wiki’s.


</doc>
<doc id="25649" url="https://af.wikipedia.org/wiki?curid=25649" title="Murrayfield-stadion">
Murrayfield-stadion

Murrayfield Stadion is 'n sportstadion in Edinburg, die hoofstad van Skotland en is die tuiste van die Skotse Rugbyunie. Dit het op 'n stadium die rekord gehou vir die meeste toeskouers by 'n rugbywedstryd met 104 000 wat die wedstryd tussen Skotland en Wallis in 1975 bygewoon het. Tans is die stadion se sitplek-alleen kapasiteit 67 800.

Murrayfield is geleë in die wes-einde van Edinburg naby Corstorphineweg, reg langsaan die Murrayfieldskaatsbaan en naby die Edinburgdieretuin. Dit is vernoem na die deel van Edinburg waarin dit geleë is, Murrayfield.

Die stadion het goeie vervoerverbindings met busse wat langs Corstorphineweg loop. Die naaste spoorwegstasie is Haymarket wat sowat tien minute se stap daarvandaan geleë is.

Die Skotse Rugbyvoetbalunie het die grond waarop die stadium gebou is gekoop en die eerste Murrayfield Stadion op 21 Maart 1925 ingehuldig. te vore is internasionale wedstryde by Inverleith gehou. Die eerste besoekers was Engeland, wat deur Skotland verslaan is om die nasie se eerste Vyf-Nasies Grand Slam te besorg.

Tydens die Tweede Wêreldoorlog is Murrayfield se grond aan die nasie beskikbaargestel en is dit deur die "Royal Army Service Corps" oorgeneem wat dit as voorradedepot gebruik het. Gedurende die oorlogsjare het die gewapende magte sportowerhede daarin geslaag om leke jaar Skotland teen Engeland magte internasionale wedstryde te reël op 'n tuis-ene-weg grondslag. Skotland se tuiswedstryde is die eerste twee jaar by Inverleith gespeel voor dit in 1944 na Murrayfield terugverander is. In 1995 is Murrayfield teen 50 miljoen pond opgeknap en is spreiligte vir die eerste keer in die stadion se geskiedenis geïnstalleer.

Tans word Murrayfield meestal vir Skotse internasionale rugbywedstryde gebruik met al Skotland se Ses-Nasies wedstryde wat daar gehou word. Van 2007 af is Murrayfield ook die tuiste van die Edinburg 7's, die finale gebeurtenis in die jaarlikse IRR Sewes Wêreldreek in sewesrugby. Murrayfield word ook vir van die wedstryde in die Rugbywêreldbeker 2007 gebruik. Die stadium is ook al gebruik vir die Heineken beker eindstryd soos wat die geval was in 2004-05 toe Toulouse Stade Français met 18-12 geklop het.

benewens rugby word daar soms sokker op die stadion gespeel en die stadion is deur die nabygeleë sokkerklub Heart of Midlothian F.C. as die tuisveld vir hulle Europese veldtog in die 2006/2007 seisoen gekies aangesien Tynecastle nie aan UEFA kriteria vir Europese sokker voldoen nie. verder het Murrayfield al Amerikaanse voetbal en rugby league wedstryde aangebied. Die stadion het ook al optredes deur rockkunstenaars soos David Bowie, U2 en die Red Hot Chili Peppers aangebied. In Julie 2005 is die finale Live 8-konsert, Edinburg 50 000 – The Final Push, met optredes deur onder andere James Brown, Texas, The Proclaimers en Travis by Murrayfield gehou.

Alhoewel dit 'n rugbyunionstadion is, het Murrayfield in 2000 en 2002 die rugby league Challenge beker eindstryde aangebied.



</doc>
<doc id="25659" url="https://af.wikipedia.org/wiki?curid=25659" title="Roemeense nasionale rugbyspan">
Roemeense nasionale rugbyspan

Die Roemeense nasionale rugbyspan, met die bynaam Die Eike (Roemeens: "Stejarii") is reeds lank een van die sterker Europese nasionale rugbyspanne buite die Sesnasies-toernooi. Die span neem aan internasionale kompetisies soos die Wêreldbeker, die Europese Nasiesbeker en die Superbeker deel. Rugby in Roemenië word bestuur deur die Roemeense Rugbyfederasie. Die span speel in geel en blou kleure.

Frankryk het vir die eerste keer in 1924 teen Roemenië gespeel om 'n alternatief tot die Vyfnasiestoernooi daar te stel nadat Frankryk uit die toernooi geskop is as gevolg van beweerde professionalisme. Toe hulle op hulle beste was in die 1980s, het die span Wallis (twee keer), Skotland (die 1984 Grand Slam span) en Frankryk (twee keer) geklop. In 1981 het hulle met slegs 14-6 teen die All Blacks verloor nadat twee drieë nie toegelaat is nie. Na die val van kommunisme het Roemeense rugby egter agteruitgegaan.

Roemenië het egter in elke Rugbywêreldbeker gespeel sedert die kompetisie vir die eerste keer in 1987 in Australië en Nieu-Seeland gehou is. Die span se beste uitslag in die toernooi tot dusver is enkele oorwinnings gedurende die poelfase. Spanne soos die Georgië en Portugal, wat beide die Europese Nasiesbeker ses keer gewen, het gedreig om die nasie se plek aan die bokant van die nasies buite die Sesnasies oor te neem. Roemenië het in Poel C gespeel in die 2007 Rugbywêreldbeker saam met Portugal, Skotland, Italië en Nieu-Seeland.

Rugby is van 1913 af na Roemenië ingevoer deur studente wat met rugbyballe van Parys af teruggekeer het om klubs soos Stadiul Roman te stig. Sewentien ander spanne is later in die hoofstad Boekarest gevorm.

Roemenië se eerste internasionale wedstryd is in 1919 teen die VSA gespeel.

In 1924 behaal die Roemeense nasionale rugbyspan sy eerste oorwinning in 'n internasionale wedstryd teen Pole. Frankryk het vir die eerste keer rugby teen Roemenië gespeel in Mei 1924 toe dié land probeer het om 'n alternatief tot die Vyfnasies daar te stel nadat Frankryk uit die kompetisie geskop is. Frankryk het die eerste wedstryd 59-3 gewen.

Roemenië was een van die drie lande wat rugbyspanne vir die 1924 Olimpiese Spele in Parys ingeskryf het. Frankryk het met 59-3 gewen met dertien drië insluitend vier deur die Stade Français vleuel Adolphe Jaureguy. Die VSA het Roemenië daarna 39-0 geklop. Roemenië het derde geëindig om die bronsmedalje te wen. Die Roemeense Rugbyfederasie (Roemeens: "Federaţia Română de Rugby") is in 1931 gevorm. In 1939 is 'n span in Braşov by 'n vliegtuigfabriek gevorm wat die eerste span buite Boekarest was.

Die kommunistiese regering het rugby soos ander sportsoorte as 'n propagandainstrument gebruik tydens die Kouse Oorlog met die Weste. Elke internasionale sukses is voorgestel as die direkte gevolg van die korrektheid van die kommunistiese regering en ideologie. Alle finansiële hulpbronne is aangewend ter voorbereiding van die nasionale span wat tot verwaarlosing van binnelandse ontwikkeling van rugby gelei het. Topspelers is deur die leër of polisie in diens geneem, wie se spanne Steaua en Dynamo ses dae per week geoefen het in uitstekende sportsentrums. Hierdie infrastruktuur en beleid het 'n baie talentvolle nasionale span te weeg gebring.

'n Geslag van Fransopgeleide afrigters van die laat 1940–1950's het 'n stelsel gebou wat gelei het tot nasionale spansukses in die 1960's, 70's en 80's. In die tydperk het Roemenië meer gereeld teen ander nasies begin speel. Die span se eerste oorwinning oor Frankryk is in 1960 behaal en in 1976 het hulle 'n toer na Nieu-Seeland onderneem. Blootstelling aan internasionale rugby het bygedra om die sport in die land te ontwikkel en die Roemeniërs het 'n bepaalde spelstyl begin ontwikkel, gegrond op 'n reusestel sterk voorspelers. Dat die span as 'n ware as rugbykrag begin ontluik het was duidelik op Cardiff Arms Park in 1979 in 'n nie-amptelike, nie-toetswedstryd. Die Eike het in die doodsnikke van die wedstryd nog voorgeloop en slegs 'n skepskop deur Gareth Davies in die laaste paar minute het Wallis 'n 13-12 oorwinning besorg. Die verbetering is in 1980 voortgesit toe Roemenië die Franse vermorsel het in 'n 15-0 rekordoorwinning in Boekarest. 'n Reis na Lansdowne Road het daarna 'n 13-13 gelykop uitslag teen Ierland gelewer.

In die 1980's kon die land spog met meer as 12 000 spelers in 110 klubs. Tuis-nasiespanne het begin om wedstryde teen Roemenie as toetse te beskou in 1983. Wallis het in November 1983 na Boekarest gereis waar hulle deur die Roemeniërs oorweldig is en 'n 24-6 nederlaag moes verduur. Roemenië se eerste oorwinning oor Skotland is in Boekarest in 1984 behaal en hulle eerste weg-oorwinning teen 'n Vyfnasiesspan was in 1988 teen Wallis; 15-9 by Cardiff Arms Park.

Roemenië se nasionale span het Wallis (twee keer - 1983: 24 - 6 in Roemenië, 1988: 15-9 in Wallis), Skotland (die 1984 Grand Slam span 28 - 22 in Roemenië) en Frankryk (twee keer - 1980: 15 - 0 in Roemenië, 1982: 13 - 9 in Roemenië) geklop en het gelykop gespeel teen Ierland (13-13, in 1980, in Dublin). In 1981 het hulle 14-6 teen die All Blacks verloor, maar twee drieë is nie toegelaat nie. Roemenië het Zimbabwe met 21-20 verslaan in hulle eerste Rugbywêreldbekerwedstryd in 1987, maar die span kon nie enige ander wedstryde wen nie en het nie na die uitklopfase van die kompetisie deurgedring nie.

Die val van kommunisme in die 1990's in Roemenië het met politieke en ekonomiese probleme gepaard gegaan, wat ook 'n negatiewe impak op rugby in die land gehad het. Die twee voorste klubs - Dinamo Boekarest en Steaua Boekrest - het onderskeidelik die polisie en leër verteenwoordig. Met die besnoeiing in staatsbesteding het die klubs se befondsing ook drasties geval. Verskeie voorste rugbyspelers het ook in die 1989 rewolusie omgekom. Onder die sterfgevalle was Roemenië se kaptein Florică Murariu, 'n leëroffisier wat by 'n padblokkade doodgeskiet is.

Na-rewolusie Roemeense rugby was egter steeds lewendig. In 1990 het die Roemeense span hulle beste oorwinning tot op daardie stadium behaal deur Frankryk vir die eerste keer in Frankryk met 12-6 te verslaan. Die volgende jaar het hulle Skotland 18-12 geklop. By die 1991 Wêreldbeker het hulle daarin geslaag om Fidji 17-15 te verslaan en so onlangs soos die 1995 Wêreldbeker het Roemenië die uiteindelike wenners, Suid-Afrika, tot 'n eervolle 21-8 beperk.

Professionalisme wat op die 1995 Wêreldbeker gevolg het was egter so te sê 'n doodskoot vir Roemeense rugby. Daar word geskat dat omtrent 200 Roemeense spelers in Frankryk en Italië speel. Nie net spelergetalle het deurgeloop nie, 'n geslag potensiële skeidsregters en administrateurs het ook verlore gegaan. Teen 1994 het Roemenië se rugbyvooruitsigte kwaai gedaal toe 'n Walliese span na Boekarest gereis het en 'n 16-9 oorwinning behaal het. In 1997 het die Roemeniërs na Wallis getoer. Die span het 36-21 teen Wallis A verloor by Pontypridd en 70-21 in 'n toets in Wrexham. By die 1999 Wêreldbeker kon Roemenië weereens slegs 'n enkele oorwinning van 27-25 teen die VSA behaal. Sedertdien het Roemenië se spelergetalle met 75% geval en die aantal klubs na slegs 28, waarvan nie een met hulle eie klubhuis kan spog nie.

In 2000 het Romenië die eerste Europese Nasiesbeker met 'n groot marge gewen met oorwinnings in al vier wedstryde. Teen 2001 het spanne soos Georgië egter by hulle opgevang en het die span hulle verslaan om die 2001 Europese Nasiesbeker te wen, bekroon met 'n beslissende oorwinning van 31-20 oor Roemenië in Boekarest. Die nasionale span het 138-0 teen Engeland verloor in 2001 en Dinamo Boekrest 151-0 teen Saracens in die Europese Rugbyskild. Verskeie Frankryk-gebaseerde spelers het geweier om vir die nederlaag teen Engeland op te daag omdat hulle 'n week se betaling van hulle klubs sou moes ontbeer. Spelers in die Roemeense span is £30 per dag betaal terwyl Engeland se topspelers £6,000 vir hulle middag se werk verdien het.

In Januarie 2002 is Bernard Charreyre aangestel as afrigter van die nasionale span. Hy is deur die Franse Rugbyfederasie (FFR) beskikbaar gestel wat ook sy kostes gedra het. Onder Charreyre (wat onder die spanlede as 'Klein Napoleon' bekendgestaan het), is die Eike se agteruitgang omgekeer en het die span stadig weer uit die kelder van internasionale rugby verreis. Met die verandering in formaat van die Europese Nasiesbeker het Roemenië in 2002 met 'n agterstand teen Georgië begin as gevolg van die insluiting van 2001 uitslae. Roemenië het egter daarin geslaag om al vyf oorblywende wedstryde te wen, insluitende 'n taai stryd in Tbilisi om 'n 31-23 oorwinning oor Georgië te beklink. Hulle het vir die Wêreldbeker in 2003 gekwalifiseer waar hulle Namibië geklop het en 45-17 teen Ierland verloor het na 'n eervolle vertoning en 90-8 teen Australië en 50-3 teen Argentinië verloor het. Charreyre is na die Wêreldbeker ontslaan aangesien die Roemeense federasie nie tevrede was met die Wêreldbekervertoning nie en besluit het om nie sy kontrak te hernu nie. Drie ander Franse afrigters het gevolg: eers Phillipe Sauton, vir 'n baie kort tydperk, daarna Robert Antonin as 'n tydelike plaasvervanger en uiteindelik Daniel Santamans.

In die 2003-2004 Europese Nasiesbeker het Portugal verras deur Roemenië 16-15 in Lissabon te verslaan om bo-aan die 2003 tabel te verskyn. In die tweede helfte van die kompetisie het dit gelyk of Roemenië herstel het (36-6 teen Portugal in Constanţa), maar het 24-33 teen Rusland verloor in Krasnodar na aantygings van die gebruik van opkikkers. Portugal het daarna hulle eerste titel behaal met 'n laaste-minuut 19-18 oorwinning oor Rusland in Lissabon. In 2004 het die Roemene 'n noue 25-24 oorwinning oor Italië beklink, hulle eerste oorwinning totdusver oor 'n Sesnasies-toernooispan.

In 2005 is Roemenië 'tweede vlak' status deur die Internasionale Rugbyraad toegeken en het die land Rusland in die Super Powersbeker vervang. Die VSA het 'n Roemeense span wat sonder sy Frankryk-gebaseerde spelers moes speel 23-16 verslaan in die wedstryd om die derde plek. Die 2005-06 Europese Nasiesbeker het ook gedien as die kwalifiserende groep vir die 2007 Rugbywêreldbeker. Roemenië het geseëvier ten spyte daarvan dat hulle op punte gelyk met Georgië geëindig het.

Roemenië het vir die 2007 Rugby Wêreldbeker in Frankryk gekwalifiseer deur bo-aan hulle poel te eindig in die vyfde rondte van die Europese kwalifiseringstoernooie. Roemenië het hulle eerste kwlifiseringswedstryd op 7 Oktober gewen toe hulle Georgië in Boekarest 20-8 verslaan het. Hulle 43-20 oorwinning oor Spanje in Madrid op 14 Oktober het verseker dat hulle direk vir die 2007 toernooi gekwalifiseer het. In Junie 2007 het Roemenië die IRB Nasiesbeker in Boekrest aangebied.



</doc>
<doc id="25662" url="https://af.wikipedia.org/wiki?curid=25662" title="Sierras Grandes">
Sierras Grandes

Die Sierras Grandes is 'n bergreeks in die weste van die provinsie Córdoba (Sentraal-Argentinië) wat deel uitmaak van die Sierras de Córdoba en oor 'n lengte van sowat 100 kilometer in noord-suidelike rigting tussen die stede Cruz del Eje en Alta Gracia loop waar dit oorgaan na die Sierra de los Comechingones.

Die hoogste bergspits is die Cerro Los Gigantes met 2 390 meter. Teen hoogtes van 1 800 en 2 100 meter lê 'n aantal hoogvlaktes, die Pampas Serranas, wat deur 'n ruwe klimaat gekenmerk word.

Die Nasionale Park Quebrada del Condorito lê in die suidelike Sierras Grandes; 'n ravyn dien hier as 'n belangrike broeiplek vir kondors, Suid-Amerika se bekendste roofvoël-spesie. Die toeristeoorde Mina Clavero en Nono lê aan die voet van die Sierras Grandes.


</doc>
<doc id="25663" url="https://af.wikipedia.org/wiki?curid=25663" title="Pow-wow">
Pow-wow

Die huidige pow-wow-vergaderings van Eerste Nasies-volke het 'n besondere karakter. Dit is 'n tipiese fees waar mense byeenkom om te dans, sing, te gesels en 'n groot partytjie te vier. Pow-wows word soms net op een dag met een sessie gevier en duur sowat vyf tot ses ure, maar daar is ook feeste wat oor drie dae met tussen een en drie sessies elk gehou word. Groot pow-wows of pow-wows wat vir 'n spesiale geleentheid gevier word duur soms 'n week lank.


</doc>
<doc id="25683" url="https://af.wikipedia.org/wiki?curid=25683" title="Abidjan">
Abidjan

Abidjan (Frans: [abidʒɑ̃]) is die grootste stad en voormalige politieke hoofstad van die Ivoorkus. Dit funksioneer steeds as die regeringsetel en ekonomiese hoofstad, alhoewel Yamoussoukro tans die amptelike hoofstad is. Abidjan is tans die belangrikste hawestad van die land en is geleë aan die Golf van Guinee. Die bevolking van die stad is 'n beraamde 4,4 miljoen en 4,7 miljoen insluitende die gehele metropoolse gebied (2014-skatting).
Die belangrikste nywerhede is hout, tekstiel en koffie. Die stad het ook 'n groot ruolieraffinadery.

Die stad het in 1934 die hoofstad van die destydse Franse kolonie, die Ivoorkus, geword en groei steeds aansienlik, as mens die huidige bevolking vergelyk met die 65 000 inwoners wat die stad in 1950 gehad het. In 1983 verklaar die destydse president, Félix Houphouët-Boigny, dat Yamoussoukro die nuwe hoofstad van die land is, maar die meeste owerheidsgeboue en ambassades is steeds in Abidjan te vinde.

Gedurende 1963 tot 1988, die tydperk toe Suid-Afrika weens Apartheid aan sanksies onderworpe was, en die res van Afrika hul lugruim gesluit het vir die Suid-Afrikaanse Lugdiens se vliegtuie oppad Europa toe, het die Ivoorkus nogtans ingewillig om landingsplek aan die SAL te verskaf in Abidjan.



</doc>
<doc id="25699" url="https://af.wikipedia.org/wiki?curid=25699" title="Wouter Bos">
Wouter Bos

Wouter Jacob Bos (Vlaardingen, 14 Julie 1963) is 'n Nederlandse politikus. Van 2002 tot 2010 was hy die politieke leier van die Party van die Arbeid (PvdA).

Bos het ekonomie en politieke wetenskap aan die Vrije Universiteit Amsterdam gestudeer. Van 1988 tot 1998 het hy by Royal Dutch Shell gewerk.

Van 1998 tot 2000 en van 2002 tot 2007 was hy lid van die Tweede Kamer. Van 2000 tot 2002 was hy adjunk-minister van Finansies in die Kok II-kabinet en van 22 Februarie 2007 tot 23 Februarie 2010 minister van Finansies en vise-premier in die Balkenende IV-kabinet.

Hy is getroud en het drie kinder.


</doc>
<doc id="25700" url="https://af.wikipedia.org/wiki?curid=25700" title="Hart">
Hart

Die hart is 'n spierorgaan wat verantwoordelik is vir die pomp van bloed deur die bloedvate deur middel van herhaalde, ritmiese sametrekings, or 'n soortgelyke struktuur in die annelied (ringwurms), weekdiere en geleedpotiges. Die term "kardiaal", (soos gebruik in kardiologie) beken "van of verwant aan die hart" en is afkomstig van die Griekse woord, καρδία of "kardia", wat "hart" beteken. Die hart bestaan uit die kardiale spier, 'n onwillekeurige spierweefsel wat slegs in hierdie oorgaan aangetref word.

Die algemene mens se hart, met 'n slag van 72 slae per minuut, sal ongeveer 2,5 miljard keer klop tydens 'n leeftyd van 66 jaar.

Die menslike embrioniese hart begin om ongeveer 21 dae ná bevrugting te klop, of vyf weke ná die laaste normale maandstonde, wat ook die datum is wat normaalweg gebruik word om die swangerskap te dateer. Aan die begin klop die menslike hart teen 'n spoed naby aan dié van die moeder: ongeveer 72-80 slae per minuut. Die embrionale hartklop ondergaan dan 'n lineêre versnelling en bereik 'n hoogtepunt van 165-185 slae per minuut tydens die begin van die 7de week (9de week na die laaste maandstonde). Hierdie versnelling is ongeveer 3,3 hartslae per minuut per dag, of ongeveer 10 hartslae per minuut elke drie dae: 'n toename van ongeveer 100 hartslae per minuut in die eerste maand.

Nadat hierdie hoogtepunt bereik is, vertraag die hart tydens die 15de week (ná die laaste maandstonde) tot ongeveer 152 slae per minuut (±25 slae per minuut). Ná die 15de week vertraag dié vertraging verder en bereik dit 'n gemiddelde spoed van 145 (+/-25) slae per minuut ná die volle dragtydperk.

Daar is geen verskil tussen manlike en vroulike hartslae voor geboorte nie.

In die menslike liggaam is die hart normaalweg effe aan die linkerkant of in die middel van die toraks (bors) geleë, met die grootste deel van die hart wat na die linkerkant lê, onder die borsbeen. Daar is egter gevalle waar die hart aan die regter kant lê. Die hart voel soms asof dit meer links lê as wat werklik die geval is, aangesien die linkhartvoorkamer sterker is (dit is verantwoordelik vir die bloedtoevoer na die hele liggaam. Die mens se linkerlong is ook kleiner as die regterlong, omdat die hart meer ruimte opneem in die linkerkantse deel van die borskas. Die hart word omhul deur 'n sakkie wat bekendstaan as die hartsak (of perikardium) en word omring deur die longe. Die hartsak is 'n dubbele membraanstruktuur wat 'n sereuse (waterige) vloeistof bevat wat die wrywing tydens hartsametrekkings verminder. Die holte in die borskas waar die hart geleë is word die middelvlies genoem.

Die apeks is die stomp punt aan die onderkant van die hart wat na die linkerkant uitwyk. 'n Stetoskoop kan regoor die apeks geplaas word om die aantal hartslae te tel. In normale volwassenes weeg die hart ongeveer 250-350 g en is dit ongeveer driekwart die grootte van 'n gebalde vuis. Harte wat ernstig siek is kan egter tot 1 000 g weeg, as gevolg van hipertrofie. Die hart bestaan uit vier kamers.

Die funksie van die regterkant van die hart is om deoksigeneerde bloed (bloed sonder suurstof) vanaf die liggaam in die regterhartvoorkamer (ook genoem die regteratrium) op te neem en dit deur die regterhartkamer (ook genoem die regterpompkamer) na die longe te pomp. Daar word koolstofdioksied uit die bloed uitgesit en suurstof in die bloed in opgeneem. Dit is 'n passiewe proses wat bekend staan as diffusie. Die linkerkant van die hart ontvang die geoksigeneerde bloed (die bloed met suurstof) van die longe na die linkerhartvoorkamer (ook genoem die linkeratrium). Van die linkerhartvoorkamer beweeg die bloed na die linkerhartkamer en word dit van daar na die hele liggaam versprei. Aan beide kante van die hart is die onderste kamers dikker en sterker as die boonste of voorkamers. Die spierwand wat die linkerhartkamer omhul is dikker as dié van die regterhartkamer, as gevolg van die sterker krag wat dit benodig om die bloed deur die liggaamsomloop (ook genoem die groot bloedsomloop) te pomp.

Vanaf die regterhartvoorkamer vloei die bloed deur die trikuspidale klep na die regterhartkamer. Hier word dit deur die pulmonale klep gepomp en vloei dit deur die longslagaar na die longe. Vanaf die longe vloei die bloed terug deur die longare na die linkerhartvoorkamer. Dan vloei dit deur die bikuspidale klep na die linkerhartkamer en deur die aortiese klep na die hoofslagaar (ook genoem die aorta). Die hoofslagaar vertak en die bloed word dan verdeel tussen die groter slagare wat die bo- en onderliggaam van bloed voorsien. Die bloed vloei deur die slagare na die kleiner slagaartjies (ook genoem artiole) en dan uiteindelik na die uiters klein haarvate (ook genoem kappilêre) wat elke sel voed. Die bloed is teen hierdie tyd al redelik gedeoksigeneer (arm aan suurstof) en vloei dan na die venules ('n tipe van klein aar) wat later vergroei tot are. Deur die are vloei die bloed na die onderste en boonste holare en uiteindelik terug na die regterhartvoorkamer waar die proses begin het.

Anders as enige ander spierweefsel besit die hartspierweefsel die eienskap om outomaties saam te trek en te verslap, sonder prikkels van buite. Die hartspier besit met ander woorde in hoë mate die eienskap van outomatisme.

Al besit die hartspier die eienskap van outomatisme, kan dit op prikkels van buite reageer. Anders as byvoorbeeld die spiere in die arm wat net effens of maksimaal kan saamtrek na gelang van die sterkte van die prikkel, handhaaf die hartspier egter 'n alles-of-nikswet. Dit beteken dat sodra 'n prikkel 'n bepaalde drumpelwaarde het, die hartspier hom gedra soos 'n eenheid en die hele hart saamtrek. Gedurende die periode van sametrekking sal die hartspier op geen prikkel van buite reageer nie. Die sametrekking moet eers in sy geheel verloop alvorens die hart op 'n volgende prikkel sal reageer.

Die hele hartspier besit die vermoë om prikkels teen 'n bepaalde spoed te kan gelei. Die verskillende spiervesels in die hardwand is onderling met mekaar in verbinding deur middel van spierbrûe wat 'n prikkel dus in staat stel om deur die hele hartspier te versprei. Hierdie struktuur staan bekend as 'n sintisium. Op sommige plekker kom spesiale geleidingsweefsel egter in die hartwand voor. Hierdie spesiale spiervesels is baie meer sensitief en gelei ook 'n prikkel teen 'n hoër spoed.

Die sino-atriale knoop (SA knoop) is 'n groep spesiaal gewysigde spierselle wat in die wand van die regteratrium naby die opening van die boonste vena cava geleë is. Dit is in 'n noue verbinding met efferente senuwees wat die hart bedien. Die SA knoop is die pasaangeër van die hart. Die sametrekkingsgolf van elke hartklop het sy oorsprong in die SA knoop. Sowel senuwee- as chemiese prikkels het 'n invloed op hierdie spesiale spierselle en die hartritme word hier bepaal na gelang van die behoeftes van die liggaam. Die atrioventrikulêre knoop (AV knoop) is ook in die wand van die regteratrium geleë, aan die onderent van die skeidingswand tussen die twee atriums. Daar bestaan geen direkte verbinding tussen die sino-atrale knoop en die atrioventrikulêre knoop nie. Die prikkel van die SA knoop versprei langs die hartspiervesels tot by die AV knoop.

Die spierweefsel in die wande van die atriums en die ventrikels is nie met mekaar in verbinding nie, maar word deur 'n bindweefsellaag geskei. 'n Prikkel kan dus nie sonder meer van die atriums na die ventrikels versprei nie. Die enigste pad waarlangs prikkels van die atriums na die ventrikels kan gaan, is langs 'n bondel spesiale spierweefsel, bekend as die bondel van His, ter ere van 'n Duitse fisioloog, Wilhelm His. Hierdie bondel begin by die atrioventrikulêre knoop en verloop in die skeidingswand (septum) tussen die twee ventrikels. Dit verdeel in twee takke en verloop net onder die endokardium. By die punt van die hart gaan die een tak na die wand van die regterventrikel en die ander een verloop in die wand van die linkerventrikel. Hierdie twee takke eindig in 'n netwerk van fyn vesels, bekend as die vesels van Purkinje. Laasgenoemde versprei dwarsdeur die wande van die ventrikels en gelei prikkels baie vinniger as gewonde hartspiervesels. Senuwees van die simpatiese deel van die outonome senuweestelsel is met die bondel van His in verbinding.

Die hartsiklus, ook genoem die kardiale siklus, dui op die reeks veranderinge wat daar gedurende een hartklop in die hart plaasvind. Die hart van 'n gesonde volwasse persoon klop gemiddeld 72 maal per minuut. Elke hartklop duur dus ongeveer 0,8 s. Al die veranderinge moet dus in die bestek van hierdie kort tydperk plaasvind. Die sametrekking van enige deel van die hart word sistool genoem, terwyl die verslapping bekend staan as diastool.

Die algemene diastool is wanneer sowel die atriums as die ventrikels in 'n toestand van rus verkeer. Gedurende hierdie periode wat ongeveer 0,4 s duur, vloei bloed vanuit die twee vanae cavae em dier vier longare tot in die twee atriums en daarvandaan tot in die ooreenstemmende ventrikels. Die atriale sistool volg op die algemene diastool. Die sametrekking begin by die sino-atriale knoop en versprei waaiervormig oor die twee atriums sodat hulle feitlik gelyktydig saamtrek. Die openinge van die vanae cavae en die longare word toegedruk as gevolg van die sametrekking van die atriums, en die bloed wat nog in die atriums is, word in die ventrikels gedruk. Die wande van die ventrikels rek effens om die ekstra bloed te kan akkommodeer. Die atriale sistool duur 0,08 s. Onmiddellik ná die atriale sistool volg die ventrikulêre sistool, wat ongeveer 0,3 s duur. Die bondel van His speel hier 'n belangrike rol: as die prikkel toegelaat sou word om deur die wande van die atriums na die ventrikels te versprei, sou die bloed in die punt van die hart saamgedruk word. Nou versprei die prikkel langs die bondel van His en trek die ventrikels van hul punte af saam. Die trikuspidale en bikuspidale kleppe word gesluit en die bloed word uit die regterventrikel in die longslagaar en uit die linkerventrikel in die aorta gepomp. Ná die ventrikulêre sistool volg die ventrikulêre diastool, wat 0,025 s duur. Die twee ventrikels verslap gelyktydig, die druk in hulle daal vinnig en die bloed uit die longslagaar en aorta sou na die ventrikels terugvloei as dit nie was dat die halfmaanvormige kleppe in hierdie twee groot slagare toeslaan en dit verhoed nie. Die hele hart verkeer nou weer in diastool en is gereed vir die volgende siklus.

Elke ventrikel pomp ongeveer 70 cm³ bloed per slag uit. Vir sy grootte is die hart 'n merkwaardige orgaan. Die twee ventrikels pomp saam 5,9 dm³ bloed per minuut uit. Dit bedra 'n astronomiese volume bloed in 'n leeftyd. Tog rus elke atrium en elke ventrikel gedurende een siklus van 0,8 s meer as wat dit saamtrek.

Deur 'n stetoskoop op 'n persoon se bors te plaas kan mens die hartklop hoor: hierdie geluide word veroorsaak deur die sluiting van die mitrale en trikuspidale kleppe (die eerste klop) aan die begin van die saamtrekkingsfase (ook genoem die sistool) en die sluiting van die aortiese en pulmonale kleppe aan die einde van die saamtrekkingsfase (die tweede klop). Die laaste twee kleppe sluit nie presies gelyktydig nie en ervaarde waarnemers kan hoor dat die tweede klop uit twee komponente bestaan. Wanneer die kleppe vernou is, of nie volledig sluit nie, of indien daar enige ander vloeihindernisse of abnormale openings tussen die kamers van die hart is, kan 'n suisgeluid waargeneem word as gevolg van die onstuimige vloei van die bloed.

'n Persoon se pols, of hartslag, kan aan 'n aantal slagare in die liggaam gevoel word. Die bekendste is die polsslagaar, maar ander sluit in die halsslagaar, armslagaar, liesslagaar en enkelslagaar.

Die harte van vee, skape, varke, hoenders en ander pluimvee word in baie lande geëet. Harte word as afvalvleis beskou, maar, omdat dit 'n spier is, proe dit soos gewone vleis.

Die hart was histories deur sommige beskou as die setel van die siel en die orgaan wat verantwoordelik was vir menslike denke. Die Romeine het, byvoorbeeld, opgemerk dat die versnelling van die hartslag gewoonlik gepaard gaan met emosies soos vrees, liefde en opgewondenheid. Alhoewel dit vandag bekend is dat die hart niks met emosies en die denke uit te waai het nie, gebruik die mense steeds die term "hart" op 'n metaforiese wyse wanneer die liefde ter sake is. Wanneer dit op hierdie metaforiese wyse gebruik word, word dit dikwels geïllustreer as die simbool, ♥.

Die Asteke het ook die hart gebruik as 'n offerbewys tydens die opofferings van mense. Die priester het 'n klipmes gebruik om die hart te verwyder en dit op 'n klipaltaar te plaas as 'n offer aan die gode. Die grootste opoffering onder die heersing van Montezuma het die verwydering van meer as 12 000 vyandige soldate ingesluit.




</doc>
<doc id="25709" url="https://af.wikipedia.org/wiki?curid=25709" title="Inligting">
Inligting

Inligting (Engels: "information") is die resultaat wat verkry word as data versamel, verwerk, gemanipuleer en georganiseer word op so 'n manier dat dit die kennis van die ontvanger verryk.

"Inligting" as konsep het verskeie betekenisse wat wissel van alledaagse gebruik tot tegniese betekenisse. Algemeen gesproke verwys inligting na kommunikasie, beheer, data, vorm, instruksie, kennis, mening, verstandelike begrip, stimulus, patroon en voorstelling.

Daar is geen aktiwiteit in die samelewing waarby informasie nie betrokke is nie. Toe die mens begin besef wat hy met die kennis kon doen wat uit inligting voortspruit, het daar feitlik 'n kennisontploffing plaasgevind. Terwyl dit vroeër as vanselfsprekend aanvaar is, word inligting deesdae doeltreffend benut en in 'n verskeidenheid van dissiplines toegepas. 'n Onderskeid kan gemaak word tussen natuurlike inligting, afkomstig uit biologiese, fisiologiese en ander wetenskaplike prosesse, en geskepte inligting, wat deel uitmaak van tale, kodes en tegnieke. Die kwantitatiewe benadering tot inligting vind uiting in die inligtingsteorie, terwyl die hantering daarvan inligtingverwerking behels.

Feitlik al die kennis waaroor die mens beskik, word op die een of ander manier opgeteken en bewaar en gereeld hersien. Daarvan getuig die miljoene boeke, tydskrifte, foto's, magneetbande, diagramme, formules en kaarte oor die hele wêreld. Terwyl kennis vroeër hoofsaaklik beperk was tot klein groepe mense, waardeur hulle 'n groot voordeel bo ander gehad het, stel die toeganklikheid van kennis vandag enigeen daartoe in staat om dieselfde voordeel daaruit te trek. 

Met moderne kommunikasiemiddels soos posversending, telefoondienste, koerante en die radio- en televisienetwerke word inligting daagliks oorgedra en uitgeruil. Die waarde van sulke inligting word bepaal deur die mate van onsekerheid oor ŉ toestand of gebeurtenis wat opgeklaar of verminder word. 'n Berig wat lui "1 + 1 = 2", bevat eintlik nie inligting nie omdat daar min twyfel oor die antwoord bestaan. Die berig dat 'n oorwinning in ŉ wedstryd behaal is, bevat wel inligting aangesien 'n gelykopbeslissings of 'n nederlaag ook moontlik was, maar nie voorspel kon word nie. Om die waarde van die inligting te bepaal, moet die ontvanger bewus wees van die verskillende moontlikhede van die uitslag, anders kan hy nie die waarde van die inligting evalueer nie. Inligting oor toestande en gebeure word in numeriese en nie-numeriese inligting ingedeel en onder die versamelnaam data geklassifiseer. 

Numeriese data bevat hoofsaaklik syfers en tabelle, terwyl nie-numeriese data meer beskrywende gegewens bevat. Die data vorm deel van die verkryging, die oordra, die berging, verwerking en ontleding daarvan tot die uiteindelike handeling. Die verkryging van die data sluit onder meer in waarnemings en naslaanwerk. Deur middel van kommunikasie word die inligting oorgedra en die handeling kan gou plaasvind, of dit kan geliasseer en gebêre word vir latere gebruik. Die verwerking sluit onder meer in die berekening en samestelling van statistiek waaruit sekere gegewens bekend word. Die gegewens word dadelik gebruik of gebêre. Sulke data kan betrekking hê op enige faset van die wetenskap, die tegnologie, die handel of die politiek. Met insae in die inligting word dit ontleed, hetsy deur 'n rekenaar of die mens self, waaruit sekere afleidings by en beslissings gemaak kan word. 

Die kringloop, wat in wese neerkom op 'n wisselwerking tussen waarneming en handeling, het 'n patroon ontwikkel waarin navorsers begin belangstel het en wat aanleiding gegee het tot 'n studie bekend as die kubernetika. Daarvolgens toon al die verskillende inligtingdissiplines ŉ ooreenkoms ten opsigte van toestand, waarneming en reaksie. Inligting word in 'n verskeidenheid van dissiplines toegepas. Die suiwer wetenskap bestudeer inligting om meer te wete te kom oor die aard daarvan, waarnemings wat gedoen word en hoe dit oorgedra word. Wetenskaplikes lê hulle deurgaans toe op wat die hoeveelheid, betekenis en inhoud van inligting behels en probeer veral uitdrukking daarvoor vind in wiskundige terme. So is inligting meer verstaanbaar as dit kwantitatief (konkreet met syfers en vergelykings) voorgestel kan word. Op fisiologiese gebied kan inligting byvoorbeeld gebruik word in die senuweestelsel en die brein. Prikkels wat deur die senuweestelsel na die brein oorgesend word, verskaf waardevolle inligting oor die omgewing waarin die mens of dier verkeer. 

Die senuweestelsel word ondersteun deur kliere in die liggaam wat hormone afskei en waar- op sekere liggaamsdele reageer. Die inligting wat in die hormone vervat is, word op 'n biologiese wyse deur die betrokke orgaan vertolk op grond van die genetiese kode. In die samestelling van die kode speel aminosure 'n belangrike rol. Kombinasies van verskillende aminosure vorm afsonderlik herkenbare eiwitte, en die reaksie van 'n orgaan word bepaal deur die opname van eiwit deur die proses van stofwisseling. Stofwisseling kan ŉ fisiese reaksie tot gevolg hê, deur byvoorbeeld die spiere te laat saamtrek, of dit kan 'n meer subtiele, psigologiese (sielkundige) stimulus aan die brein verskaf. Dit is stimuli soos hierdie wat 'n mens se gemoedstemming bepaal of daartoe lei dat 'n mens 'n beslissing kan neem. Verder het inligting ook betrekking op die verskillende kommunikasiemetodes, wat insluit tale, gebare en kodes en deel vorm van die media. 

Die media omvat die middele en bedrywighede waardeur inligting verkry en oorgedra word. In sy primêre vorm word inligting verkry deur sintuiglike waarneming; so genoem na aanleiding van die mens se sintuie, naamlik reuk, smaak. gevoel, gehoor, gesig en selfs die mistieke sesde sintuig, te wete intuïsie. Waarneming behels verder ook ŉ verskeidenheid van aktiwiteite. So byvoorbeeld kan 'n persoon se optrede of 'n gebeurtenis bloot betrag word en 'n aantekening van die waarneming gemaak word sodat dit nie verlore gaan nie. Tydens ŉ optrede of gebeurtenis word daar dikwels sake opgehaal wat op ŉ bandopnemer vasgelê kan word. ŉ Voorbeeld van so 'n waarneming is die van 'n verslaggewer wat later ŉ verslag of 'n artikel moet skryf. Meer gevorderde aktiwiteite is dié van studente, navorsers en tegnici wat hulle toelê op die verkryging van inligting deur middel van wetenskaplike metodes. 

Dit sluit in die gebruik van instrumente, meting, eksperimente en berekeninge. In die handel bestudeer klerke en sakemanne op hulle beurt byvoorbeeld syfers en gegewens en maak aantekeninge daarvan vir gebruik as sake-inligting. Wanneer inligting oorgedra word, moet dit verstaanbaar wees of ten minste reg vertolk kan word. Die vereiste vir waardevolle inligting is dat dit onsekerheid kan opklaar en tot 'n handelinglei. Dit is byvoorbeeld belangriker vir iemand om te weet watter pryse hy vir sy produk op die verskillende markte kan behaal as wat die waarde van sy produk is. wat hy waarskynlik reeds weet. Die persoon moet ook op die hoogte van ander moontlikhede wees. 'n Aanduiding van 'n markprys sal nie vir hom veel beteken nie tensy hy bewus is daarvan dat hy ŉ hoër of laer prys kan ontvang. Die mees algemene wyse waarop inligting oorgedra word, is deur middel van taal. 

Die letters van die alfabet word so ingespan dat dit woorde en sinne met 'n bepaalde betekenis vorm. Benewens 'n taal kan inligting ook met behulp van simbole, seine en kodes verstrek word. Die oordra van inligting geskied deur kommunikasie, wat enigiets van 'n gebaar tot 'n berig wat per televisie oorgesend word, kan insluit. Nuusbriewe is byvoorbeeld 'n baie algemene kommunikasiemiddel. Dit word gewoonlik direk na iemand gestuur of 'n aantal daarvan word versprei. 

Daar is ook tydskrifte en boeke wat gereeld gepubliseer word en oor algemene onderwerpe of oor gespesialiseerde vakrigtings handel. Die tegnologie bied ook die telefoon, die radio, die rolprent, televisie en rekenaars. Die telefoon is grotendeels verantwoordelik vir die rewolusie in kommunikasie omdat verdere ontwikkeling daaruit voortgespruit het. Die radio het die voordeel bo die telefoon dat dit meer mense kan bereik. Rolprente is weer kragtiger as die radio omdat dit oudiovisuele inligting verskaf. Televisie is egter die kragtigste omdat dit die groot dekkingsgebied van die radio met die oudiovisuele vermoë van rolprente kombineer. By rekenaars word inligting per datalyn van een plek na 'n ander oorgestuur.

Die Amerikaner C.E. Shannon het inligting op 'n wiskundige wyse benader en dit, net soos massa of energie, as 'n fisiese eenheid beskou. Hy het die bis gebruik om ŉ inligtingdeeltjie mee voor te stel. Daarvolgens bevat een bis die inligtinginhoud van 'n binêre keuse (keuse uit twee moontlikhede, wat voorgestel word deur die binêre syfers 0 en 1). Terwyl 1 bis 2 moontlikhede bevat (0,1), verskaf 2 bisse saam 4 keuses, naamlik 00, 01,10, 11. Met "n"-bisse is daar 2 moontlikhede, want 3 bisse het byvoorbeeld 2³ = 8 moontlike kombinasies, 4 het 2⁴ = 16, ensovoorts. 

Wanneer 'n keuse tussen die twee moontlikhede van 'n bis gemaak word, is die waarskynlikheid dat ŉ mens een van hulle gaan kies, ewe groot. Die waarskynlikheid (p) van 'n keuse tussen 0 en 1 is dan p = ½. Gewoonlik bevat 'n inligtingbron meer as een bis, en om die inligtinginhoud te bepaal, moet die moontlikhede van elke bis afsonderlik beskou en 'n gemiddelde opgestel word. Die gemiddelde inligtinginhoud word die inligtingentropie (H) van 'n bron genoem. 

Dit is minimaal (H = 0) indien 1 van die bisse 1 en die ander elk 0 is, en andersom, as 1 bis 0 is terwyl die ander elk 1 is. H is maksimaal as 0 en 1 eweredig tussen die bisse voorkom (p = ½). Hierdie teorie word geïllustreer deur die speletjie waar iemand byvoorbeeld aan iets dink en die ander deelnemers deur middel van 20 vrae probeer vasstel wat dit is. Elke vraag moet beantwoord word met 'n "ja" of " nee". Na aanleiding van die inligtingsteorie kan die waarskynlikheid wat elke antwoord oplewer, enigiets van 0 tot 1 wees. 

As dit egter 'n ½ is, is die inligtinginhoud maksimaal. Om die meeste inligting te bekom, moet die vrae dus so gestel word dat die waarskynlikheid vir 'n ja- of nee antwoord ewe groot is. Wanneer die deelnemers byvoorbeeld vasgestel het dat daar 'n stad in 'n Afrikaland ter sprake is, sal ŉ goeie vraag, byvoorbeeld of dit suid van die ewenaar geleë is, die kontinent vir die deelnemers in min of meer ewe waarskynlike dele verdeel. As die antwoord dan "ja" is, sal die volgende vraag of dit noord van die Limpoporivier geleë is, die suidelike deel van Afrika weer eens in 2 moontlike helftes deel. Indien die moontlikhede aanhoudend in ewe waarskynlike helftes onderverdeel kan word, sal die vraestellers waarskynlik met 20 vrae kan vasstel watter stad dit is. Met hierdie metode kan 2²º (1 048 576) moontlikhede in 'n baie kort tyd ondersoek word. Met 'n aanduiding van die hoeveelheid en inhoud wat inligting behels, het Shannon hom toegelê op die spesifieke probleme wat betrokke is by kodering, die oordra daarvan en dekodering. Daar is min of meer 'n vaste patroon waarvolgens enige inligting oorgedra word. Van die oorsprongbron word informasie gewoonlik omgesit in ŉ kodevorm. Kodering kan die modulasie van 'n radiosein, die omsetting van 'n taal in 'n kode of die binêre kodering in rekenaars insluit. Daarna word dit deur 'n medium of kanaal oorgedra en by ontvangs word dit weer gedekodeer. Die meeste aandag word voortdurend aan tyd en foute bestee. Die tyd word beperk deur die kapasiteit van 'n kanaal, dit wit se die maksimum aantal bisse per sekonde wat die kanaal kan hanteer.

Die kapasiteit sowel as die transmissiesnelheid is eweredig aan die bandwydte van ŉ kanaal, wat die verskil is tussen die hoogste en laagste aantal bisse wat per sekonde in 'n kanaal oorgesend kan word. Terwyl die oordra van binêre kodes in 'n rekenaar byvoorbeeld plaasvind, is daar dikwels steurings (afkomstig uit die elektriese netwerk) aanwesig wat foute in die informasie laat voorkom. Waar 2 bisse, byvoorbeeld 00 oorgestuur word, kan dit maklik aan die ander kant ontvang word as 01,10 of selfs 11, wat almal geldige variasies van 'n 2-biskode is. am dit te voorkom, kan die pariteit (binêre som) van die 2 bisse gebruik word om 'n 3-biskode op te stel. Die reëls vir ŉ binêre som is as volg:

0 + 0 = 0

0 + 1 = 1

1 + 0 = 1

1 + 1 = 0

Die 4 moontlike 2-biskodes, 00, 01,10, 11, word dan 000, 011, 101 en 110. 'n Steuring in die kanaal wat veroorsaak dat die kode 000 as 001, 010 of 100 daar uitsien, se fout sal dadelik herken word. Dubbele foute kan moeiliker opgespoor word en vereis ingewikkelder metodes. So word telekskodes byvoorbeeld uit ŉ 7-biskode, waarin daar altyd 3 nulle en 3 ene moet wees, saamgestel. Die kode 0001 1 00 sal dus ongeldig wees. Volgens 'n ander metode word 'n sein 2 maal na mekaar oorgestuur en met mekaar vergelyk. Dit is onwaarskynlik dat die fout herhaal word aangesien steurings neig om heeltemal willekeurig voor te kom. Steurings veroorsaak dikwels ook dat daar oortolligheid plaasvind waardeur 'n 2-biskode, byvoorbeeld 01, as 101 ontvang word. Enige metode waarvolgens foute en oortolligheid uitgeskakel word, neem meer tyd in beslag. Vir die doeltreffendste oordrag word die normale sendtyd plus foutvoorkomingstyd teen die van die normale sendtyd plus die foutopsporingstyd uitgespeel.

Soos die benaming aandui, behels dit die hantering van inligting met die doel om sekere resultate te behaal, hetsy numeries of andersins. Om eenvormigheid te verkry, word informasie in kode omgesit wat vir die mens sowel as rekenaars van betekenis is, omdat daar toenemend op rekenaars gesteun word in die uitvoering van informasieverwerkings. 'n Ander woord daarvoor is dataverwerking, en dit is oorkoepelend ten opsigte van berekenings sowel as die samevoeging en sortering van gegewens. Vir kodering tydens dataverwerking het die bis as fundamentele eenheid vir informasiedeeltjies inslag gevind. Om die bis voor te stel, word die binêre notasie (0,1) gebruik en na gelang van 'n voorafgaande keuse kan die bis of 0, of 1 wees. Die bis is tweeledig van aard, in die sin dat dit enersyds ŉ gemaklike formaat vir die omskakeling van letters en syfers tot binêre kodes verskaf en andersyds deur 'n rekenaar vertolk kan word.

Vir die omsetting van syfers kan ŉ 4-biskode byvoorbeeld gebruik word. So word die syfer 0 in die kode as 0000 voorgestel, 1 as 0001, en 2 as 0010, 3 as 001 1, 4 as 0100, 5 as 0101, 6 as 0110, 7 as 0111, 8 as 1000 en 9 as 1001. Omdat 0 volt deur 'n elektroniese rekenaar as 0, en 1 volt as 1 aanvaar word, vind die mens en die rekenaar aansluiting by mekaar. Op dieselfde wyse is daar ten opsigte van die alfabet onder meer die ASCI ("American Standard for Coding of Information") geformuleer waar die letters met behulp van ŉ 8-biskode gekodeer word. Die letter A word byvoorbeeld verteenwoordig deur die 8-biskombinasie 01 00 0000. Met behulp van hierdie kodes word rekenaars gebruik vir die uitvoering van 'n oneindige aantal take wat die mens van baie beslommernisse onthef, omdat die roetine wat verbonde is aan dataverwerking veeleisend en vervelig kan wees. 

Waar inligting vroeër op 'n tydrowende manier op papier verwerk is, word dit nou ingetik op die sleutelbord van 'n rekenaar, wat die inligting dikwels net so vinnig kan verwerk as wat die operateur dit kan invoer. Hieruit tree die fundamentele beginsel van invoer/uitvoer na vore tesame met die gedagte van die sogenaamde "black box". Die benaming " black box" spruit uit die metode waarvolgens 'n sekere begrip of gegewe deur 'n vierkantige blokkie (op papier) voorgestel en geïdentifiseer word sodat dit in kombinasie met ander soortgelyke voorstellings byvoorbeeld die verskillende stadiums van ŉ proses op papier voorstel. Hiervolgens kan enige bewerking gesien word as 'n stelsel van inset/verwerking/uitset. 

As 'n sakrekenaar, soos die wat op skool gebruik is, volgens hierdie begrip benader word, kan die probleem wat aan 'n leerling gestel word (byvoorbeeld wat die som van twee getalle is), as die inset dien wanneer dit aan die rekenaar gevoer word. Die rekenaar doen dan die berekening (verwerking) en die antwoord dien as die uitset. Op dieselfde manier kan groter rekenaars benader word. Gegewens wat op die sleutelbord ingetik word, dien as die inset. As die rekenaar 'n bewerking doen, deur byvoorbeeld die gegewens alfabeties te rangskik, word dit beskou as die verwerk ing. Die alfabetiese lys wat die rekenaar verskaf, staan dan bekend as die uitset. 

Die rangskikking word tydens die uitvoering van 'n rekenaarprogram gedoen, wat in werklikheid maar ŉ stel instruksies is waarop die rekenaar reageer. 'n Rekenaar het voorts die belangrike eienskap dat dit besluite kan neem (decision making). In ooreenstemming met sy program kan die rekenaar, wanneer dit voor 'n keuse gestel word, die keuse maak na gelang dit oor 'n vooraf geformuleerde antwoord beskik. Terwyl verwerkings soos hierdie op 'n stelsel van dokumentasie gerig is, vind informasieverwerking ook toepassing op ander gebiede.

Een daarvan is die kubernetika, ook genoem sibernetika, wat hom besig hou met inligtingverwerking en kontrole by mense, diere, toestelle en masjiene. Lewende organismes of toestelle word gesien as georganiseerde sisteme wat in verhouding tot invloede van buite staan. Wanneer so 'n sisteem byvoorbeeld 'n impuls of steuring ontvang, sal dit daarop reageer. Met sogenaamde terugkoppeling (feedback) word 'n gedurige balans van die sisteem gehandhaaf, want sodra daar 'n afwyking ontstaan, word dit waargeneem en die balans in 'n reaksie herstel. Hieruit het 2 dissiplines, te wete die sisteemtegniek en sisteemanalise, ontstaan. Sisteemtegniek word geïllustreer deur die werking van 'n vlugnabootser waarmee vlieëniers opgelei word.

Die simulator dwing die gesimuleerde vliegtuig byvoorbeeld van koers af en die vlieënier, wat dit waarneem, stel die toestand reg deur 'n stuurstok te gebruik. Hierdie reëltegniek word ook gevind by outomate, servostelsels en ander kontrolesisteme. In sisteemanalise word daar op inligting gesteun vir doelbepaling en besluitneming. Deur middel van 'n kwantitatiewe benadering word daar onder meer in operasionele navorsing op ondervinding, berekenings en vooruitskatting staatgemaak wanneer groot ingenieursprojekte aangepak word. Verder is daar in die opsig ook ŉ stelselontleding, inset- en uitset-analise, waarskynlikheidsberekening en prestasie-evaluering.



</doc>
<doc id="25711" url="https://af.wikipedia.org/wiki?curid=25711" title="Genetiese manipulasie">
Genetiese manipulasie

Genetiese manipulasie, ook genetiese ingenieurswese of genetiese modifikasie genoem, is die direkte manipulasie van die gene van 'n organisme deur biotegnologie. Dit is 'n stel tegnologieë wat gebruik word om die genetiese samestelling van selle te verander, insluitend die oordrag van gene binne en oor spesiegrense om verbeterde of nuwe organismes te produseer. Nuwe DNS word verkry deur die genetiese materiaal wat van belang is, met behulp van rekombinante DNS-metodes te isoleer en te kopieer, of deur die DNS kunsmatig te sintetiseer. 'n Konstruk word gewoonlik geskep en gebruik om hierdie DNS in die gasheerorganisme in te voeg. Die eerste rekombinante DNS-molekule is in 1972 deur Paul Berg gemaak deur DNS van die aapvirus SV40 met die lambda-virus te kombineer. Sowel as om gene in te voeg, kan die proses gebruik word om gene te verwyder, of "uit te klap". Die nuwe DNS kan willekeurig ingevoeg word, of op 'n spesifieke deel van die genoom gerig word.

Genetiese ingenieurswese is op verskeie terreine toegepas, waaronder navorsing, medisyne, industriële biotegnologie en landbou. In navorsing word GGO's gebruik om geenfunksie en uitdrukking te bestudeer deur verlies aan funksie, toename in funksie, opsporing en ekspressie. Deur gene wat verantwoordelik is vir sekere toestande uit te slaan, is dit moontlik om diere-modelorganismes van menslike siektes te skep. Sowel as die vervaardiging van hormone, entstowwe en ander geneesmiddels kan genetiese ingenieurswese genetiese siektes deur geneterapie genees. Dieselfde tegnieke wat gebruik word om medisyne te vervaardig, kan ook in industriële toepassings gebruik woord, soos die vervaardiging van ensieme vir wasmiddel, kaas en ander produkte.

Herbert Boyer en Stanley Cohen het in 1973 die eerste geneties gemodifiseerde organisme gemaak, 'n bakterie wat weerstandig is teen die antibiotikum kanamisien. Die eerste geneties gemodifiseerde dier, 'n muis, is in 1974 geskep deur Rudolf Jaenisch, en die eerste plant is in 1983 geproduseer. In 1994 is die Flavr Savr-tamatie vrygestel, die eerste gekommersialiseerde geneties gemodifiseerde voedsel. Die eerste geneties gemodifiseerde dier wat gekommersialiseer is, was die GloFish (2003) en die eerste geneties gemodifiseerde dier wat vir voedselgebruik goedgekeur is, was die AquAdvantage-salm in 2015.

Die skep van 'n GMO is 'n meerstapproses. Genetiese ingenieurs moet eers kies watter geen hulle in die organisme wil plaas. Dit word aangedryf deur die doel van die resulterende organisme en is gebou op vroeëre navorsing. Genetiese toetse kan uitgevoer word om moontlike gene te bepaal en dan verdere toetse wat gebruik word om die beste kandidate te identifiseer. Die ontwikkeling van tegnieke soos genoomvolgordetoetse het dit baie makliker gemaak om geskikte gene te vind. 

Die volgende stap is om die kandidaatgeen te isoleer. Die sel wat die geen bevat, word oopgemaak en die DNS word gesuiwer. Die geen word geskei deur beperkingsensieme te gebruik om die DNS in fragmente op te sny of polimerase-kettingreaksie (PKR) om die geensegmente te vermenigvuldig. Hierdie segmente kan dan deur gel-elektroforese onttrek word. As die gekose geen of die genoom van die skenkerorganisme goed bestudeer is, kan dit reeds vanaf 'n genetiese biblioteek toeganklik wees. As die DNS-volgorder bekend is, maar geen kopieë van die geen beskikbaar is nie, kan dit ook kunsmatig gesintetiseer word. Sodra die geen geïsoleer is, word die geen in 'n plasmied geligereer wat dan in 'n bakterie geplaas word. Die plasmied word vermenigvuldig wanneer die bakterieë verdeel, en verseker dat onbeperkte kopieë van die geen beskikbaar is.

Voordat die geen in die teikenorganisme ingevoeg word, moet dit met ander genetiese elemente gekombineer word. Dit sluit in 'n promotor- en terminator-streek, wat transkripsie begin en beëindig. 'n Selekteerbare merkergeen word bygevoeg, wat in die meeste gevalle antibiotiese weerstand bied, sodat navorsers maklik kan bepaal watter selle suksesvol getransformeer is. Die geen kan ook op hierdie stadium verander word vir beter uitdrukking of effektiwiteit. Hierdie manipulasies word uitgevoer met behulp van rekombinante DNS-tegnieke, soos beperkingsvertering, ligasies en molekulêre kloning. 

Daar is 'n aantal tegnieke wat gebruik word om genetiese materiaal in die gasheergenoom in te voeg. Sommige bakterieë kan van self vreemde DNS opneem. Hierdie vermoë kan in ander bakterieë deur spanning veroorsaak word. Die geabsorbeerde DNS kan óf met die genoom integreer óf as buite-chromosomale DNS bestaan. DNS word gewoonlik met behulp van mikro-inspuiting in dierselle ingevoeg, waar dit direk in die kern van die sel ingespuit kan word, of deur middel van virusse.

By plante word die DNS dikwels ingevoeg met behulp van bakteriële rekombinasie. Ander metodes sluit in biolisties, waar deeltjies van goud of wolfram met DNS bedek word en dan in jong plantselle geskiet word, en elektroporasie, wat die gebruik van 'n elektriese skok behels om die selmembraan deurlaatbaar te maak vir plasmied-DNS.

Aangesien slegs 'n enkele sel met genetiese materiaal getransformeer word, moet die organisme uit daardie enkele sel hergenereer word. By plante word dit bewerkstellig deur weefselkultuur te gebruik. By diere is dit nodig om seker te maak dat die ingevoegde DNS in die embrioniese stamselle teenwoordig is. Bakterië bestaan ​​uit 'n enkele sel en reproduseer klonaal, sodat wedergeboorte nie nodig is nie. Selekteerbare merkers word gebruik om transformeerde- van ongetransformeerde selle maklik te onderskei, en 'n aantal strategieë is ontwikkel om die merker van die volwasse transgeniese plant te verwyder.

Verdere toetse word gedoen om te bevestig dat 'n organisme die nuwe geen bevat. Die teenwoordigheid van die geen waarborg nie dat dit op gepaste vlakke in die teikenweefsel uitgedruk sal word nie, sodat metodes wat die geenprodukte (RNS en proteïen) soek en meet, ook gebruik word.

Die nuwe genetiese materiaal kan willekeurig in die gasheergenoom ingevoeg word of op 'n spesifieke plek geteiken word deur tegnieke soos TALEN en CRISPR / Cas9 te gebruik.

Kritici, soos Greenpeace, het op verskeie gronde beswaar gemaak teen die gebruik van genetiese ingenieurswese, insluitend etiese, ekologiese en ekonomiese probleme. Baie van hierdie probleme behels GG-gewasse of voedsel wat daaruit geproduseer word, of dit veilig is en watter uitwerking dit op die omgewing sal hê. Hierdie kontroversies het gelei tot hofsake, internasionale handelsgeskille en protesoptogte en tot beperkende regulering van kommersiële produkte in sommige lande.

Beskuldigings dat wetenskaplikes 'God speel' en ander godsdienstige kwessies, word van die begin af aan die tegnologie toegeskryf. Ander etiese kwessies wat geopper word, is die patentering van lewe, die gebruik van intellektuele eiendomsregte, die etikettering van produkte, die beheer van die voedselvoorraad en objektiwiteit van die reguleringsproses. Alhoewel daar twyfel geopper is, het die meeste studies bevind dat die groei van GG-gewasse voordelig vir die boere is. 
Die "vloei" van gene tussen GG-gewasse en versoenbare plante, tesame met 'n toenemende gebruik van selektiewe onkruiddoders, kan die risiko vir die ontwikkeling van "superonkruid" verhoog. Ander omgewingsvraagstukke behels die potensiële impak op nie-teiken organismes in, insluitend grondmikrobes, en 'n toename in sekondêre en weerstandbiedende insekplae. Baie van die omgewingsimpakte op GG-gewasse kan baie jare neem om te begryp, en kom ook voort in die konvensionele landboupraktyke. Met die kommersialisering van geneties gemanipuleerde visse is daar kommer oor wat die gevolge vir die omgewing sal wees as hulle ontsnap.

Daar is drie belangrikste kommer oor die veiligheid van geneties gemanipuleerde voedsel: of dit 'n allergiese reaksie kan veroorsaak; of die gene van die voedsel na menslike selle kan oordra; en of die gene wat nie vir menslike verbruik goedgekeur is nie, na ander gewasse kan strek. Daar is 'n wetenskaplike konsensus dat voedsel wat tans uit GG-gewasse beskikbaar is geen groter risiko vir menslike gesondheid inhou as konvensionele voedsel nie, maar dat elke GG-voedsel voor die inleiding van geval tot geval getoets moet word. Nietemin, is die publiek baie minder geneig as wetenskaplikes om GG-voedsel as veilig te beskou.



</doc>
<doc id="25721" url="https://af.wikipedia.org/wiki?curid=25721" title="Aandaggebrek-hiperaktiwiteitsteuring">
Aandaggebrek-hiperaktiwiteitsteuring

Aandaggebrek-hiperaktiwiteitsteuring (AGHS, in Engels "Attention Deficit Hyperactivity Disorder"), voorheen aandaggebreksindroom (AGS) en aandagafleibaarheidsindroom genoem, word grootliks beskou as 'n neurologiese steuring wat omtrent 5% van die wêreld se bevolking affekteer. Dit ontstaan reeds in die vroeë jare van 'n kind. Dit word geklassifiseer as patrone van aanhoudende verloor van aandag en/of hiperaktiwiteit, dit word gewoonlik verbind aan vergeetagtigheid en min beheer oor eie impulsiwiteit. AGHS word tans beskou as 'n toestand waarvoor daar geen mediese geneesmiddel is nie.

AGHS word meestal gediagnoseer in kinders en gedurende die afgelope dekade is dit ook toenemend in volwassenes gediagnoseer. Omtrent sestig persent van kinders wat daarmee gediagnoseer word, skud dit af teen volwassenheid. Studies het ook bewys dat dit oordraagbaar is deur familielede van geslag tot geslag. Hoewel geglo word dat die meerderheid gevalle van AGHS geneties van aard is, word ongeveer 'n vyfde veroorsaak deur breinskade van stres en ander fisieke gebeurtenisse gedurende swangerskap en direk na geboorte.




</doc>
<doc id="25725" url="https://af.wikipedia.org/wiki?curid=25725" title="Pous Damasus I">
Pous Damasus I

Damasus I was die 37ste pous van die Rooms-Katolieke Kerk.

Pous Damasus I is in 304 waarskynlik in die stad Idanha-a-Nova (Lusitania, Hispania) wat tans in Portugal is of in Guimarães (tans in Portugal) in Gallaecia (nou Galicië, Spanje) gebore, die seun van 'n Spaanse priester met die naam Antonius. Sy ma se naam was Laurentia. Op 1 Oktober 366 volg hy Pous Liberius op en regeer tot sy dood op 11 Desember 384. Hy word opgevolg deur Pous Siricius. Die naam ‘Damasus’ beteken “van Diamant”.

Aanhangers van Pous Liberius het die diaken Ursinus as teenpous gekies en geweld en bloedvergieting gebruik om te probeer om hom op die troon van St. Pieter te plaas. Die stadsprefek van Rome Vettius Agorius Praetextatus het Damasus as die wettige pous erken en Ursinus na Keulen verban. Ursinus is later toegelaat om na Milaan terug te keer, maar hy is verbied om naby Rome te kom. Die teenpous het volgehou om Damasus te bekamp en self 'n klag van owerspel teen hom gebring in 378, maar Damasus is deur keiser Gratianus vrygespreek asook deur 'n sinode van 44 biskoppe wat in Rome plaasgevind het en waar sy aanklaers geëkskommuniseer is. Baie mense in die heidense en Christense gemeenskap het Damasus gesien as 'n man met meer wêreldse ambisie as herderlike eienskappe. Sy vermaaklikheidsin was berug weens sy uitspattigheid. Sy kritici het hom “die vroumense se oorblaser” genoem.

Pous Damasus het die Roomse geloof sterk verdedig. Tydens twee sinodes in Rome in 368 en 369 het hy Apollinarisme en Masedonianisme veroordeel en hy het ook gesante gestuur na die Raad van Konstantinopel in 381 wat teen die ketterye betoog het. Tydens die sinode van Rome in 369 is Auxentius, die Ariaanse biskop van Milaan afgeset, maar hy het aangebly tot sy dood in 374 toe hy opgevolg is deur St. Ambrosius. Die ketter Priscillian, wat deur die Raad van Saragossa in 380 veroordeel is, het vergeefs probeer appelleer by Damasus.

Damasus het Hieronimus van Stridon opdrag gegee om die Bybel te hersien en dit het aanleiding gegee tot die totstandkoming van die beroemde Latynse Bybel, die Vulgaat wat die vorige een, die Vetus Latina vervang het. Die Vulgaat is 'n nuwe vertaling uit Hebreeus eerder as die bestaande Griekse Septuagint. Hieronimus het ook die Kanon van die Nuwe Testament vasgestel.

Tydens sy pontifikaat het keiser Theodosius I sy beroemde edik “De fide Catholica” (27 Februarie 380) uitgevaardig, wat bepaal het dat die evangelie wat Petrus aan die Romeine gebring het, die staatsgodsdiens is en dat Damasus die hoof van die kerk is.

Toe Illirium in 379 van die Westerse Ryk afgesky is, het Damasus dadelik 'n Apostoliese vikarus in die persoon van biskop Ascholius van Thessalonika daarheen gestuur om sy gesag daar te vestig. Damasus het ywerig gewerk aan die versterking van die heerskappy van die biskop van Rome as die hoof van die kerk. Die toename van die mag van die pous het gelei tot groter prag en praal, iets wat veral deur Hieronimus veroordeel is. Die keiser Valentianus het op 29 Julie 370 selfs 'n edik uitgevaardig waarin kerklikes en monnikke (later ook biskoppe en nonne) verbied is weduwees en wese lastig te val oor gawes en erflatings.

Damasus het die kerk San Lorenzo in Damaso laat herstel en deeglike huisvesting vir die Vatikaanse Argief verskaf. Hy het die basiliek van Sebastianus laat bou asook die Via Ardeatina tussen die begraafplase van Callixtus en Domitilla. In laasgenoemde is hy volgens die Liber Pontificalis begrawe saam met sy ma en sy suster.

Damasus het verskeie konsilies bymekaargebring, nl.:

Damasus word as heilige vereer in die Rooms-Katolieke Kerk. Hy is die beskermheilige teen griep. Sy feesdag is op 11 Desember.



Saamgestel uit die , , en wiki’s.


</doc>
<doc id="25737" url="https://af.wikipedia.org/wiki?curid=25737" title="Kanadese dollar">
Kanadese dollar

Die Kanadese Dollar (ISO 4217-kode: CAD) is die amptelike geldeenheid van Kanada. Gewoonlik word afkortings soos die dollar-teken $ of C$ of CAD$ gebruik om na die Kanadese Dollar te verwys en dit van ander lande se dollar-geldeenhede te onderskei.

Terwyl die "International Organization for Standardization (ISO)" se kode CAD (drie letters sonder monetêre simbole) algemeen gebruiklik is, is daar ook ander afkortings en simbole soos C$ (wat deur die Kanadese regering volgens "The Canadian Style Guide" aanbeveel en ook deur die Internasionale Monetêre Fonds gebruik word), Can$ en CDN$ (volgens "Editing Canadian English") vir die Kanadese geldeenheid.

Die Kanadese Dollar word in 100 sent opgedeel. Die Kanadese Dollar is die monetêre basis vir die Kanadese ekonomie, en alle munte word deur die Koninklike Kanadese Munt geslaan, terwyl die "Canadian Bank Note Company" en "BA International Inc" alle banknote in opdrag van die "Bank of Canada/Banque du Canada" druk.

Die geskiedenis van Kanada se geldeenheid weerspieël die verswakkende ekonomiese bande met die Verenigde Koninkryk en die belangrikheid van sy toenemende handel met die Verenigde State. Die relatief sterk handelsbande met die VSA was ook 'n beslissende faktor by Kanada se besluit in die 1850's om ten spyte van Britse opposisie eerder die dollar as amptelike geldeenheid te kies as die pond. Nogtans het sowel Amerikaanse asook Britse muntstukke tot by die 1930's naas die nasionale Kanadese banknote en muntstukke 'n wettige betaalmiddel in Kanada gebly.

Die ekonomiese invloed van die VSA het ook Kanada se wisselkoersbeleid oorheers: Gedurende die 19de en vroeë 20ste eeu het albei lande die goudstandaard gehandhaaf en hul geldeenhede gevolglik teen pariteit verhandel. Vanweë die afwykende struktuur van Kanadese uitvoere - die land is in teenstelling met die VSA nogal 'n beduidende uitvoerder van verwerkte goedere - en die noodsaaklikheid om sy eie ekonomiese doelwitte met 'n onafhanklike makro-ekonomiese beleid te bereik - het Kanada in 1950 en 1970 die voorkeur aan 'n fluktuerende wisselkoers gegee. In September 2007 het die Kanadese dollar - net soos in 1976 - weer teen pariteit met die Amerikaanse dollar verhandel.




</doc>
<doc id="25738" url="https://af.wikipedia.org/wiki?curid=25738" title="Okanagan">
Okanagan

Okanagan, wat ook as Okanagan Valley en soms as Okanagan Country bekend staan, is 'n gewes in die Wes-Kanadese provinsie Brits-Columbië met 'n oppervlakte van 20 829 vierkante kilometer (sensusgebied van "Statistics Canada") en 'n bevolking van 297 601 (2001). Die gebied behels die bekken van die Okanagan-meer en die Kanadese deel van die Okanagan-rivier, en sy belangrikste stad is Kelowna. 

Okanagan is een van die warmste gebiede in Kanada en 'n gewilde bestemming vir bootvaarders en ander watersportentoesiaste, asook 'n geskikte gebied vir skisport, stappers en vrugtebou. Okanagan het intussen ook bekendheid verwerf vanweë sy wynboubedryf. 

Die Okanagan-vallei is die tuisland van die Okanagan, 'n Eerste Nasie van die Binnelandse Salish-volke wat as 'n volk van jagters en versamelaars met wildsvleis, bessies en wortels as hulle stapelvoedsel. Hulle het daarnaas ook na die noorde en suide getrek om vis (veral salm) te vang en handel met ander nasies te dryf. Die volke van die "Okanagan Nation Alliance" is vandag onafhanklike nasies wat voordeel trek uit die natuurlike hulpbronne en toerismebedryf in die gebied. Die jaarlikse vergadering in Augustus is 'n fees wat die voortbestaan van die oorspronklike Okanagan-leefwyse en kultuur vier.

In 1811 het die eerste Blanke pelshandelaars, 'n ekspedisie wat vanuit Fort Okanogan in noordwaartse rigting getrek het, hulle in Okanagan gevestig en 'n buitepos van die "Pacific Fur Company" by die samevloeiing van die Okanagan- en Columbia-riviere gestig. Binne vyftien jaar het pelshandelaars 'n handelsroete deur die vallei gevestig om goedere tussen die Thompson-gebied en die Columbia-rivier te vervoer. Hierdie handelsroete het tot by die jaar 1846 bestaan, toe die 49ste breedtegraad in die Oregon-verdrag as grens tussen Brits-Noord-Amerika en die Verenigde State wes van die Rotsgebergte vasgelê is. Die nuwe grenslyn het dwarsdeur die vallei geloop. Om nie aan die betaling van doeanegelde onderhewig te wees nie, het Britse handelaars 'n roete deur die Fraser Canyon en langs die Thompson-, Nicola-, Coldwater- en Fraser-rivier na Fort Langley gekies wat Fort Okanogan verbygesteek het. Fort Okanogan was destyds in besit van die "Hudson's Bay Company" wat vroeër met die "Northwest Company" saamgesmelt het nadat die laasgenoemde die "Pacific Fur Company" gekoop het. Vir sowat 'n dekade lank het geen vreemdelinge meer 'n besoek aan die Okanagan-vallei afgelê.

Met die stigting van 'n Oblate-sendingstasie deur Vader Charles Pandosy in die gebied van die huidige Kelowna het die eerste Europese setlaars hulle in 1859 in die streek gevestig. In die volgende dekades het honderde veetelers op nuwe plase in die omgewing van die Okanagan-meer kom woon. Die goudstormloop van Fraser Canyon in 1858 het tot die vestiging van meer mense in Okanagan gelei, en 'n aantal Amerikaanse prospekteerders het hul kleims in die omgewing van die Suid-Okanagan- en Similkameen-valleie begin afsteek waar hulle op sommige plekke op goud en koper afgekom het. Die ontwikkeling van die mynboubedryf in die suidelike Okanagan-gebied het meer boere en kleiner ondernemings uit die dienstesektor gelok.

Alhoewel Okanagan vandag bekend staan vir sy vrugtebedryf, moes vrugteboere aanvanklik teen baie moeilikhede stry. Die eerste kommersiële appelboorde is in 1892 aangelê, maar vanweë 'n aantal teenslae het die bedryf eers in die 1920's werklik op dreef gekom. Die aanvraag na vervoergeriewe vir vrugte en ander plaaslike produkte het die aanleiding vir die inbedryfstelling van stoombote op die Okanagan-meer gegee - die "S.S. Aberdeen" in 1886, en die "S.S. Sicamous" en "S.S. Naramata" in 1914. Die twee laasgenoemde het as 'n toeristeattraksie in Penticton oorleef.

In die tweede helfte van die 20ste eeu het verskeie ondernemings begin om plaaslike hulpbronne te ontgin soos byvoorbeeld bosbou in Princeton. Die snelste groeiende bedrywe in Okanagan is tans eiendomme, toerisme en aftreeoorde, terwyl daar ook steeds meer vrugteboorde met wynplase en wingerde vervang word. 

Die vallei het danksy die sonnige klimaat, sy mere en toeristeaantreklikhede rondom die wynbedryf tot 'n gewilde bestemming vir toeriste en afgetredenes ontwikkel. Gedurende die oesseisoen is Okanagan 'n magneet vir rondtrekkende landbouwerkers uit veral Québec en Meksiko wat in trekarbeiderskampe gehuisves word.


</doc>
<doc id="25740" url="https://af.wikipedia.org/wiki?curid=25740" title="Geelblom-bloudissel">
Geelblom-bloudissel

Die geelblom-bloudissel ("Argemone mexicana") is 'n indringerplant in Suid-Afrika. Die plant is inheems aan Wes-Indië en moontlik ook aan Sentraal-Amerika en Florida. Dit is ook 'n indringerplant in Indië, Nepal, Bangladesj, Meksiko en op Fiji en Mauritius. Die sade bevat die alkaloïede sanguinarien en dihidrosanguinarien en is baie giftig. Besoedeling van olie wat as voedsel gebruik word met hierdie sade lei tot gesondheidsprobleme soos edeem en gloukoom.

Sy beweidingskapasiteit is gering:




</doc>
<doc id="25741" url="https://af.wikipedia.org/wiki?curid=25741" title="Pous Siricius">
Pous Siricius

Siricius was die 38ste pous van die Rooms-Katolieke Kerk.

Pous Siricius is 'n Romein, die seun van Tiburtius waarskynlik gebore in die jaar 334. Op 17 Desember 384 volg hy Pous Damasus I op en regeer tot sy dood op 26 November 399. Hy was die eerste biskop van Rome wat die titel Pontifex Maximus (Pous) gedra het. Hy word opgevolg deur Pous Anastasius I. Die naam ‘Siricius’ beteken “uit Siris”.

Sy verkiesing is bekragtig deur keiser Valentianus III in 'n brief aan Pinius op 23 Februarie 385. Teenpous Ursinus het toe nog geleef en aan sy amp bly vasklou.

Aan die begin van sy pontifikaat het Himerius van Tarragona in Spanje 'n brief aan die pous geskryf met vrae oor die doop, boetedoening, kerklike dissipline en die selibaat. Siricius het die brief beantwoord op 10 Februarie 385 waarin hy die vrae beantwoord met volle besef van sy verantwoordelikheid as die oppergesag in die kerk. Die brief is die oudste pouslike dekreet wat behoue gebly het.

'n Sinode is in Rome gehou op 6 Januarie 386 waar kerklike dissipline vasgelê is. Die pous het in al sy dekrete sy verantwoordelikheid as oppergesag van die kerk en die pastorale sorg vir al die Christene bevestig. Siricius het hard opgetree teen verskeie ketters. Hy het Jovianus en biskop Bonosus van Sardica veroordeel.

Tydens sy pontifikaat is die basiliek van Paulus voor die Mure op die Via Ostiensis gebou deur die keiser en in 390 deur die pous ingewy.

Siricius word as heilige vereer in die Rooms-Katolieke Kerk. Sy feesdag is op 26 November.



Saamgestel uit die , , en wiki’s.


</doc>
<doc id="25742" url="https://af.wikipedia.org/wiki?curid=25742" title="Acda en De Munnik">
Acda en De Munnik

Acda en De Munnik is 'n Nederlandse musiekduo bestaande uit Thomas Acda en Paul de Munnik. Hul Nederlandstalige liedjies word oor die algemeen beskou as eenvoudig en kundig aanmekaargesit, waardeur die aandag van die luisteraar outomaties na die lirieke gelei word. Die lirieke gaan meestal oor liefde, jeug en die lewe. Die groep het die harmoniese sang tussen beide kunstenaars tot 'n handelsmerk verhewe. Naas Thomas Acda en Paul de Munnik maak andere ook deel uit van die groep. David Middelhof is al vanaf die eerste album in 1997 bygewees; andere maak slegs enkele albums saam met die groep. Saam met Van Dik Hout vorm Acda en De Munnik ook die groep De Poema's.


</doc>
<doc id="25746" url="https://af.wikipedia.org/wiki?curid=25746" title="Muis (rekenaar)">
Muis (rekenaar)

'n Muis is 'n toestel wat gebruik word om met 'n rekenaar te werk. As die muis op 'n ondersteunende oppervlak beweeg word, word die twee-dimensionele beweging op die skerm weerspieël. Fisies bestaan 'n muis uit 'n huisie wat in die gebruiker se hand gehou word, met een of meer knoppies en 'n opsionele rolwiel.

Die term “muis” het ontstaan by die Stanford Universiteit omdat vroeëre modelle soos die knaagdier gelyk het.

Die eerste geïntegreerde muis op die mark was deel was van 'n persoonlike rekenaar, die Xerox 8010 Star Information System wat in 1981 vrygestel was.



</doc>
<doc id="25747" url="https://af.wikipedia.org/wiki?curid=25747" title="Muis (dubbelsinnig)">
Muis (dubbelsinnig)

Die woord muis kan na een van die volgende verwys:


Spreekwoorde waarin die woord "muis" geruik word:


</doc>
<doc id="25750" url="https://af.wikipedia.org/wiki?curid=25750" title="Sleutelbord">
Sleutelbord

'n Sleutelbord of toetsbord is 'n rekenaartoestel, soortgelyk aan 'n tikmasjien, wat gebruik word om 'n rekenaar mee te beheer.

Fisies bestaan 'n sleutelbord uit 'n versameling reghoekige knoppies, of sleutels. Sleutelborde het tipies karakters op die sleutels wat aandui watter simbool geproduseer gaan word as die sleutel gedruk word. Meeste sleutels produseer 'n enkele simbool, minder algemene simbole kan geproduseer word deur sekere sleutels gelyktydig of in sekwensie te druk.

Ongeveer 50% van alle sleutels produseer letters, nommers of tekens (karakters). Ander sleutels kan aksies uitvoer wanneer hulle gedruk word. Sekere aksies is beskikbaar deur een of meer aksie sleutels gelyktydig te druk.



</doc>
<doc id="25751" url="https://af.wikipedia.org/wiki?curid=25751" title="Walliese nasionale rugbyspan">
Walliese nasionale rugbyspan

Die Walliese nasionale rugbyspan verteenwoordig Wallis in internasionale rugby. Die span neem aan die Rugbywêreldbeker en jaarliks aan die Sesnasies-toernooi deel. Die span word bestuur deur die Walliese Rugbyunie en het vir die eerste keer in 1881 teen Engeland gespeel.
Wallis het die Ses- of Vyfnasies reeds 23 keer gewen, die laaste keer in 2005. Die span se beste vertoning in die Rugbywêreldbeker is 'n derde plek in 1987. Wallis was die gasheer vir die Rugbywêreldbeker in 1999. Walliese spelers is verkiesbaar vir die Britse en Ierse Leeus.

Die beheerliggaam Wêreldrugby beskou Wallis as 'n vlak-een rugbynasie. Verskeie Walliese spelers van die 1970's word gereken as van die beste in die geskiedenis van die spel. Alhoewel verskeie swak vertonings in die laat 1980's en 1990's die span se reputasie baie skade berokken het, het 'n herstel in die 2000's en 'n Sesnasies Grand Slam in 2005 daartoe bygedra om die situasie om te keer. As gevolg van die sukses het Wallis die eerste Europese span ooit geword om 'n Grand Slam met meer weg- as tuiswedstryde te verower.



</doc>
<doc id="25752" url="https://af.wikipedia.org/wiki?curid=25752" title="QWERTY-sleutelbord">
QWERTY-sleutelbord

QWERTY (uitgespreek ) is die Amerikaanse sleutelborduitleg wat vir rekenaarsleutelborde en tikmasjiene gebruik word. Die naam dui op die eerste ses letters op die boonste ry van die sleutelbord.

Die QWERTY-ontwerp is deur Christopher Sholes in 1867 gepatenteer en aan Remington in 1873 verkoop, waarna dit eerste in tikmasjiene gebruik is.

Die Amerikaanse QWERTY bied geen moontlikhede om letters met diakriete soos ë, ê, é of ç te vorm nie. Die Nederlandse versie van QWERTY kan dit wel produseer met 'n kombinasie van twee toetse. Die QWERTY wat in Quebec en in Spanje gebruik word is 'n bietjie anders en het 'n É of 'n Ñ op die bord. Duitse en Franse sleutelborde het regtig afwykende uitlegte: Terwyl in Duitstalige gebiede 'n QWERTZ-uitleg gebruiklik is, het Franssprekende lande 'n AZERTY-uitleg. In lande soos Turkye, Portugal, Letland en Litoue is daar nog ander variasies. 

Tale wat in 'n ander alfabet geskryf word, het natuurlik ook hulle eie uitlegte. Russiese sleutelborde het byvoorbeeld ЙЦУКЕН.



</doc>
<doc id="25793" url="https://af.wikipedia.org/wiki?curid=25793" title="Grand Slam (Rugby)">
Grand Slam (Rugby)

'n Grand Slam (Iers: "Caithréim Mhór", Wallies: "Y Gamp Lawn", Frans: "Le Grand Chelem") kan in rugby op twee maniere behaal word: deur 'n besoekende span wat al vier Tuisunies agtereenvolgend verslaan of tydens die Sesnasies-toernooi, of die voorgangers daarvan, as 'n span al sy opponente verslaan.

In die Sesnasies- en die Vyfnasies-toernooi wat dit voorafgegaan het, word 'n Grand Slam behaal as 'n span al sy opponente in een seisoen se kompetisie klop. Daar is geen amptelike trofee vir die prestasie nie.

Die term is waarskynlik vir die eerste keer in 1957 gebruik toe die Times die uitdrukking ‘Grand Slam’ gebruik het om Engeland se vier oorwinnings in die toenmalige Vyfnasies-toernooi te beskryf.

Geen span kon tot dusver drie opeenvolgende Grand Slams wen nie. Drie spanne, Wallis in 1908/1909, Engeland in 1913/1914, 1923/1924 en 1991/1992 en Frankryk in 1997/1998 het reeds twee agtereenvolgende Grand Slams gewen. In 2005 het Wallis die eerste span geword om 'n Grand Slam te wen met meer weg- as tuiswedstryde.

Daar is reeds 23 Grand Slam titels behaal sedert die Tweede Wêreldoorlog. Frankryk het nege daarvan gewen, gevolg deur ag deur Wallis en sewe deur Engeland. Ierland het die Grand Slam drie keer gewen en Ierland twee keer. Italië kon tot dusver nie 'n Grand Slam behaal nie.

'n Soortgelyke konsep is die Triple Crown. As een van die Britse Tuisunies (Engeland, Skotland, Wallis of Ierland) daarin slaag om die ander drie te klop wen hulle die Triple Crown. Dit is in 2007 deur Ierland behaal in 'n jaar waar daar nie 'n Grand Slam-wenner was nie.

Sedert die 2017-toernooi word bonuspunte soos by die Rugbywêreldbeker op proefbasis toegeken. 'n Span wat die Grand Slam wen, sal drie bonuspunte kry. Dit sal die moontlikheid dat 'n Grand Slam-wenner die kampioenskap weens bonuspunte kan verloor uitskakel.

'n Grand Slamtoer is 'n toer na die Britse Eilande waarin daar toetse teen elkeen van die vier Tuisunies gespeel word
(Engeland, Skotland, Wallis en Ierland). Indien die besoekende span al vier dié toetse wen behaal die span 'n Grand Slam. Daar is geen amptelike rigsnoer van die IRR omtrent wat die konsep van 'n Grand Slamtoer behels nie — byvoorbeeld, of 'n toerspan teen elk van die huidige Sesnasiespanne (die vier Tuisunies saam met Frankryk en Italië) 'n wen aanteken in dieselfde toer as 'n "ware Grand Slam" aangeteken behoort te word of nie.

Geen span wat in Europa getoer het, het al 'n "ware Grand Slam" probeer behaal in die Sesnasies-era (sedert Italië se toetrede in 2000) nie. 'n Grand Slam teen die vier Tuisunies in dieselfde toer is reeds vier keer deur Suid-Afrika, drie keer deur Nieu-Seeland en een keer deur Australië behaal. Australië is ook die enigste land van die Suidelike Halfrond wat teen elk van die Tuisunies op 'n Grand Slamtoer verloor het in 1957–1958.

Suid-Afrika is die enigste land wat 'n Grand Slam teen die Vyfnasies kon behaal: in die Grand Slamtoere van 1912–1913 en 1951–1952 het die Sprinkbokke ook teen die Hane gespeel en gewen.

As gevolg van die opeenhoping van wedstryde in internasionale rugby het Grand Slamtoere minder algemeen begin word. Die laaste suksesvolle Grand Slamtoer was in 2008 toe Nieu-Seeland hulle derde Grand Slam behaal het. Die All Blacks se vorige toer in 2005 was aanvanklik geskeduleer vir drie Toetswedstryde; die laat toevoeging van die wedstryd teen Wallis het dit moontlik gemaak vir die All Blacks om 'n Grand Slam te oorweeg. Om daarmee saam te gaan het Nieu-Seeland slegs Toetswedstryde in 2005 en een vriendskaplike wedstryd in 2008 (teen Munster van Ierland) gespeel in teenstelling met die gereelde wedstryde in die middel van die week asook naweke teen provinsiale spanne, wat ander Grand Slamtoere gekenmerk het.



</doc>
<doc id="25794" url="https://af.wikipedia.org/wiki?curid=25794" title="Jasser Arafat">
Jasser Arafat

Jasser Arafat (Arabies: ياسر عرفات;‎ 24 Augustus 1929 – 11 November 2004) was die president van Palestina, wat eintlik beteken dat hy die president was van die gesagsliggaam wat die Palestynse Grondgebiede in die Gasastrook en die Wesoewer beheer het. Hy was ook die gesig van Palestynse nasionalisme wat die wêreld vier dekades lank geken het. Hy het daarin geslaag om Palestynse aspirasies lewend te hou en om die vele faksies in die geledere van die Palestyne te verenig.

Onder sy prestasies tel die stigting van die el-Fata-groep, bestaande uit Palestynse ballinge, sy verkiesing tot leier van die Palestynse Bevrydingsorganisasie (PBO) en tot president van die Palestynse Nasionale Raad. In 1996 is hy verkies tot president van Palestina.

In 1994 het hy die Nobelprys vir Vrede gedeel met die Israeliese leiers Yitzhak Rabin en Shimon Peres vir hul bydraes tot die totstandkoming van die Oslo-vredesooreenkomste. Sy besluit om nie die vredesvoorstel te aanvaar wat die destydse Amerikaanse president Bill Clinton in 2000 by Camp David gefasiliteer het nie, het egter daartoe gelei dat die vredesproses ontspoor het.

Arafat se internasionale profiel het die afgelope 40 jaar dramaties verander. Tydens die Sestigerjare is hy beskou as die leier van ’n terreurorganisasie wat vele aanvalle op Israel uitgevoer het. In die Sewentigerjare het die wêreld hom beskou as 'n politikus sonder 'n land. In die Tagtigerjare het hy toenemend steun van die Weste gekry, en in die Negentigerjare het die internasionale samelewing hom begin sien as 'n pragmatiese, gematigde leier.

Arafat se steun van binne sy eie geledere het sedert die begin van 2001 egter vinnig begin taan. Dit was toe te skryf aan die opkoms van ander, meer radikale groepe wat meer aktief en meer verteenwoordigend van die openbare mening was, sowel as die feit dat Israel sy bewegings ná 'n vlaag selfmoordbomaanvalle so ingeperk het dat hy nie in staat was tot iets noemenswaardigs nie. Hy is gevolglik deur party van sy eie mense uitgemaak as 'n swakkeling.

Dit doen egter nie afbreuk aan die feit dat hy tydens sy leierskap dit reggekry het om die uiteenlopende faksies binne Palestynse geledere te verenig nie en om, tot sekere mate, radikale elemente te beheer en geweld te beperk. Sy dood in November 2004 het 'n reuse-reaksie van Palestyne sowel as wêreldleiers uitgelok, wat hulde gebring het aan die rol wat hy in die kookpot van die Midde-Oosterse politiek gespeel het.

Jasser Arafat is in 1929 waarskynlik in Kaïro, Egipte, gebore, maar daar bestaan nie uitsluitsel oor sy geboorteplek nie aangesien sommige ander bronne dit as Jerusalem of Gasa aandui.

Arafat het met die totstandkoming van Israel in 1948 na Egipte gevlug, waar hy aan die Universiteit van Kaïro in die ingenieurswese begin studeer het. In 1952 het hy hom by die Moslem-broederskap en die Unie van Palestynse Studente aangesluit en hom vinnig tot president opgewerk. In 1956 het hy hom in Koeweit gaan vestig, waar hy as ingenieur gewerk en sy eie entrepreneursmaatskappy begin het.

Arafat het in 1957 die el-Fata-groep gestig, wat bestaan het uit uitgeweke Palestyne. Hulle het verskeie aanvalle op Israel geloods en het noue bande gesluit met die Palestynse Bevrydingsorganisasie (PBO). In 1968 is Arafat verkies tot voorsitter van die PBO. Die PBO het hulle in 1982 in Tunisië gevestig nadat hulle gedwing is om Libanon te verlaat toe Israel dié land aangeval het.

Die Staat Palestina is in 1988 in Algerië geproklameer en Arafat is in 1989 as president aangewys deur die Palestynse Nasionale Raad. Die Oslo-ooreenkoms van 1993 het meegebring dat Arafat Israel se bestaansreg erken het. Toe die Israeliese magte in 1994 uit Jerigo onttrek is, het hy teruggekeer na Palestina. Tydens 'n openbare verkiesing in 1996 is hy met 'n oorweldigende meerderheid tot president van Palestina verkies.

Arafat het in 1994 die Nobelprys vir Vrede ontvang saam met die Israeliese leiers Jitzhak Rabin en Shimon Perez vir hul bydrae tot die Oslo-vredesakkoord. In 2000 het Arafat 'n vredesaanbod van Israel verwerp waardeur Palestina beheer sou verkry oor ongeveer 90% van die Wesoewer. Opstand onder die Palestyne en meer geweld het gevolg, maar nuwe vredesonderhandelinge was ook in die vooruitsig.

Kommunikasie tussen Israel en Palestina het gedurende 2001 egter tot sulke mate gedisintegreer, en die geweld soveel toegeneem, dat Arafat van baie van sy mag gestroop is en effektiewelik deur Ariel Sharon onder huisarres geplaas is.

Arafat is op 11 November 2004 aan 'n onbekende siekte oorlede nadat hy twee weke tevore na 'n hospitaal in Parys gevlieg is. Sy oorskot is na Kaïro gevlieg, waar Egipte gasheer gespeel het vir 'n militêre begrafnis wat deur die leiers van meer as 40 lande bygewoon is.

Daarna is sy oorskot na Ramallah vervoer waar hy die vorige twee jaar deur Israel vasgekeer is. Hoewel Israel Palestyne verbied het om tussen Gasa en die Wesoewer te beweeg, het duisende Palestyne steeds die begrafnis bygewoon en het emosionele tonele, afgewissel met geweld, hulle afgespeel toe die man wat dekades lank Palestynse nasionalisme aan die wêreld voorgehou het, ter ruste gelê is.

Daar is beklemtoon dat die graf in Ramallah 'n tydelike een sou wees, aangesien Arafat aangedui het dat hy op die sogenaamde Tempelberg (of “Haram el-Sharif” soos dit in die Moslem-wêreld bekend staan) in Oos-Jerusalem begrawe wil word. Israel het dit egter verbied uit vrees dat dit die Palestyne 'n aanspraak op dié omstrede perseel sou gee. Arafat word oorleef deur sy vrou, Suha Tawil, en sy negejarige dogter, Zahwa (gebore 1995).


</doc>
<doc id="25795" url="https://af.wikipedia.org/wiki?curid=25795" title="Kofi Annan">
Kofi Annan

Kofi Atta Annan (8 April 1938 – 18 Augustus 2018) was 'n Ghanese diplomaat, en was van 1 Januarie 1997 tot en met 31 Desember 2006 die sewende sekretaris-generaal van die Verenigde Nasies. In 2001 is die Nobelprys vir Vrede aan Annan en die Verenigde Nasies toegeken.

Kofi Annan was die eerste swart Afrikaan wat in die pos van sekretaris-generaal van die Verenigde Nasies (VN) aangestel is. Hy praat 'n aantal Afrika-tale, Engels en Frans en was 'n gerespekteerde persoon in die internasionale gemeenskap.

Van die doelstellings wat hy vir die VN gestel het, was die bewerkstelliging van vrede regoor die wêreld en die daarstelling van standaarde vir internasionale regte, met beklemtoning van die waardes van gelykheid, verdraagsaamheid en menswaardigheid. Hy het 'n visie vir 'n meer doeltreffende VN gehad en was 'n voorstander van die uitoefening van universele menseregte.

Een van die grootste uitdagings vir hom was die stryd teen MIV/Vigs, veral in Afrika. Hy het gevra vir die stigting van 'n globale fonds om gesondheidsorg in ontwikkelende lande te bevorder. Annan het ook sy invloed gebruik om Irak te oorreed om hulle te versoen met die uitsprake van die Veiligheidsraad. Hy het ook 'n groot rol gespeel in die uitvoering van die oorgang na 'n burgerlike regering in Nigerië.

In 1999 het Annan 'n internasionale reaksie teen die geweld in Oos-Timor gefasiliteer. Met sy sterk gevoelens oor menseregte het hy probeer om die posisie van die vroue wat in die sekretariaat van die VN werk, te verbeter. Hy het ook gefokus op die bou van sterker verhoudinge met nie-regeringsorganisasies.

In Junie 2001 is hy weer aangestel vir nog 'n termyn en later dieselfde jaar is hy beloon vir sy werk toe hy gesamentlik met die VN die Nobelprys vir Vrede ontvang het.

Kofi Atta Annan is op 8 April 1938 in Kumasi, Ghana aan Henry en Victoria Annan gebore. Hy het die grootste deel van sy kinderjare in Bekwi deurgebring. Sy pa was die verkose regeerder van die Asjanti-provinsie en die hoofman van die Fante-stam. Hy het vir die United African Company gewerk.

Annan het by 'n universiteit in Ghana in die wetenskap en tegnologie begin studeer. Hier het hy 'n prys ontvang wat hom in staat gestel het om in die VSA by die Macalester-kollege in Minnesota te gaan studeer. Vanaf 1961 tot 1962 was hy besig met sy nagraadse studies in die ekonomie by die Institut Universitaire de Hautes Études Internationales in Genève, Switserland. In 1972 het hy sy meestersgraad aan die Massachusetts Institute of Technology (MIT) in die VSA verwerf.

In 1962 het hy by die VN as 'n administratiewe en begrotingsoffisier vir die Wêreldgesondheidsorganisasie (WGO) in Genève begin werk. Annan se loopbaan in die VN het gewissel van werk as assistent-sekretaris-generaal van programbeplanning, begroting en finansies tot hoof van menslike hulpbronne en veiligheidskoördinator.

In 1990, ná die besetting van Koeweit deur Irak, het die sekretaris-generaal vir Annan 'n spesiale opdrag gegee om die terugvoering van meer as 900 internasionale personeel en die vrylating van Westerse gyselaars in Irak te fasiliteer.

Op 1 Maart 1993 is hy aangestel as ondersekretaris-generaal vir vredebewaringsoperasies. In die burgeroorlog tussen Bosnië en Herzegowina was hy betrokke by die oorgang in die vredebewaringsoperasies van die VN-magte na NAVO-magte.

Met die uitsondering van die kort tydjie wat hy as direkteur van toerisme in Ghana gewerk het (1974–1976), het hy sy hele loopbaan lank by die VN gewerk. Op 13 Desember 1996 is Kofi Annan benoem as sekretaris-generaal van die Verenigde Nasies – die eerste swart Afrikaan wat vir dié pos benoem is. In 2001 is hy vir nog 'n termyn verkies. Hy was getroud met Nane Lagergren, 'n Sweedse prokureur, by wie hy drie kinders gehad het.

Hy sterf op 18 Augustus 2018 in die ouderdom van 80 na 'n kort siekbed.


</doc>
<doc id="25796" url="https://af.wikipedia.org/wiki?curid=25796" title="Herbert Baker">
Herbert Baker

Sir Herbert Baker (9 Junie 1862 – 4 Februarie 1946) was 'n Britse argitek wat 'n groot uitwerking gehad op Suid-Afrikaanse argitektuur tussen 1892 en 1912 gehad het. Hy het bygedra tot die skepping van wat op daardie stadium 'n nuwe inheemse argitektuur was en was verantwoordelik vir die ontwerp van bekende bakens soos die Uniegebou in Pretoria, die Rhodes-gedenkteken in Kaapstad en die Suid-Afrika-huis, die Suid-Afrikaanse ambassade in Londen. Hy het sy inspirasie uit die Kaapse volksargitektuur en die Klassiekeherlewingstyl geput.

Hy het talle katedrale, kerke, woonhuise en skole in Suid-Afrika ontwerp, waaronder St George's Katedraal in Kaapstad, St John Kollege in Johannesburg en Michael House in Balgowan. Hy het eredoktorate van Oxford en die Universiteit van die Witwatersrand ontvang en was tot ridder geslaan vir sy ontwerp van die regsgeboue in Nieu-Delhi.

Sir Herbert Baker is op 9 Junie 1862 in Cobham, Kent, gebore as die vierde seun van Thomas Henry Baker en Frances Georgina Davies. Sy kindertyd het hy in die plattelandse omgewing van Kent deurgebring, waar afsondering tradisies van goeie vakmanskap bewaar het. Hier het hy die tradisionele boumetodes bewonder en bestudeer: metodes van steen en pleister, verskillende aspekte van hout, middeleeuse kerkbeplanning en steenkonstruksie.

Hy is onderrig aan die Tonbridge Skool, wat hom gevorm het in 'n patroon van leer, godsdiens, lojaliteit en leierskap. Na sy besluit om argitek te word, het hy op sy wiskunde- en meganika studies gestudeer. Met tien ander broers en susters, was daar egter nie genoeg geld om Baker na universiteit te stuur nie, dus het hy in 1879 as vakleerling ingeskryf by sy neef Arthur Baker. Arthur Baker het 'n klein praktyk gehad wat hoofsaaklik doenig was die herstel van ou kerke en die bou van nuwes volgens die Gotiese styl. Herbert het 'n groot belangstelling in hierdie werk getoon en hom daarop toegespits.

Later kon hy dit bekostig om klasse by te woon by die Royal Academy Schools en Architectural Association by te woon, wat deur vooraanstaande argitekte aangebied is. Baker het saans in sy vrye tyd talle museum, soos die Victoria en Albert-museum. Hy het sy socius-lidmaatskapeksamen van die Royal Institute of British Architects eerste in sy klas geslaag.

Na sy driejarige opleiding het Baker by 'n vername argitekfirma, Ernest George en Peto, in Londen gaan werk en sou later ook reise na Frankryk, België en Italië onderneem. In 1884 het hy lid geword van die nuwe Art Guild en in 1891 het hy assessorlid van die Royal Institute of British Architects geword. Hy het ook die Ashpitel-prys vir sy prestasies in sy studies verower.

In 1892 het hy na die Kaap die Goeie Hoop gegaan om 'n jonger broer, Lionel, op 'n vrugteplaas te help. Skoudadmiraal Henry Nicholson, wat familie van die Bakers en 'n bevelvoerder aan die Kaap was, het Herbert Baker aan die vernaamste Kapenaars voorgestel, ook eerste minister Cecil John Rhodes. Rhodes het hom versoek het om sy afgebrande woning, Groote Schuur, te herbou. Baker het hom sodanig van sy taak gekwyt, dat daar geen tekort aan nuwe opdragte was nie.

Dit was die begin van sy belangrike loopbaan in Suid-Afrika. Eers was sy werk hoofsaaklik die ontwerp en bou van huise en kerke, die opknap van verwaarloosde Kaaps-Hollandse huise, en die versameling van ou meubels, porselein en silwer. Later het hy verskeie kantoor- en ander openbare geboue ontwerp.

In 1900 het Cecil Rhodes besef dat Baker se argitekopleiding nie die presiese klassieke tradisies insluit wat hy geglo het geskik was vir die monumentale geboue wat hy so graag in Suid-Afrika wou sien nie en het hy vir Baker gestuur om in Italië, Griekeland en Egipte die klassieke boustyle te bestudeer. Die gevolg van hierdie reise kan gesien word in die meer gekunstelde werk wat hy na sy terugkeer in monumente en openbare geboue openbaar het. Die bedoeling was egter nie om hierdie style na te aap nie: Rhodes en Baker wou saam 'n boustyl eie aan Suid-Afrika skep en baie van Baker se werk was opdragte wat direk van Rhodes afkomstig was.

Na Rhodes se dood in 1902 en aan die einde van die Engelse oorlog, het Lord Milner Baker genooi om in die Transvaal te praktiseer en tot sy program vir heropbou by te dra.

Tydens die tien jaar wat hy in die Transvaal gewerk het, het Baker 'n nuwe fase van argitektuur begin. Soos in die Kaap het hy eers as baanbreker en organiseerder van mans en materiaal opgetree sodat hy met natuurlike materiaal soos steen, gras, teëls en hout kon bou in plaas van met ingevoerde, voorafvervaardigde boukomponente wat tot op daardie stadium algemeen vir huise gebruik was. Hy het baie huise gebou waarvan sommige herehuise was, sommige plaashuise en ander tot behuisingskemas vir ambagsmanne vir die myne behoort.

Sy steenhuise is gebou van steen wat uit die koppies gebreek was en was Baker se eerste oorspronklike bydrae tot Suid-Afrikaanse argitektuur sedert die Kaaps-Hollandse Barokstyl. Sy behuisingskemas vir die myne het bewys dat argitek-ontwerpte huise net so goedkoop, maar beter was as die hout-en-yster-strukture met steenvoerings wat tot op daardie stadium gebou is.

In 1904 is Baker terug na Brittanje vir 'n besoek aan sy familie. Daar het hy verlief geraak op sy niggie, Florence Edmeades, en die twee is nie lank daarna nie getroud. Florence het saam met hom na Suid-Afrika teruggekeer en die paartjie sou in totaal vier kinders kry.

Die heropbouing van 'n na-oorlogse Suid-Afrika het vir baie opdragte gesorg. Baker het terug na die Transvaal gekeer, waar hy algehele beheer behou het van 'n wydverspreide praktyk wat elke aspek van die boubedryf ingesluit het en deur sy vennote bestuur is. Die vennootskap het kantore in Kaapstad, Bloemfontein en Johannesburg gehad en in die Kaap, die Oranjerivier-Kolonie, die Transvaal en (Suid-) Rhodesië gewerk. Naas die reedsgenoemde ambagshuise, het Baker wetenskaplaboratoriums, groot administrasiekoste en die verandering en vergroting van die Goewerneurswoning in Kaapstad ontwerp.
Baker se grootste argitektoniese geleenthede het hulself voorgedoen na die Unie van Suid-Afrika in 1908 betwis was. In 1909 het hy die Pretoria-stasie ontwerp en in 1910 die Uniegebou op Meintjieskop in Pretoria – sy grootste monumentprestasie. Hierdie geboue kroon sy Suid-Afrikaanse loopbaan en het sedertdien die karakter van Suid-Afrikaanse argitektuur beïnvloed.

Vir die Uniegebou het Baker opdrag gekry op 'm administrasiegebou vir die nuwe Unie te skep. Hy het gepoog om met die eenvoudigste elemente 'n baie ruim en eenvormige indruk te skep. Die terrein waarop die gebou gebou sou word, 'n plato, verdeel deur 'n laagte, het Baker aan die amfiteaters in Griekeland herinner en hy het dieselfde styl op sy ontwerp vir die Uniegebou toegepas, sodat sy gebou twee groot kantoorvleuels gehad het wat gekoppel is deur 'n boogvormige gebou met 'n suilegang.

Een van sy laaste opdragte in Suid-Afrika voor hy na Brittanje teruggekeer het, was die Suid-Afrikaanse Instituut vir Mediese Navorsing in Johannesburg, wat hy in 1912 ontwerp het.

Baker het Suid-Afrika in 1912 verlaat om saam met Sir Edwin Lutyens op die nuwe parlementsgeboue in Nieu-Delhi te werk en om in Engeland te praktiseer. Sy werke in Engeland (en elders) het egter steeds 'n Suid-Afrikaanse tema gehad; hy het die Suid-Afrika-huis in Londen, die Rhodes-huis in Oxford en die Suid-Afrikaanse gedenkteken by Delvillebos aan die Somme in Frankryk ontwerp. Sy prestasies is deur die monargie geëer toe hy in 1923 tot ridder geslaan is.

Baker het op 4 Februarie 1946 op die ouderdom van 82 gesterf. Sy as is in die Westminster-abdy in Londen begrawe.

Baker het 'n groot bydrae totdat die ontwikkeling van Suid-Afrikaanse boukunde gelewer deur sover moontlik slegs materiaal te gebruik wat in Suid-Afrika vervaardig was. Voor Baker was so iets haas ondenkbaar en was feitlik alle boumateriaal ingevoer, maar hy het bewys dat ook hout, glas en klip goeie boumateriaal is. Ook die Uniegebou is byna uitsluitlik van inheemse produkte gebou. Baker het nie slegs nuwe huise ontwerp nie, maar ook 'n aantal skemas vir stadsbeplanning gedoen. Hy het nuwe kerke, veral Anglikaanse kerke, ontwerp, maar ook 'n reuse aantal beskadigde kerke gerestoureer.

Hier volg sommige van Herbert Baker se werke.



</doc>
<doc id="25797" url="https://af.wikipedia.org/wiki?curid=25797" title="The Beatles">
The Beatles

The Beatles was 'n legendariese rock 'n' roll-groep wat bestaan het uit vier Britse jongelinge uit Liverpool, naamlik John Lennon, Paul McCartney, Ringo Starr en George Harrison. Hierdie groep het die wêreld se treffersparade reg deur die sestigerjare oorheers soos geen ander groep voor of na hulle ooit weer gedoen het nie. Hulle was waarskynlik die invloedrykste rock 'n' roll-groep van alle tye. Die 'Fab Four' het 'n populêre histerie in Brittanje begin wat deur die Britse pers as 'Beatlemania' gedoop is en wat na Amerika versprei het. Dit het die Amerikaanse mark oopgestel vir 'n Britse inval van groepe soos die Dave Clark Five, die Rolling Stones en die Kinks.

Met hulle bossiekophaarstyle, kraaglose Pierre Cardin-pakke, speelse geestigheid, lewendige persoonlikhede en genotsugtige houdings teenoor die lewe, het hulle die beliggaming van die sestigerjare se styl geword. Hulle nalantenskap het 'n onmeetbare invloed op hedendaagse popmusiek gehad aangesien hulle die klank van klassieke Amerikaanse rockmusiek in 'n onbeperkte verskeidenheid harmonieë, strukture en klanke verander het. In 1965 het die Beatles 'n koninklike toekenning van die koningin (die lid van die orde van die Britse Ryk) ontvang en in 1988 is hulle in die Rock and Roll Hall of Fame bevestig.

Onder hulle treffers tel "Love Me Do", "I Want to Hold your Hand", "A Hard Day’s Night", "Yellow Submarine" en "Sergeant Pepper’s Lonely Hearts Club Band".

John Lennon se eerste groep, "The Quarrymen", het op 6 Julie 1957 in Liverpool by 'n kerkpiekniek gespeel toe John vir Paul McCartney ontmoet het. Hulle gedeelde liefde vir Amerikaanse rock 'n' roll het hulle saamgebind en McCartney het by Lennon se groep aangesluit en sy liedjieskrywer-geesgenoot geword. Na George Harrison by die groep aangesluit het as hoofghitaarspeler het hulle die naam verander na "Johnny And The Moondogs" en in 1960 het hulle dit weer verander na "The Silver Beetles" wat later die "Beatles" geword het.

In Augustus 1960, met Pete Best as hulle nuwe dromspeler, het hulle begin met 'n reeks besoeke aan Duitsland waar hulle aan hulle repertoire in die bierkroeë in die rooiligdistrik van Hamburg gewerk het. Terug in Liverpool, in November 1961, het Brian Epstein, 'n plaaslike platewinkeleienaar, hulle opgemerk terwyl hulle in die Cavern Club gespeel het. Hy het hulle bestuurder geword en Best met 'n ander Liverpool-dromspeler, Ringo Starr, vervang. Hy het ook hulle beeld van 'deugniet' na 'deugsaam' verander.

Na hulle in Mei 1962 'n oudisie met EMI se Parlophone-filiaal geslaag het, het hulle hulle eerste enkelsnit, "Love Me Do", opgeneem wat hulle eerste Britse toptwintigtreffer was. In Januarie 1963 is 'n tweede enkelsnit, "Please Please Me", vrygestel wat nommer twee op die treffersparades gehaal het. Met die sukses van hulle derde enkelsnit, "From Me To You", wat nommer een gehaal het, het 'Beatlemania' uitgebreek en van toe af het die Beatles, orals waar hulle gegaan het, polisiebeskerming benodig teen jillende aanhangers. Later in daardie jaar het "She Loves You" die enkelsnit met die beste verkope in die Britse geskiedenis geword.

'Beatlemania' het in Februarie 1964 na Amerika versprei toe die Beatles op "The Ed Sullivan Show" verskyn het met 70 miljoen mense wat gekyk het. In April 1964 was die vyf toptreffer-enkelsnitte en twee toptreffer-albums op die Amerikaanse treffersparades die Beatles en "Can't Buy Me Love" het die eerste plaat geword wat gelyktydig die nommer 1-posisie op die Britse en Amerikaanse treffersparades beklee het. Tussen 1965 en 1967 het die Beatles ontwikkel van tienerafgode na ware kunstenaars en het hulle met verskeie style begin eksperimenteer, waaronder psigedelies, klassiek, volk en Oosters-spiritualisties.

Na 'n finale konsert op 29 Augustus 1966 in San Francisco het die Beatles opgehou toer en op ateljee-opnames begin fokus en baie meer meesterstukke geproduseer, waaronder "Sgt. Pepper's Lonely Hearts Club Band" en "Abbey Road".

Op 27 Augustus 1967 is Brian Epstein oorlede aan 'n oordosis slaappille en die verhouding tussen Lennon en McCartney het vinnig verswak weens spanning en skinderstories. Op 10 April 1970 het McCartney aangekondig dat die groep ontbind. Elkeen het sy afsonderlike rigting ingeslaan en alhoewel al vier solo-albums gemaak het, het nie een naby gekom aan die sukses wat hulle as 'n groep behaal het nie. Alle spekulasies oor of hierdie merkwaardige groep weer herenig sou word, het beëindig toe John Lennon op 8 Desember 1980 deur 'n versteurde aanhanger vermoor is. Harrison is in 2001 aan longkanker oorlede.





</doc>
<doc id="25798" url="https://af.wikipedia.org/wiki?curid=25798" title="Alexander Graham Bell">
Alexander Graham Bell

Alexander Graham Bell (3 Maart 1847 – 2 Augustus 1922) was ’n Skotse wetenskaplike en uitvinder wat in Amerika gewoon het. Hy het die telefoon in 1876 uitgevind en die telefoonmaatskappy Bell die jaar daarna begin.

In sy pogings om die eerste ‘harmoniese telegraaf’ te ontwerp en te maak (nadat Samuel Morse 'n paar jaar vantevore telegrafie uitgevind het), het Bell te staan gekom voor die struikelblok dat net een boodskap op 'n keer oorgesein kon word. Hy wou dit oorkom deur die teorie dat daar veelvuldige note in 'n musikale akkoord is, toe te pas. Bell het met Thomas Watson, die eienaar van 'n elektriese winkel, saamgewerk om sy idee van 'n harmoniese telegraaf te verwesenlik.

Op 2 Junie 1875 is klank die eerste keer bloot toevallig oor 'n draad oorgesein: Bell, in die sendkamer, het 'n draad wat styf om die elektromagneet vasgedraai was, probeer losmaak. Watson het 'n “trilling” in die ontvangskamer gehoor, en besef dat wat hy gehoor het, die eerste kommunikasie oor 'n draad was.

Die volgende jaar, op 10 Maart, het Bell ontdek dat die draad sy weerstand kan afwissel en 'n golfstroom kan produseer as dit gedeeltelik in 'n geleiervloeistof gedompel is. Hierdie deurbraak was die finale stap in Bell se soeke. Watson, in die ontvangskamer, kon Bell se stem perfek hoor, en die paar het besef dat hulle hul doel bereik het.

Van toe af het dinge vinnig gebeur, en Bell het die land deurreis om sy nuwe uitvinding te bevorder nadat hy die Bell Telephone Company in 1877 gestig het. Hierdie Amerikaanse maatskappy bestaan vandag nog met die naam AT&T. Die maatskappy moes sy patente telkemale verdedig aangesien ander maatskappye hul eie telefone probeer ontwerp het, maar in al die sake het die opposisie verloor aangesien Bell oorweldigende bewyse kon lewer ter ondersteuning van sy oorspronklike patente. Bell is in daardie jaar met Mabel Hubbard getroud en die twee het vir 'n jaar lank na Europa vertrek.

Met finansiële sukses en beroemdheid voor die ouderdom van 35, het Bell sy belange op ander terreine uitgebrei terwyl die Bell Telephone Company bly groei en bloei het. Gedurende hierdie tydperk het hy talle nuttige toestelle en instrumente uitgevind, soos 'n elektriese sondeerder wat metaalvoorwerpe soos koeëls in 'n menslike liggaam kon opspoor.
Bell het ook 'n primitiewe kunsmatige asemhalingstoestel in die vorm van 'n metaalvakuumbaadjie ontwerp – hierdie uitvinding het gevolg ná die dood van sy pasgebore seun in 1891 as gevolg van asemhalingskomplikasies. Dit het die prototipe geword van die ‘ysterlong’ van die 1950's ten tye van die polio-epidemie.

In daardie jaar het Bell ook die Franse Volta-prys gekry – 'n kontantprys van $10 000 vir sy groot bydrae tot elektrisiteit.
Een van Bell se grootste uitvindings (volgens hom) was die “fotofoon” – 'n toestel wat klank kon oorsein deur 'n ligstraal te gebruik. Die fotofoon het 'n seleenkristal en 'n vibrerende spieël gebruik wat op klank kon reageer, en met hierdie toestel is 'n boodskap meer as 180 m ver tussen twee geboue oorgesein. Bell het weer eens die pad vir moderne tegnologie met sy uitvinding gebaan, aangesien die teorie wat hy ontwikkel het later die grondslag vir laser- en veseloptiese kommunikasiestelsels sou vorm.

Ander terreine waarop Bell 'n bydrae gemaak het, was ontsouting en waterdistillering, viervlakkige strukture en hul eienskappe, skaapteelt, skeertuie en vliegtuie. Bell was nogal opgenome met die gedagte van vlieg, en het in 1907 die "Aerial Experiment Association" saam met vier jong ingenieurs gestig. Op 23 Februarie 1909, ses jaar ná die Wright-broers se geskiedkundige vlug in 1903 by Kitty Hawk, het Bell en sy kollegas hul kragaangedrewe vliegtuig – die Silver Dart – met welslae in Kanada geloods.

Alexander Graham Bell se familie was ware kommunikeerders! Sy oupa (ook Alexander Bell) was 'n akteur en orator met 'n reputasie vir sy indrukwekkende stem. Hierdie talent het die ouer Bell laat navorsing doen oor elokusie, en hy het talle werke oor die onderwerp die lig laat sien. Hy het sy twee seuns, David en Melville, aangespoor om hulle by sy navorsing aan te sluit, en David het uiteindelik 'n spraakonderwyser geword terwyl Melville in sy vader se voetspore gevolg het.

Melville is met Eliza Grace Symonds, 'n dowe kunstenaar, getroud en hulle het drie seuns gehad – die middelste een was Alexander die uitvinder. Alexander Graham Bell is in 1847 gebore. Hy was 'n besonder intelligente en nuuskierige kind wat op 'n baie jong ouderdom leer lees en skryf het.

Sy vroeë ervarings met sy gehoorgestremde moeder het 'n nuuskierigheid by die jong Aleck, soos hy in die familie bekend gestaan het, laat posvat oor die meganika van gehoor. Hy het op 'n baie jong ouderdom besef dat hy met sy ma kon kommunikeer as hy op 'n baie lae en duidelike toon naby haar voorkop praat waar sy die vibrasies van die klankenergie wat hy geskep het, kon ‘hoor’. Dit was onvermydelik dat hierdie ervarings later tot sy prestasies sou lei.

As 'n onversadigbaar nuuskierige tiener het Aleck 'n masjien ontwerp wat koring kon spel. Die toestel het 'n naelborsel en 'n spaan gekombineer wat op 'n draaiborselwiel geposisioneer was. Tydens 'n besoek aan Londen het hy sir Charles Wheatstone se “praatmasjien” gesien, en gou behep geraak met die idee om self een te maak. Saam met sy ouer broer het Aleck 'n meganiese toestel ontwerp en gebou wat die funksies van die menslike spraakstelsel (mond, keel, neus, tong, longe, ensovoorts) nageboots het en werklik klank voortgebring het!

Op 16 is Aleck, toe 'n student aan die Universiteit van Londen, geprikkel deur 'n tesis van Hermann von Helmholtz met die titel “Oor die Sensasie van Klank”. Aleck het 'n deel van die tesis verkeerd vertaal en is besiel deur wat hy gemeen het gelui het: “…klinkerklanke kan oor 'n draad oorgesein word.” Bell het later die volgende oor sy fout te sê gehad: “Dit het my selfvertroue gegee. As ek Duits kon lees, sou ek dalk nooit met my eksperimente met elektrisiteit begin het nie."

In sy vroeë twintigs het Bell 'n aantal terugslae beleef – albei sy broers is aan tuberkulose dood en hy was self geïnfekteer. Hy het na sy ouers in Kanada verhuis, waar hy tyd gehad het om te herstel en oor sy uitvindingsaspirasies te droom.

Nadat hy in 1871 suid is Boston toe, het Bell met sy onderwysloopbaan by die Bostonse Skool vir Doofstommes begin waar hy groot veranderings teweeggebring het deur van die tipiese ‘behandelings’ van gebare en institusionalisering weg te skram. In plaas daarvan het hy alternatiewe metodes voorgestaan om dowes te leer praat. Een van sy studente, Mabel Hubbard, het later sy vrou geword, en haar pa het ook 'n belangrike rol in Bell se lewe gespeel.

Bell se werk by die skool het sy reputasie versterk en Helen Keller, wat haar outobiografie aan hom opgedra het, het hom groot lof toegeswaai.

Bell is op 2 Augustus 1922 in die ouderdom van 75 oorlede.



</doc>
<doc id="25799" url="https://af.wikipedia.org/wiki?curid=25799" title="Tim Berners-Lee">
Tim Berners-Lee

Tim Berners-Lee (gebore 8 Junie 1955 in Londen, Engeland) is 'n Britse uitvinder wat die wêreldwye web (www) in 1991 begin het. Hy word daarom as die vader van die Web beskou. Hy het sy idee gratis tot almal se beskikking gestel en geen patentreg daarop uitgeneem nie.

Timothy Berners-Lee, Britse rekenaarwetenskaplike, sagteware-ingenieur en direkteur van die World Wide Web Consortium (W3C), het 'n groot bydrae tot die ontploffing van die inligtingera gelewer deur sy uitvinding van die netwerk-inligtingstelsel, bekend as die wêreldwye web. Die wêreldwye web het 'n onmisbare hulpmiddel vir die globale deling van inligting geword, deurdat gebruikers gekoppelde dokumente op enige netwerkrekenaar kon oopmaak deur bloot op 'n uitgeligte item op 'n rekenaarskerm te klik.

In 1990 het Berners-Lee die sagteware vir die eerste webbediener en -kliënt geskryf en die spesifikasies vir BA (Bronadres), HTTP (Hiperteksoordragprotokol) en HTML (hiperteksmarkeertaal), waarvan die Web afhang, gedefinieer. As direkteur van die World Wide Web Consortium speel hy steeds 'n belangrike rol in die ontwikkeling van sy skepping.

Sy talle toekennings sluit in die Kilby Foundation se Toekenning vir Jong Nieuligter van die Jaar (1995), die Charles Babbage-toekenning (1998) en die Pionierstoekenning van die "Electronic Freedom Foundation" (2000). Hy het ook eregrade van verskeie universiteite ontvang en is 'n "distinguished fellow" van die Britse Rekenaarvereniging, 'n ere-genoot van die Instituut vir Elektriese Ingenieurs en 'n MacArthur-genoot.

Timothy John Berners-Lee is op 8 Junie 1955 in Londen gebore as die seun van Conway en Mary Berners-Lee. Hy het sy eerste rekenaar, 'n kartonreplika van Brittanje se eerste kommersiële rekenaar, "The Ferranti Mark 1", gebou terwyl hy nog 'n kind was. In 1973 het hy by Queen's Kollege, Oxford Universiteit ingeskryf en drie jaar later 'n Baccalaureus Artium in teoretiese fisika met lof behaal. Ná graduering het hy as 'n onafhanklike rekenaarkonsultant op verskeie sagtewareprojekte gewerk.

In 1980 het hy ses maande by CERN spandeer, die Europese laboratorium vir deeltjiefisika naby Geneva, Switserland, en 'n program genaamd "Enquire" vir sy privaat gebruik geskryf. "Enquire" het direkte skakels tussen elektroniese lêers en inligting wat geberg moes word, deur willekeurige assosiasie, gemaak. Hierdie konsepte het uiteindelik die basis vir die ontwikkeling van die wêreldwye web gevorm. Hy het vier jaar later as 'n stelselingenieur na CERN teruggekeer en in 1989 'n 'globale hiperteksprojek' voorgestel, naamlik die wêreldwye web wat navorsers in staat sou stel om mekaar se data te gebruik.

Die stelsel was gebaseer op die vindingryke integrasie van hiperteks met die Internet. Deur kennis te kombineer in 'n globale hiperteksruimte, waarin daar na enige netwerk-toeganklike inligting verwys kon word met 'n enkele Universele Dokumentidentifiseerder (UDI/URI), het Berners-Lee aan navorsers toegang tot hulle gemeenskaplike eksperimente gegee, ongeag van waar hulle werk en watter rekenaars hulle gebruik.

In 1990 het hy begin om die sagteware vir die webblaaier en sy onderliggende protokol te skryf en dit het die volgende ingesluit:

Die program "WorldWideWeb" is aanvanklik in Desember 1990 in CERN beskikbaar gestel en is in die somer van 1991 gratis op die Internet geplaas. Namate die aantal gebruikers toegeneem het, van omtrent 10 na 100 000 tussen 1991 en 1994, het Berners-Lee volgehou om sy aanvanklike BA-, HTTP- en HTML-spesifikasies te verfyn. In 1994 het hy aangesluit by die Laboratorium vir Rekenaarwetenskap by die Massachusetts Instituut vir Tegnologie (MIT).

Aangesien CERN nie toegerus was om die vinnig groeiende onderneming te huisves nie, het Berners-Lee die World Wide Web Consortium (W3C) in September 1994 gestig met sy basisse by Massachusetts Instituut vir Tegnologie (MIT), by die "Institut National de Recherche en Informatique et en Automatique" (INRIA) in Frankryk en by Keio Universiteit in Japan. W3C is 'n oop forum van maatskappye en organisasies wat webontwikkeling koördineer en as standaardeorganisasie vir die Web dien. As direkteur van W3C dra Berners-Lee steeds by tot die ontwikkeling van die wêreldwye web en verken die volle potensiaal daarvan.



</doc>
<doc id="25800" url="https://af.wikipedia.org/wiki?curid=25800" title="Jean-Bédel Bokassa">
Jean-Bédel Bokassa

Jean-Bédel Bokassa (Bobangui, 22 Februarie 1921 - Bangui, 3 November 1996) was van 1966 tot 1976 president en van 1976 tot 1979 as "Bokassa I" keiser van die Sentraal-Afrikaanse Republiek.

Hierdie taai, geharde stryder en hoogs gedekoreerde Franse leëroffisier het op Nuwejaarsdag 1966 die mag in die Sentraal-Afrikaanse Republiek (SAR) oorgeneem en 'n lewe begin lei wat so bisar was dat dit vandag moeilik is om te weet waar die waarheid eindig en die mite begin.
Die man wat homself tot keiser gekroon, in vergulde weelde geleef het en in sy afwesigheid ter dood veroordeel is - hy was in Libië toe Franse valskermsoldate ingevlieg is om hom in September 1979 af te sit - het in 1986 uit ballingskap teruggekeer om verhoor te word. Van die aanklagte was moord, marteling en kannibalisme. In 1987 is hy weer ter dood veroordeel.
Toe hy in 1996 dood is, was hy nietemin reeds weer drie jaar lank 'n vry man. Sy doodsvonnis is deur generaal André Kolingba, staatshoof en 'n ou kameraad, versag. Kolingba het ook later aan hom amnestie verleen en hom vrygelaat. Die plaaslike radiostasie wat hom op 'n keer 'n "monster" genoem het, het na hom as "luisterryk" verwys en hy is met eerbetoon begrawe.
Bokassa is in 1921 gebore en deur Katolieke sendelinge grootgemaak nadat hy op die ouderdom van ses wees gelaat is ná die moord op sy pa en sy ma se selfmoord. Hy het vir die Vrye Franse geveg en deelgeneem aan die inval in die suide van Frankryk in 1944. Daarna het hy in Frans-Indo-China en in Algerië geveg, waar die Legion d'Honneur en die Croix de Guerre aan hom toegeken is.
Hy is in 1960 uit die Franse leër ontslaan met die rang van kaptein en het na die SAR - toe pas onafhanklik - teruggekeer. In 1964 het hy leërstafhoof geword en in 1966 die mag by sy neef en president, David Dacko, oorgeneem. Deur hom tot moord en terreur te wend, het hy al die wetgewende en uitvoerende magte in sy hande gekonsentreer.
In 1972 het hy homself tot lewenslange president verklaar, maar sy grootheidswaan het nog maar pas ontwaak. Op 4 Desember 1977, nadat hy homself tot keiser uitgeroep en sy land se naam na die Sentraal-Afrikaanse Ryk verander het, het Bokassa - in navolging van Napoleon Bonaparte se kroning in 1804 - homself gekroon.
Die paleis wat hy in die dorpie Berengo gebou het en waar hy met sy 17 vroue en die meeste van sy 54 kinders gewoon het, het moontlik een-derde van die SAR se jaarlikse begroting geverg. Dit het goue baddens en bidets, vase gevul met diamante en ander voorbeelde van uitspattighede bevat. Sy standbeeld het in die tuin gestaan. Die kokke in sy kombuise het getuig dat hulle disse van sy slagoffers berei het wat soms aan besoekende hoogwaardigheidsbekleërs voorgesit is.
In Januarie 1979 het hy 'n dekreet uitgevaardig dat skoolkinders 'n duur uniform moes dra met sy embleem op en vervaardig in 'n fabriek wat aan een van sy vrouens behoort het. Daar was straatoptogte in Bangui en hy het die leër beveel om ontevrede leerlinge aan te keer. Tot 200 van hulle is in die tronk afgemaai, sommige - volgens die bevindings van Afrika-regters wat die episode later ondersoek het - deur die keiser self doodgemaak. Daar word ook gesê dat hy die vleis van slagoffers geëet het.
Kort daarna het hy hom tot apostel verklaar. 'n Paar maande later het die valskermsoldate opgedaag terwyl hy op besoek aan Libië se leier, Moeammar Gaddaffi, was. Bokassa is in die ouderdom van 75 jaar aan 'n hartaanval dood en een van sy seuns, Jean-Charles, het verklaar dat "sy verstand tot aan die einde helder was".


</doc>
<doc id="25801" url="https://af.wikipedia.org/wiki?curid=25801" title="Britse en Ierse Leeus">
Britse en Ierse Leeus

Die Britse en Ierse Leeus (Engels: "British and Irish Lions") (Voorheen bekend as die Britse Eilande en tot 2001 bekend as die Britse Leeus) is 'n internasionale rugbyspan wat bestaan uit 'n keuring van die beste spelers van Engeland, Skotland, Ierland en Wallis. In rugbykringe word daar na die vier internasionaal rugbyunies gesamentlik as die "Tuis-Nasies" (Engels: "Home Nations") verwys en daarom word daar soms na die Leeus as die "Tuis-Nasies-span" verwys. Leeuskeurders kan ook spelers wat nie te vore in toetse vir hulle unies gespeel het kies, maar dit gebeur uiters selde.
Gekombineerde rugbyspanne van die Verenigde Koninkryk van Groot Brittanje en Ierland het van 1888 af toere na die Suidelike Halfrond onderneem. Die eerste toer is as 'n kommersiële onderneming aangepak, sonder amptelike ondersteuning, maar die ses besoeke wat daarop gevolg het voor die 1910 toer na Suid-Afrika (die eerste wat deur 'n komitee van die vier Tuisunies gekies) het al hoe groter ondersteuning van die owerhede gehad. Slegs een van dié het egter verteenwoordigers van al vier nasies ingesluit.

In 1949 het die vier Tuis-Nasies gekombineer om 'n amptelike Toerkomitee te vorm en vir die eerste keer was al die spelers van die span van 1950 na Nieu-Seeland internasionale spelers. Die 1950's was 'n goue era vir Leeusrugby en eers in die 1970's het die styl begin om die substansie van oorwinnings in Nieu-Seeland en Suid-Afrika te ewenaar. Aanvanklik het swak georganiseerde Leeustoerspanne gereelde nederlae teen hulle gashere moes verduur, maar teen 1955 het die besoekers die wedstryde ernstig genoeg begin neem om die toer na Suid-Afrika 2-2 te deel. In die 1970's het die span 'n herlewing ervaar. Die laaste toer van die amateurs was in 1993.


</doc>
<doc id="25802" url="https://af.wikipedia.org/wiki?curid=25802" title="Robert Broom">
Robert Broom

Dr. Robert Broom (30 November 1866, Paisley – 6 April 1951) was 'n Suid-Afrikaanse wetenskaplike, dokter en paleontoloog. Sy werk op vroeë soogdieragtige reptiele en hul plek in die evolusionêre ontwikkeling het aan hom internasionale erkenning besorg. Hy het selfs meer bekend geword vir sy ontdekkings van die eerste stewige australopithesene aapmens-skedel in 1938 in die grot by Kromdraai, 1,6 km vanaf Sterkfontein, en in 1947 vir die 2,5 miljoen jaar-oue Mev. Ples.

Toe Raymond Dart in 1925 besef het dat die Taung-skedel kenmerke vertoon wat tussen dié van mense en ape was, en dus gewys het dat dit 'n vroeë hominide was, het argeologiese instellings sy bewerings geminag. Broom, wat die eerste besoeker was wat die skedel gesien het, het egter 'n stoere ondersteuner van Dart geword en gehelp om sy teorie van Afrika as die bakermat van die mensdom te bewys deur sy ontdekking van 'n aantal australopithesene oorblyfsels.

Hy is in 1920 'n genoot van die Royal Society van Londen gemaak, het 'n Royal Medalje (1928) ontvang, asook verskeie eredoktorate van oorsese en Suid-Afrikaanse universiteite. Hy was die ontvanger van medaljes van die Nasionale Akademie van Wetenskappe van Washington en die Geologiese Vereniging van Londen. Die Unieregering het 'n bronsborsbeeld in die ingang van die Transvaal Museum opgerig wat op 31 Oktober 1949 deur genl. Jan Smuts in sy teenwoordigheid onthul is.

Presies 100 jaar na sy geboorte is die Robert Broom Museum by Sterkfontein geopen. By die ingang van die Sterkfontein-grotte staan 'n borsbeeld van Broom met 'n replika van die sogenaamde mev. Ples, die amper perfek behoude volwasse Australopithecus africanus-skedel, wat hy in 1947 by Sterkfontein gekry het.

Robert Broom is in 1866 in Paisley, Skotland gebore as die seun van John Broom en sy vrou, Agnes Hunter Shearer. Hy het sy mediese studies by Glasgow Universiteit voltooi en as intern by Glasgow Kraaminrigting gewerk.

Hy het groot geword te midde die opgewondenheid van die Darwinistiese polemiek en het sy mediese praktyk bloot gebruik as 'n inkomste terwyl hy op soek was na feite wat met evolusie verband hou. In 1892 het hy na Australië vertrek om primitiewe lewende soogdiere te bestudeer, maar na sy huwelik met Mary Baird Baillie het hy in 1896 na Brittanje teruggekeer. Die volgende jaar het hy na Suid-Afrika vertrek aangesien die versamelings deur Andrew Geddes Bain en later deur prof H.G. Seeley getoon het dat die soogdieragtige reptiele van die Karoo meer lig op evolusie sou werp.

As 'n entoesiastiese fossieljagter, het hy hom in 1900 in Pearston gevestig, maar die Tweede Vryheidsoorlog (1899–1902) was ongunstig vir 'n mediese praktyk en fossieljag en daarom het hy professor van dierkunde en geologie by die Victoria Kollege (nou die Universiteit van Stellenbosch) geword. Gedurende sy ses jaar vanaf 1903, het hy ongeveer 'n derde van die 300 referate en monografieë geskryf wat hy deur die eerste helfte van die eeu gepubliseer het. Dit het gehandel oor elke soogdieragtige reptiel wat hy en ander in Suid-Afrika ingesamel het.

Sy Croonian-lesings aan die Royal Vereniging van Londen oor die oorsprong van soogdiere in 1913 het getoon dat hierdie groot groep fossielreptiele wat baie amper verwant is, feitlik die hele denkbare anatomiese gaping tussen die vroegste oerreptiele en die vroegste soogdiere volgestaan het. Hy het volgehou met fossielreptielstudies toe hy distriksgeneesheer by Douglas was (1916–17) en later by Bothaville (OVS) en Leeudoringstad (Tvl) gepraktiseer het tot die regering in 1934 'n spesiale pos vir hom by die Transvaal Museum in Pretoria geskep het.

In 1936, op die ouderdom van 70, naby Krugersdorp en daarna by Kromdraai en Swartkrans ook aan die Witwatersrand, het hy fossieloorblyfsels van honderde australopitesene wesens gevind wat nou, saam met Australopithecus, algemeen erken word as die mees primitiewe mens bekend. Hierdie ontdekkings, asook die werk wat deur die Leakeys in Oos-Afrika gedoen is, het gehelp om Europese en Noord-Amerikaanse wetenskaplikes te oortuig dat die oorsprong van die mens inderdaad in Afrika gevind kon word. Met Schepers en later Robinson se hulp het Broom uitstekende boeke oor die fossielaapmense van Suid-Afrika gepubliseer.

Robert Broom is op 6 April 1951 in Pretoria oorlede. Jan Smuts se opmerking in 1948 het die waarde van Broom se bydrae tot paleontologie in Suid-Afrika opgesom: ""Elke Suid-Afrikaanse wetenskaplike voel meer trots deur Robert Broom. Elke Suid-Afrikaner voel belangriker deur sy toedoen.""



</doc>
<doc id="25804" url="https://af.wikipedia.org/wiki?curid=25804" title="Gro Harlem Brundtland">
Gro Harlem Brundtland

Gro Harlem Brundtland, 'n Noorse politikus, is die voormalige Eerste Minister van Noorweë, diplomaat, dokter en voorstander van die beginsel van volhoubare ontwikkeling.

Brundtland, as 'n globale denker, het nuwe insig gebring tot die verhouding tussen die omgewing en menslike ontwikkeling. As leier van die WGO sedert 1998, is sy toegewy tot die verbetering van die gesondheid van die mense van die wêreld, om herkonstruksie en ontwikkeling in lande wat deur oorlog en natuurrampe verskeur is, aan te help, om lyding en armoede te verlig en om volhoubare en gelyke gesondheidstelsels in alle lande te bevorder.

Dr. Brundtland hou verskeie internasionale poste en het verskeie internasionale pryse en toekennings ontvang, waaronder die Derdewêreldprys in 1988, die Indira Gandhi-prys in 1988, die Onassis Stigting se Delphi-prys in 1992 en die Charlemagne-prys in 1994. Sy is die outeur van verskeie artikels oor politieke, omgewings- en ontwikkelingsaangeleenthede. 

Dr. Gro Harlem Brundtland is op 20 April 1939 in Oslo, Noorweë gebore. Haar pa was 'n spesialis in mediese rehabilitasie en 'n entoesiastiese politieke aktivis wat die Rockefeller-beurs gewen het toe Gro tien jaar oud was. Die gesin het na Amerika verhuis vir die duur van sy studies en het ook in Egipte gewoon waar hy as die Verenigde Nasies se kundige op rehabilitasie gewerk het. Brundtland het besluit om in haar pa se voetspore te volg. Na sy in 1963 by die Universiteit van Oslo as dokter gekwalifiseer het, het sy 'n beurs ontvang na die Harvard Universiteit van Openbare Gesondheid waar sy in 1965 'n meestersgraad in Openbare Gesondheid behaal het. Hier het sy toenemend bewus geword daarvan dat die tradisionele insigte in menslike gesondheid nie genoegsaam kennis geneem het van die rol van die omgewing en die uitwerking van vinnige menslike ontwikkeling nie.

In 1965 het Dr. Brundtland na Oslo en die ministerie van gesondheid teruggekeer, waar sy vir die volgende dekade gewerk het aan aangeleenthede wat gestrek het van borsvoeding tot die voorkoming van kanker. Tussen 1968 en 1974 was sy assistent mediese direkteur by die Oslo Raad van Gesondheid. In 1974 is die pos van minister van die omgewing in die Noorweegse regering aan Brundtland aangebied. Alhoewel sy nie 'n opgeleide omgewingsdeskundige was nie, het haar geloof in die belangrike skakel tussen menslike gesondheid en die omgewing haar oorreed om die pos te aanvaar.

Sy is gou internasionaal erken in omgewingsirkels en haar energieke toewyding is tuis erken. In 1981 het Gro Harlem Brundtland die eerste vroulike eerste minister in Noorweë geword en die jongste persoon in die geskiedenis van Noorweë wat die pos van eerste minister gehou het. As Voorsitter van die Noorweë Arbeidersparty tussen 1981 en 1992 (en lid vanaf die ouderdom van sewe), het sy vir twee meer tydperke as eerste minister gedien, van 1986 tot 1989 en weer van 1990 tot 1996. As Noorweë se leier het sy gesondheidsaangeleenthede, kinderaangeleenthede en die bemagtiging van vroue aangespreek. In 1986 het sy agt vroue tot haar regering van agtien lede aangestel en deur haar derde ampstermyn was nege uit die negentien ministers vroulik.

Gedurende die tagtigerjare het Brundtland as voorsitter opgetree van die Wêreldkommissie van Omgewing en Ontwikkeling wat die konsep van volhoubare ontwikkeling begin het. In teenstelling met die heersende opvatting dat mense die reg gehad het om die aarde se hulpbronne na wense te gebruik (en te misbruik), het die Brundtland-kommissie 'n beleid aangemoedig wat sal toelaat vir die volhoubare gebruik van hulpbronne en wat nie toekomstige geslagte se voorreg om dieselfde hulpbronne te benut, beskadig nie. Die kommissie se baanbrekerverslag, Our Common Future, is in April 1987 gepubliseer en het uiteindelik gelei tot die eerste Aarde-leierskonferensie - die Verenigde Nasies se Konferensie oor Omgewing en Ontwikkeling in 1992 in Rio de Janeiro.

Dr. Brundtland is in 1998 vir 'n vyfjaartermyn as direkteur-generaal van die Wêreldgesondheidsorganisasie verkies. In haar openingstoespraak het sy haar prioriteite uiteengesit: WGO sal help om oordraagbare siektes te monitor, terug te druk en waar moontlik uit te wis; WGO sal help om die las van nie-oordraagbare siektes te beveg en te verminder; WGO sal lande help om volhoubare gesondheidstelsels te bou wat kan help dat gelykheidsmikpunte bereik word en wat gehaltediens aan almal sal lewer, met spesifieke klem op die situasie van vroue en moeders wat krities is om vir hul kinders 'n veilige en gesonde wegspring in die lewe te gee; WGO sal staan vir gesondheid, die saak met grondige bewyse ondersteun en daardeur 'n beter advokaat vir gesondheid teenoor 'n breër gehoor van besluitnemers wees.

Sedert sy die amp aanvaar het, het sy globale aksie vir die uitwissing van malaria voorgestaan en het sy entoesiasties steun gewerf teen die gebruik van tabakprodukte. Ten spyte van haar ongewone toewyding tot globale aangeleenthede, was sy in staat om 'n gesin groot te maak. Sy is getroud met Arne Olav Brundtland.


</doc>
<doc id="25805" url="https://af.wikipedia.org/wiki?curid=25805" title="Rachel Carson">
Rachel Carson

Rachel Carson (27 Mei 1907 - 14 April 1964), Amerikaanse ekoloog, outeur en wetenskaplike, is bekend vir haar gawe om wetenskaplik korrekte feite met welsprekende skryfwerk te kombineer. Sy het twee van die mees invloedryke boeke van die laaste halfeeu geskryf wat sterk bygedra het tot die vorming van die omgewingsbeweging en het Kongres se idee van omgewingsrentmeesterskap geprikkel.

"The Sea Around Us", 'n biografie van die see, was vir ses en tagtig weke op die nasionale topverkoperlys en het die Goue Medalje van die New York Dierkundevereniging, die Goue Medalje van Die Geografiese Vereniging van Philadelphia, die John Burroughs Medalje en die Nasionale Boektoekenning gewen en is uiteindelik in dertig tale vertaal.

"Silent Spring", gepubliseer in 1962, het 'n nasionaal geopenbaarde twis oor die gebruik van insekdoders ontlont en uiteindelik die wêreld gewaarsku teen die gevare van chemiese vergiftiging. "Silent Spring" het ook in Engeland 'n topverkoper geword en word steeds beskou as die hoeksteen van die nuwe omgewingskunde. Tien jaar na "Silent Spring" die waarskuwing bekend gemaak het, is die gebruik van DDT in die Verenigde State verban.

Rachel Louise Carson is op 27 Mei 1907 op 'n klein plaas op die Alleghenyrivier naby Pittsburgh gebore as die dogter van Robert Warden en Maria Carson. Haar liefde vir die natuur is deur haar ma gestimuleer wat haar oë geopen het vir die details van die natuurwêreld. Afgesien van haar liefde vir die natuur het sy 'n natuurlike talent vir skryf gehad en haar eerste publikasie het in die St Nicholas literêre tydskrif vir kinders verskyn toe sy maar 'n skrale tien jaar oud was.

Na sy van Parnassus Hoërskool gegradueer het, het sy by die elite Pennsylvania Kollege vir Vroue ingeskryf om in Engelse opstel skryf te spesialiseer. 'n Vereiste dat elke student twee semesters wetenskap doen, het haar liefde vir biologie laat herontwaak en sy het besluit om haar hoofvak na dierkunde te verander. In 1929 het sy met 'n BA (cum laude) gegradueer en vir sewe ononderbroke somervakansies by die Johns Hopkins Somerskool klas gegee. In 1931 het sy by die Universiteit van Maryland begin werk waar sy vir vyf jaar dierkunde gedoseer het en in 1932 verkry sy haar Meestersgraad in dierkunde aan die Johns Hopkins Universiteit.

Tydens haar tyd by Maryland Universiteit, het Carson haar nagraadse studies in die somer by die Laboratorium vir Mariene Biologie by Woods Hole, Massachusetts by Cape Cod voortgesit. Daar het sy deur die see bekoor geraak en in 1936 het sy 'n posisie as junior waterbioloog by die Buro van Visserye in Washington aanvaar. In 1941 het sy haar eerste boek, "Under The Sea Wind" gepubliseer maar dit het amper ongemerk verby gegaan.

In 1946 is sy bevorder tot inligtingspesialis en drie jaar later het sy hoofredakteur van publikasies geword. In 1951 het sy nasionale bekendheid verwerf toe haar boek "The Sea Around Us" 'n topverkoper geword het en sy verskeie toekennings gewen het. In 1952 het Carson uit die regeringsdiens getree en haarself tot haar skryfwerk en haar derde boek, "Edge Of The Sea", toegewy.

Carson het vir die eerste keer by haar bewaringskollegas by Visserye uitgevind van die gevare wat DDT vir voëls en wildlewe ingehou het. 'n Brief van ou vriende wat haar ingelig het wat die vernietiging van lugbesproeiing aan hulle vryplaas aangerig het, het haar oorreed om die uitwerking van insekdoders op die natuur te ondersoek. Huiwerig om haar fokus te verskuif, maar aangedryf deur die wete dat die saak aandag moes kry, het Carson "Silent Spring" geskryf waarin sy die publiek gewaarsku het teen die langtermynuitwerkings van die misbruik van insekdoders. Die reaksie van die chemiese nywerheid was oorweldigend en Carson moes 'n storm van dispuut en persoonlike aanslag trotseer. Maar deur hierdie veldtog om haar as 'n 'histeriese vrou' af te maak, het die chemiese nywerheid net openbare belangstelling geprikkel.

Rachel Carson is op 14 April 1964 oorlede na 'n lang stryd teen kanker. Sy het nooit die vrugte van haar arbeid aanskou nie.


</doc>
<doc id="25806" url="https://af.wikipedia.org/wiki?curid=25806" title="Ernst Boris Chain">
Ernst Boris Chain

Sir Ernst Boris Chain (19 Junie 1906 – 12 Augustus 1979) was 'n Britse biochemikus hoewel 'n Duitse boorling wat saam met die geneesheer Howard Florey die eerste was om penisillien in suiwer vorm voor te berei sodat dit terapeuties as antibiotika gebruik kon word. Alhoewel penisillien nie 'n universele kuur is nie, is die genesing van die infektiewe siektes waarop dit wel van toepassing is, so ongelooflik dat dit nogtans gereken word as een van die twintigste eeu se belangrikste mediese ontdekkings. Chain en Florey is in 1945 beloon vir hul deursettingsvermoë. Hulle het saam met Alexander Fleming, die toevallige ontdekker van penisillien, die Nobelprys vir Fisiologie of Geneeskunde ontvang. Chain is ook in 1969 tot ridder geslaan.

Ernst Boris Chain is op 19 Junie 1906 in Berlyn, Duitsland gebore. Sy vader het van Rusland na Duitsland gegaan om in chemie te studeer, met 'n Berlyner getrou en 'n suksesvolle chemikalieëvervaardigingsmaatskappy gestig. Alhoewel Ernst Chain op skool 'n loopbaan as konsertpianis ernstig oorweeg het, het sy belangstelling in wetenskap die oorhand gekry. In 1930 verwerf hy sy Ph D in Chemie aan die Friedrich Wilhelm Universiteit. Hy het voortgegaan met sy navorsing oor ensieme totdat Adolf Hitler in 1933 kanselier van Duitsland geword het. Weens sy Joods-Russiese agtergrond het hy dadelik na die Verenigde Koninkryk geëmigreer.

Gedurende die eerste twee jaar in Engeland het hy navorsing gedoen oor fosfolipiede onder leiding van Frederick Hopkins aan die Skool vir Biochemie, Cambridge. In 1935 is hy deur die Universiteit van Oxford genooi om by die Sir William Dunn Skool vir Patologie te werk.

In 1936 is hy as laboratorium assistent en dosent in patologie aangestel. Hy het saam met Howard Florey begin werk. Hulle eerste taak was die suiwering en kristalisering van die antibakteriële ensiem lisosiem. Hulle het dit reggekry, maar was teleurgesteld omdat dit bykans geen terapeutiese waarde gehad het nie en het begin soek na alternatiewe.

Nadat Chain en Florey Fleming se bevindings oor penisillien gelees het, het hulle besluit om daarop te konsentreer. Dit was Chain se taak om die penisillien uit broodskimmel te haal. In 1941 is die eerste suksesvolle kliniese toetse met die suiwer ekstrak op mense gedoen. Teen 1943 het Chain die molekulêre struktuur van penisillien G beskryf. Hy was ontevrede met die na-oorlogse ontwikkelings in sy navorsingsveld en is na Italië waar hy aangestel is as die hoof van die Internasionale Navorsingsentrum vir Chemiese Mikrobiologie. Die sentrum het sy eie penisillienvervaardigingsaanleg gehad. Chain het voortgegaan om ander tipes penisillien te ontwikkel. Een daarvan is penisillien V wat weerstandig teen maagsuur was en gevolglik oraal toegedien kon word.

Sy navorsing het ook daartoe gelei dat sintetiese chemiese veranderings aan natuurlike penisillien aangebring kon word en dat dit sodoende 'n groter reeks van patogene bakterieë kon beveg.

Hy keer in 1961 terug na Londen as professor in biochemie by die Imperiale Kollege aan die Universiteit van Londen. Chain is wêreldwyd erken en het toekennings ontvang vir sy bydrae tot die mensdom se gesondheid.

Hy is in 1948 met dr Anne Beloff getroud. Hulle het twee seuns en 'n dogter gehad. Ernst Chain is in 1979 oorlede.


</doc>
<doc id="25807" url="https://af.wikipedia.org/wiki?curid=25807" title="Coco Chanel">
Coco Chanel

Gabrielle Chanel, beter bekend as Coco Chanel (1883–1971), was ’n Franse modeontwerper wat die modehuis Chanel begin het en ook bekendheid verwerf het met parfuums soos Chanel Nº 5. Haar klere-ontwerpe het ’n groot invloed op 20ste-eeuse modes gehad. Sy is veral bekend vir haar eenvoudige tweestukpakke vir vroue en die "klein swart nommertjie".

Gabrielle Bonheur Chanel is op 19 Augustus 1883 op die Franse dorpie Saumur, Maine-et-Loire, buite die eg gebore. Na haar ma se dood en pa se daaropvolgende verlating is sy eers deur twee tantes in Auvergne en daarna deur nonne in die Aubazine-weeshuis grootgemaak. Sy het haar eerste betrekking, dié van naaldwerkster, gelos om 'n beroep as nagklubsangeres te beproef.)

In daardie tyd het sy die minnares van Etienne Balsan, 'n miljoenêrkavallerie-offisier, geword en hy het haar eerste hoedewinkel in 1909 gefinansier. Haar volgende minnaar, Balsan se vriend Arthur Capel, het haar uitbreiding van hoede tot klere in plekke soos Parys, Deauville en Biarritz gefinansier.

Chanel het die eerste keer tydens die Eerste Wêreldoorlog bekendheid verwerf toe sy werksklere ontwerp het, gebaseer op haar eie eenvoudige klere, vir die vroue wat die mans wat gaan veg het se werk oorgeneem het. Sy het hobbelrokke vervang met reguit rokke, mansoortrektruie, matroosbaadjies en eenvoudige truistofrokke. Die meeste vroue het haar nuwe styl verwelkom en teen die middel twintigerjare was die Chanel-voorkoms die norm.

Deur die volgende paar dekades het haar bekendheid toegeneem en het sy bekend geword vir 'n verskeidenheid nuwe style, waaronder kort haarstyle, sigeunerrompe, kostuumjuweliersware, blink aanddrag, kort swart rokkies, oophakskoene en kwilthandsakke. Sy het verder gegaan en die eerste ontwerperparfuum, Chanel Nº 5, bekend gestel en dit het haar suksesvolste produk geword.

In 1939, toe Frankryk oorlog teen Duitsland verklaar, het sy haar modehuis gesluit en in 1945 is sy na Switserland verban oor haar verhouding met die Nazi-offisier Hans Gunther von Dincklage. Sy het haar modehuis eers in 1953 weer oopgemaak, toe sy haar gedistilleerde Chanel-voorkoms weer bekend gestel het in eenvoudige, gemaklike vorms van sagte tweeds, gedra saam met kostuumjuweliersware. Haar nuwe pakkies was dadelik gewild by die Amerikaners en teen 1959 was haar bekende Chanel-pakkies 'n "noodsaaklikheid" vir elke welgeklede vrou.

Sy het aangehou werk en was besig met voorbereidings vir haar 1971-versameling toe sy skielik op 10 Januarie 1971, op die ouderdom van 87, in haar privaatkwartiere in die Ritz-hotel in Parys oorlede is.

Gabrielle "Coco" Chanel, elegante Franse mode-ontwerpster wat die duidelike grense tussen manlike en vroulike kleredrag laat vervaag het, het 'n klein modewinkeltjie omskep in een van die mees winsgewende moderyke van alle tye en het een van die 20ste eeu se invloedrykste modetoonaangewers geword. Alhoewel sy nie haarself as 'n feminis wou beskryf nie, het sy 'n moderevolusie begin wat vroue bevry het van korsette en wat eenvoud en gemak elegant gemaak het.

Sy het praktiese klere soos broeke vir vroue, matroosbaadjies, oortrektruie, sportklere en laehakskoene gewild gemaak en 'n omwenteling teweeggebring in die tekstielbedryf deur die eerste ontwerper te wees wat woltruie in vrouedrag gebruik. Sy het ook haar eie toebehorelyn begin wat kostuumjuweliersware aanvaarbaar gemaak het. Haar suksesvolste produk was egter nie klere nie, maar haar bekende Chanel No 5-parfuum, die wêreld se eerste ontwerpergeur wat in 1923 bekendgestel is.

Alhoewel sy in 1971 oorlede is, bestaan haar ryk, die House of Chanel, wat ten tyde van haar dood meer as $160 miljoen per jaar verdien het, steeds voort en sal die modewêreld vir nog baie jare daardeur beïnvloed word.


</doc>
<doc id="25808" url="https://af.wikipedia.org/wiki?curid=25808" title="Amelia Earhart">
Amelia Earhart

Amelia Earhart (Atchison, Kansas, 24 Julie 1897 – Stille Oseaan, 2 Julie 1937) was 'n Amerikaanse vlieënier en lugvaartpionier.

Sy het in 1928 bekendheid verwerf toe sy die eerste vrou geword het wat oor die Atlantiese Oseaan gevlieg het. In Mei 1932 het sy haar eerste solovlug oor die Atlantiese Oseaan onderneem. Met hierdie vlug het sy 'n nuwe transatlantiese rekord van 13 ure en 30 minute opgestel. Vir hierdie besonderse prestasie het sy 'n medalje van die Amerikaanse president van dié tyd, Herbert Hoover, ontvang.

Earhart het as 'n offisier op die Luddington-lyn, die eerste passasiersdiens wat tussen New York en Washington DC gevlieg het, gevlieg. In Januarie 1935 het sy 'n solovlug van Hawaii tot in Kalifornië gedoen.

In Junie 1937 het sy haar begin voorberei vir haar "om die wêreldvlug" saam met Fred Noonam. Met die voltooiing van hierdie vlug sou sy die eerste vrou wees wat hierdie ontsaglike afstand met 'n vliegtuig afgelê het.
Op 1 Julie 1937 het hierdie geskiedkundige vlug in Miami begin. Vandaar het hulle na Suid-Amerika gevlieg. Hier het hulle oor die Suid-Atlantiese Oseaan na Dakar in Afrika gevlieg. Nadat hulle oor die Sahara-woestyn is, het hulle na Singapoer gevlieg en vandaar na Australië. Nadat hulle egter van Lae in Nieu-Guinee opgestyg het, het die Amerikaanse Kuswag kontak met die vliegtuig verloor. Die laaste boodskap wat hulle van Earhart ontvang het, was op 2 Julie om 8:45 vm. Daarna het hulle heeltemal kontak verloor en tot vandag toe weet niemand wat gebeur het nie.

Die Amerikaanse Vloot het uitgebreide soektogte geloods, maar daar is nooit enige spoor van die vlieëniers of die vliegtuig gevind nie. Op 18 Julie 1937 het president Roosevelt al die soektogte afgelas en is daar aangeneem dat die vliegtuig in die see neergestort het.

Die geheimsinnige verdwyning van Amelia Earhart en haar medevlieënier het baie spekulasie tot gevolg gehad. Party mense beweer dat hulle deur die Japanners afgeskiet is en gevange geneem is; ander glo dat president Roosevelt hulle op 'n geheime spioenasiesending gestuur het. Nie een van hierdie teorieë kon egter ooit gestaaf word nie.

Amelia Earhart is op 24 Julie 1897 in Atchison, Kansas, in die VSA gebore. Sy was die eerste kind van Edwin Stanton en Amy Otis Earhart. Amelia en haar suster, Muriel, se kinderjare was baie ongelukkig omrede hul pa 'n alkoholverslaafde was. Alhoewel hulle baie rondgetrek het en in baie verskillende skole was, het albei van hulle nog steeds baie goed op akademiese gebied presteer.

Nadat Amelia haar hoërskoolloopbaan voltooi het, het sy beplan om na 'n kollege te gaan vir verdere onderrig. Sy het egter haar planne verander nadat sy met soldate wat in die Eerste Wêreldoorlog beseer is, gepraat het, en het besluit om eerder te gaan verpleeg. Sy het as 'n militêre verpleegster in Kanada begin werk. Toe die oorlog verby is, het sy as 'n maatskaplike werker by Deniston House in Boston gewerk, waar sy Engelse immigrante se kinders in Engels onderrig het.

Amelia het dit altyd geniet om lugskoue by te woon – 'n sport wat baie gewild was gedurende die 1920's. By een van hierdie lugvertonings, waar sy 'n vliegrit van tien minute geneem het, het sy besluit om 'n vlieënier te word. In 1921 het Amelia haar eerste solovlug onderneem en – afgesien van 'n swak landing – het die vlug baie goed afgeloop. Teen 1922 het sy genoeg geld gespaar en kon sy haar eie vliegtuig koop.

Hierna het sy gereeld deelgeneem aan pogings om vliegrekords te verbeter en in Oktober 1922 het sy 'n vliegrekord vir vroue opgestel met 'n hoogte van 14 000 voet, wat 'n paar weke later deur Ruth Nichols gebreek is.
In 1925 het sy haar by die Boston-tak van die "National Aeronautic Association" aangesluit. Gedurende hierdie tydperk het sy baie aandag getrek as vrouevlieënier en die onderwerp van besprekings in koerante en tydskrifte geword. Die Boston Globe het haar as "een van die beste vrouevlieëniers in die VSA" beskryf.

In 1928 het sy saam met die vlieënier Wilmer Stultz en Louis Gordon 'n vlug oor die Atlantiese Oseaan onderneem. Alhoewel sy net as passasier saamgegaan het, was sy die eerste vrou wat die Atlantiese Oseaan in 'n vliegtuig oorgesteek het. In 1931 is sy met die uitgewer George Putnam getroud. In 1937 het sy 'n vlug rondom die wêreld onderneem, wat egter haar laaste sou wees. Nadat sy meer as twee-derdes van die afstand voltooi het, het die Amerikaanse Kuswag kontak met haar verloor bokant die Stille Oseaan. Daar word algemeen aanvaar dat haar vliegtuig êrens in die see neergestort het.


</doc>
<doc id="25809" url="https://af.wikipedia.org/wiki?curid=25809" title="George Eastman">
George Eastman

George Eastman is in 1854 in Waterville, New York gebore. Toe hy vyf jaar oud was, het sy gesin na Rochester verhuis, waar sy pa die Eastman Kommersiële Kollege begin het. Na sy pa se dood het die Eastmans finansieel gesukkel en George moes skool op die ouderdom van 14 verlaat om sy gesin by te staan.

Eastman het entoesiasties geraak oor fotografie toe 'n kollega voorgestel het dat hy foto's moet neem tydens sy vakansie. Die fotografietoerusting was egter die grootte van 'n losstaande rekenaar en Eastman het begin eksperimenteer met toerusting wat minder omslagtig is. Hy het alles wat hy oor die onderwerp kon kry, gelees en, met 'n formule uit 'n Britse tydskrif, het hy begin eksperimenteer met droëplaatemulsies teenoor die nat plate wat op daardie stadium in gebruik was. Hy het sy droëplaatformule in Amerika en Engeland gepatenteer en 'n masjien ontwikkel vir die vervaardiging van 'n groot aantal plate en in 1880 begin om droë plate aan ander fotograwe te verkoop.

In 1885 het Eastman die eerste kommersiële rolfilm vervaardig wat deursigtig en buigsaam was. In 1888 het hy 'n klein bokskamera bekend gestel wat 'n filmrol, voldoende vir 100 foto's, bevat het. In 1889 het die maatskappy papiernegatiewe met buigbare selagtige film vervang wat die weg gebaan het vir die eerste rolprente. In 1900 het die Kodak Brownie, bekostigbaar teen $1 elk, fotografie binne die bereik van Jan Alleman gesit. Al wat nodig was, was die druk van 'n knoppie.

George Eastman het nooit getrou nie, maar het die laaste derde van sy lewe spandeer aan al die aktiwiteite waarvoor tyd ontbreek het terwyl hy 'n wêreldmark vir fotografie geskep het. Hy het jag, visvang en timmerwerk geniet en was 'n buitengewoon goeie kok. Hy het gely aan 'n degeneratiewe ruggraatkwaal wat hom toenemend daarvan weerhou het om 'n aktiewe lewe te lei. Gefrustreerd en neerslagtig het hy op 13 Maart 1932 selfmoord gepleeg. Kort voor sy dood het hy geskryf: "My werk is gedoen. Waarvoor wag?"

George Eastman se innoverende ontwerp van droë, buigsame rolfilms en die handkamera wat hierdie films kon aanwend, het fotografie gerewolusioneer en omskep in een van die twintigste eeu se oorheersende kunsvorms en kragtigste kommunikasiemedia. 'n Eeu na hy die wêreld se eerste Kodak hand-kiekiekamera ontwerp het, word miljarde foto's elke jaar deur professionele en amateurfotograwe geneem.

Eastman se welwillendheid was legendaries. Deur sy leeftyd het hy $100 miljoen aan verskeie instansies geskenk. Sy borgskap het op onderwys en gesondheid gefokus en instellings soos MIT en Rochester Universiteit het grootliks voordeel uit sy ondersteuning getrek. Eastman het dit nie snaaks gedink om twee operas op 'n dag te sien nie en sy liefde vir musiek het hom gelei tot die stigting van die bekende Eastman Musiekskool.

George Eastman het sy besigheid opgebou deur noukeurig aandag te skenk aan elke klein detail, van die naam Kodak (wat hy gekies het oor die sterk plosiewe k-klanke en nie omdat die woord enigiets beteken het nie), die sorgvuldige verskaffing van 'n handelsmerk, tot die slim slagspreuk ("Jy druk die knoppie, ons doen die res") en die welstand van sy werknemers. Sy indiensnemingsbeleide was rewolusionêr vir die tyd: hy het 'n winsdeelstelsel vir sy werkers ingestel dekades voor die konsep deur ander aanvaar is.


</doc>
<doc id="25810" url="https://af.wikipedia.org/wiki?curid=25810" title="Shirin Ebadi">
Shirin Ebadi

Shirin Ebadi (Persies: شيرين عبادى "Širin Ebādi"), die dogter van Mohammed Ali Ebadi, is in 1947 in die stad Hamedan gebore. Haar vader, wat ten tye van haar geboorte die hoof van Hamedan se Registrasiekantoor was, was een van die eerste lektore in handelsreg en het verskeie boeke geskryf. In 1948 het haar gesin na Teheran verhuis, waar sy sedertdien woon.

Sy het in 1968 'n graad in die regte aan die Universiteit van Teheran verwerf. In 1970 het sy die eerste vrou in die geskiedenis van Iran se regspleging geword om as regter te dien. Intussen het sy haar studie voortgesit en in 1971 'n doktoraat in privaatreg met lof verwerf.

Sy het in 1975 die President van Regsbank 24 van die [Teheranse] Stadshof geword. Ná die oorwinning van die Islamitiese Revolusie in Februarie 1979 is sy en ander vroulike regters uit hul ampte ontslaan en het hulle klerklike pligte gekry. Dit was weens die oortuiging dat Islam vroue verbied om as regters te dien. Shirin het 'n klerk geword in die hof wat eens onder haar beheer was.
Nadat sy en die ander vroulike regters beswaar aangeteken het, is hulle tot die pos van "deskundiges" in die Justisiedepartement bevorder. Sy was egter nie tevrede hiermee nie, en het gevolglik vroeë aftrede versoek, wat toegestaan is. Ebadi het daarna weer aansoek gedoen om te praktiseer, maar haar aansoek is van die hand gewys aangesien die Balieraad vir 'n geruime tyd ná die revolusie gesluit gebly het en deur die Regsbank bestuur is.

Ebadi was dertien jaar werkloos. In hierdie tyd het sy verskeie boeke geskryf en talle artikels in Iranse tydskrifte gepubliseer gekry wat haar bekend gemaak het. In 1992 het sy daarin geslaag om 'n prokureurslisensie te bekom en het sy haar eie praktyk begin. Sy het talle sake verdedig, onder meer persverwante sake, politieke en 'n groot aantal maatskaplike sake (insluitende kindermishandeling). Sy gee ook in haar opleidingskursusse in menseregte lesings aan 'n aantal studente van buite Iran.

Shirin Ebadi is 'n Iranse prokureur, skrywer, lektor en menseregte-aktivis. Sy was by verskeie maatskaplike aktiwiteite betrokke, insluitende verskeie navorsingsprojekte vir die UNICEF-kantoor in Teheran, wat verskillende stadiums van gratis onderrig in kinderregte en menseregte aangebied het en by die Islamitiese Raadplegende Raad (Majlis) aanbeveel het dat die wet wat alle vorme van geweld teenoor kinders verbied, bekragtig word.

Sy het ook in talle menseregtesake opgetree, soos dié van 'n moeder wie se kind (Arin Golshani) wreed tot die dood gemartel in haar stiefma se huis aangetref is nadat die kind van haar ma geskei is volgens die Iranse wet op die toesig oor kinders. Ander sake sluit in dié van verskeie joernaliste of hul families wat in verband met vryheid van spraak beskuldig of gevonnis is of die families van die slagoffers van reeksmoordenaars.

Ebadi is ook medestigter van die Menseregte-verdedigingsentrum en die Vereniging vir die Ondersteuning van Kinderregte. Hoewel sy nie meer president van die Vereniging vir die Ondersteuning van Kinderregte is nie, verleen sy nog steeds hulp as regsadviseur.

Vanweë haar werk het sy talle pryse en vererings ontvang. In 1996 is sy gekies as 'n amptelike waarnemer van Human Rights Watch, en is haar boek, The Right of the Child (Die Reg van die Kind), as Boek van die Jaar gekies deur die Kultuur- en Islamitiese Voorligtingsministerie. Sy was in 2001 ook 'n ontvanger van die Menseregtestigting se Rafto-prys in Noorweë en het ook die 2003-Nobelprys vir Vrede ontvang vir menseregte-aktiwiteite.


</doc>
<doc id="25811" url="https://af.wikipedia.org/wiki?curid=25811" title="Reginald Fessenden">
Reginald Fessenden

Reginald Aubrey Fessenden is op 6 Oktober 1866 in East Bolton, Quebec, Kanada gebore. As 'n kind het hy merkwaardige wiskundige vermoeëns vertoon, maar sy ouers frustreer met sy vergesogte idee van stemme oor die wêreld stuur sonder om drade te gebruik. Hy is by Trinity Kollegeskool en Bishop's Kollege onderrig.

Fessenden het Kanada verlaat om in Amerika te werk. In 1887 het hy die hoofchemikus by die Thomas Edison Laboratorium geword. In 1890 is hy as hoofelektrisiën deur George Westinghouse aangestel. Hy het sy diens in 1892 verlaat om 'n akademiese loopbaan in elektriese ingenieurswese na te volg - eers by Purdue Universiteit en daarna by Western University of Pennsylvania.
Terwyl hy vir die VSA-weerburo gewerk het, het hy sy radiodeurbraak in 1900 gemaak. In 1902 het hy die National Electric Signalling Company met behulp van twee finansierders geskep. Hy het daarna die radioversendingstasie by Brandt Rock, Massachusetts gebou van waar hy die wêreld se eerste radioprogram uitgesaai het en die eerste draadlose stemboodskappe oor die Atlantiese oseaan ontvang het.

Fessenden het na New York verhuis waar hy 'n suksesvolle loopbaan in Onderwaterklank gehad het. Hy is op 22 Julie 1932 in sy huis by die see in Bermuda oorlede.

Reginald Fessenden was die eerste persoon wat mensestemme deur radiogolwe oorgedra het. Marconi was verantwoordelik vir die eerste oordrag van Morsekode, maar Fessenden is die vader van 'regte' stemradio. Op 23 Desember 1900 het Fessenden, wat op die Cobbeiland in die middel van die Potomacrivier gestaan het, die volgende woorde gesê: een-twee-drie-vier, sneeu dit waar jy is, mnr Thiesen? As dit is, telegrafeer asseblief vir my terug.

Een kilometer weg het mnr Thiesen die eerste draadlose stemboodskap wat ooit gestuur is, gehoor en geantwoord. Die kragtigste kommunikasiemedium van die eerste deel van die twintigste eeu is gebore.

Op Oukersaand in 1906 het Fessenden en sy vrou, Helen, die wêreld se eerste radioprogram uitgesaai na hy ses jaar bestee het aan die afronding van die deurbraak van 1900. Draadlose operateurs in die Boston-hawe en verder weg het gehoor hoe Fessenden "O holy night" speel en Helen en haar vriend Kersfeesliedere sing. In dieselfde jaar het Fessenden die eerste tweerigting-stemradiokommunikasie oor die Atlantiese oseaan gestuur tussen Brant Rock, waar hy 'n 420-voet-radiotoring opgerig het, en Skotland gevestig. 
Fessenden was ook verantwoordelik vir uitvindings soos die soniese dieptevinder, die elektriese giroskoop, die heterodine en turbo-elektriese aandrywing vir oorlogskepe. Hy het die eerste kraggenerasiestasie by Niagara-watervalle gebou en het uiteindelik vyf honderd patente gehou.

Hy het egter nooit dieselfde erkenning ontvang as wat belangrike eietydse uitvinders soos Marconi en Edison ontvang het nie. Hy is gespot omdat hy geglo het dat stem sonder drade oorgedra kon word en het die grootste deel van sy lewe in armoede deurgebring. Sy ouers het hom darem nader aan die einde van sy lewe, ryk gemaak en hy het die tevredenheid gehad om die skeptici die knoppe op hulle nuut gekoopte radio's te draai en die jongste weer- en nuusberigte te luister.


</doc>
<doc id="25813" url="https://af.wikipedia.org/wiki?curid=25813" title="Nederlandse nasionale rugbyspan">
Nederlandse nasionale rugbyspan

Die Nederlandse nasionale rugbyspan is 'n nasionale sportspan wat Nederland in rugby verteenwoordig. Die span het vir die eerste keer in 1930 teen België gespeel.

Nederland het hulle eerste internasionale rugbywedstryd op 1 Julie 1930 teen België gespeel. België het 6–0 gewen. Nederland het weer teen België gespeel as ook teen Duitsland en Roemenië.

In die 1940's het die span gereeld teen België en Duitsland gespeel. In die 1960's het die span gereeld teen Wes-Duitsland gespeel. Die span het in die dekade ook teen Pole, Swede, Spanje en Tsjeggo-Slowakye gespeel.

In die 1970's het die span ook wedstryde teen Italië gespeel. Die span het 'n aantal wedstryde gewen tussen 1984 en 1987. Nederland kon tot dusver nie daarin slaag om vir die Rugbywêreldbeker te kwalifiseer nie.

In die moderne professionele era het die span gesukkel maar daar is nuwe hoop met opkomende spelers soos Bart Viguurs, Allard Jonkers, Rik Roovers en Koeraad Buseman.




</doc>
<doc id="25816" url="https://af.wikipedia.org/wiki?curid=25816" title="329">
329

Die jaar 329 was 'n gewone jaar wat volgens die Gregoriaanse kalender op 'n Dinsdag begin het. Dit was die 29ste jaar van die 4de eeu n.C. Soos ander gewone jare het die jaar 12 maande, 52 weke en 365 dae gehad.





</doc>
<doc id="25818" url="https://af.wikipedia.org/wiki?curid=25818" title="Lys van lande">
Lys van lande

Die artikel lys die lande van die wêreld.



























Abchasië – Afghanistan – Akrotiri en Dhekelië – Åland – Albanië – Algerië – Amerika (sien Verenigde State) – Amerikaanse Maagde-eilande – Amerikaans-Samoa – Andorra – Angola – Anguilla – Antigua en Barbuda – Argentinië – Armenië – Aruba – Ascensioneiland – Asore – Australië – Azerbeidjan

Bahamas – Bahrein – Bangladesj – Barbados – België – Belize – Benin – Bermuda – Bhoetan – Birma (nou Mianmar) – Bolivië – Bonaire – Bosnië en Herzegowina – Botswana – Brasilië – Britse Indiese Oseaangebied – Britse Maagde-eilande – Broenei – Bulgarye – Burkina Faso – Burundi

Chili – Ceuta – Colombia – Comore-eilande – Cookeilande – Costa Rica – Curaçao

Denemarke – Djiboeti – Dominica – Dominikaanse Republiek – Duitsland

Ecuador – Egipte – Eiland Man – Ekwatoriaal-Guinee – El Salvador – Eritrea – Estland – eSwatini – Ethiopië

Falkland-eilande – Faroëreilande – Fidji – Filippyne – Finland – Frankryk – Frans-Guyana – Frans-Polinesië – Franse Suidelike en Antarktiese Gebiede

Gaboen – Galmudug – Gambië – Georgië – Ghana – Gibraltar – Griekeland – Groenland – Grenada – Guadeloupe – Guam – Guatemala – Guernsey – Guinee – Guinee-Bissau – Guyana

Haïti – Honduras – Hongarye – Hongkong

Ierland – Indië – Indonesië – Irak – Iran – Israel – Italië – Ivoorkus (Côte d'Ivoire)

Jamaika – Jan Mayen – Japan – Jemen – Jersey – Jordanië

Kaaimanseilande – Kaap Verde – Kambodja – Kameroen – Kanada – Kanariese Eilande – Katar – Kasakstan – Kenia – Kerseiland – Kirgisië – Kiribati – Koeweit – Kokoseilande – Demokratiese Republiek van die Kongo (eens "Zaïre") – Republiek van die Kongo – Korea – Korea, Noord – Korea, Suid – Kroasië – Kuba

Laos – Lesotho – Letland – Libanon – Liberië – Libië – Liechtenstein – Litaue – Luxemburg

Madagaskar – Madeiraeilande – Malawi – Maleisië – Maledive – Mali – Malta – Macau – Marokko – Marshalleilande – Martinique – Mauritanië – Mauritius – Mayotte – Meksiko – Melilla – Mianmar – Mikronesië – Moldowa – Monaco – Mongolië – Montenegro – Montserrat – Mosambiek

Namibië – Nauru – Navassa – Nepal – Nederland – Nieu-Kaledonië – Nieu-Seeland – Nicaragua – Niger – Nigerië – Niue – Noordelike Mariana-eilande – Noord-Korea – Noord-Masedonië – Noorweë

Oekraïne – Oesbekistan – Oman – Oos-Timor – Oostenryk

Paaseiland – Pakistan – Palau – Palestina (Sien "Staat Palestina") – Panama – Papoea-Nieu-Guinee – Paraguay – Peru – Pitcairneilande – Pole – Portugal – Puerto Rico – Puntland

Réunion – Roemenië – Rusland – Rwanda

Saba – Salomonseilande – Saint-Martin – Samoa – San Marino – São Tomé en Príncipe – Saoedi-Arabië – Senegal – Sentraal-Afrikaanse Republiek – Serwië – Seychelle – Sierra Leone – Singapoer – Sint Bartolomeus – Sint Eustatius – Sint Helena, Ascension en Tristan da Cunha – St. Kitts en Nevis – St. Lucia – Sint Maarten – Sint Pierre en Miquelon – St. Vincent en die Grenadine – Siprus – Sirië – Slowakye – Slowenië – Soedan – Somalië – Somaliland – Spanje – Sri Lanka – Suid-Afrika – Suid-Georgië en die Suidelike Sandwicheilande – Suid-Korea – Suid-Ossetië – Suid-Soedan – Suriname – Swede – Switserland

Tadjikistan – Taiwan (sien Republiek China) – Tanzanië – Thailand – Togo – Tokelau – Tonga – Trinidad en Tobago – Tristan da Cunha – Tsjad – Tsjeggië – Tunisië – Turks- en Caicoseilande – Turkye – Tuvalu

Uganda – Uruguay

Vanuatu – Vatikaanstad ("Heilige Stoel") – Venezuela – Verenigde Arabiese Emirate – Verenigde Koninkryk – Verenigde State – Viëtnam

Wes-Sahara

Ysland

Zaïre (nou Demokratiese Republiek van die Kongo) – Zambië – Zimbabwe



</doc>
<doc id="25825" url="https://af.wikipedia.org/wiki?curid=25825" title="Upingtonia">
Upingtonia

Upingtonia was 'n Boererepubliek met 'n kortstondige bestaan in die omgewing van die huidige Grootfontein in Namibië.

Die landstreek lê ongeveer tussen 18° en 20° suid en 15° en 20° oos. Veral die oostelike grens was nie duidelik vasgepen nie. Aan die westekant was Okahakama en Okaukeujo (in die Etoshapan) en aan die oostekant Grootfontein, Otavi en die Waterberg in die gebied.


Jordan het in 1885 'n gebied van 2 500 km² van 'n Ovambo-hoofman Kampingana en sy seun Kambonde vir 300 gewere, 'n perd en 'n vat brandewyn gekoop. Maar die Boesmans, Damara en die Herero is nie in die verkoop geken nie.

Na enkele jare in Angola wou 'n aansienlike aantal Dorslandtrekkers graag Angola verlaat. In Augustus 1884 is Jordan by daardie boere noord van die Kunenerivier en haal 'n aantal van hulle onder leiding van Louw du Plessis met 'n belofte van plase oor om hulle suid van die rivier te vestig. Aan 'n veertigtal Boere is plase toegeken, maar die handels- en mineraleregte het weens die aanwesigheid van koperts rondom Otavi en Grootfontein die eiendom van Jordan gebly. Jordan het hard probeer om Britse steun vir hierdie vestiginspoging te kry, maar slegs die premier van die Kaapkolonie, Thomas Upington, het halfhartig sy belangstelling getoon. Toe die grondwet op 20 Oktober 1885 aangeneem word, is die republiek Upingtonia uitgeroep en Prinsloo is as president gekies met 'n raad van 13 lede.

Weens die onsekere toestande in die grensgebiede en 'n gevoel van onveiligheid onder die Boere het hulle voorlopig in hartbeeshuisies by die fonteine (die huidige Grootfontein) bymekaar gewoon. Daar het hulle op die vrugbare grond koring, tabak en mielies verbou.

Lewis het Maharero gebruik om Jordan in sy planne te dwarsboom omdat Lewis self die koperkonsessie by Otavi wou verkry. Maharero het die Boere gevrees en Jordan gehaat. Maharero beweer nou op aanstigting van Lewis dat Kambonde geen reg gehad het om die gebied aan Jordan te verkoop nie en dat die Boere boonop al die wild aan die uitroei is. Daarom wil Maharero dat die verkooptransaksie nietig verklaar word. Lewis verklaar oorlog teen die Boere. Hierna trek sekere Boere weg, sommige suid na die Waterberg, ander na Transvaal. Maar tien families bly op Grootfontein agter. Die Boere nader Göring om beskerming en op hul versoek word hul staatjie 'n Duitse protektoraat. Dit hou egter nie veel in nie, want die Duitsers se gesag in Duits-Suidwes-Afrika was op daardie tydstip maar swak. Wel slaag die Duitsers daarin om die naam van die republiek van 'n Engelse naam na Lijdensrust te verander. Boonop word Jordan op aanstigting van Lewis op verraderike wyse vermoor. Inboorlinge, malaria, droogte en 'n gebrek aan weivled teister die oorblywende Boere. Met die gevolg dat hulle ook die gebied verlaat en na Angola, of Transvaal of Omaruru verhuis. Die Boerekolonie word in 1887 by Duits-Suidwes-Afrika ingelyf en die bewindhebbers in Windhoek was van mening dat mettertyd nog meer Boere uit die Transvaal hulle in hierdie gebied sal vestig.



</doc>
<doc id="25826" url="https://af.wikipedia.org/wiki?curid=25826" title="Duitse nasionale rugbyspan">
Duitse nasionale rugbyspan

Die Duitse nasionale rugbyspan is die internasionale rugbyspan van Duitsland. Die span het vir die eerste keer in 1927 teen Frankryk gespeel en die span kon tot dusver nie vir die Rugbywêreldbeker kwalifiseer nie. Rugby word in Duitsland deur die Duitse Rugbybond (Duits: "Deutscher Rugby-Verband") bestuur.

Duitsland neem reeds sedert die tweede moderne Olimpiese Spele, wat in 1900 saam met die Wêreldtentoonstelling in Parys gehou is, aan internasionale rugby deel en het by die geleentheid 17–27 teen die gashere verloor om die silwermedalje met Engeland te deel. Aangesien daar in die 19de eeu nog nie 'n Duitse nasionale span was nie het SC 1880 Frankfurt vir die Duitse Keiserryk gespeel.

Die eerste wedstryd deur 'n amptelike nasionale Duitse span het weer in Frankryk op 17 April 1927 plaasgevind. Die Duitse span het 5–30 teen Frankryk verloor. In daar die tydperk het Duitsland nog agt keer teen Frankryk gespeel. In 1929 het die span twee keer teen Spanje, in 1931 teen Tsjeggo-Slowakye en in 1933 teen Nederland gespeel. Op 2 Januarie 1934 in Parys en op 25 Maart 1934 in Hannover het die stigting van die Internasionale Amateurrugby Federasie (FIRA van Frans: "Fédération Internationale de Rugby Amateur") plaasgevind. Die rugbyfederasie wat op die inisiatief van Frankryk gestig is, nadat die land uit die Vyfnasies geskop is, het ook België, Italië, Katalonië, Nederland, Portugal, Roemenië en Spanje ingesluit. Na die stigting van FIRA speel Duitsland tot met die uitbreek van die Tweede Wêreldoorlog intensief teen mede FIRA-lede: Die Duitse span speel van 1936 drie keer teen Roemenië en ses keer teen Italië, in 1937 teen België, nog ses keer teen Frankryk, twee keer teen Nederland en een keer teen Tjeggoslowakye. Die laaste wedstryd tydens die Tweede Wêreldoorlog het op 5 Mei 1940 in Stuttgart teen Italië plaasgevind. Duitsland het 'n positiewe rekord teen alle lande behalwe Frankryk gehad.

Die eerste na-oorlogse wedstryd het op 2 Maart 1952 in Hannover teen België plaasgevind, 'n wedstryd wat Duitsland 16–9 gewen het. Die Duitse span moes na die oorlog uitvind dat die land as gevolg van die oorlog en die heropbou na die oorlog sy posisie en status op die kontinent verloor het. Frankryk het tot 1969 byna altyd met 'n B-span teen Duitsland gespeel en nogtans geseëvier; Italië was ook heelwat beter as Duitsland en slegs Spanje en Roemenië was op dieselfde vlak.

In 1973/74 is die aantal lande waarteen Duitsland gespeel het uitgebrei deur die insluiting van Marokko, Swede, die Sowjetunie, Switserland, Tunisië en Denemarke aan die FIRA se Europese Nasiesbeker.

In November 1988 is die Duitse Rugbybond saam met 95 ander lande in die Internasionale Rugbyraad opgeneem wat gelei het tot Duitsland se eerste deelname in 1989 in die kwalifiseringsrondtes van die Rugbywêreldbeker (vir 1991). Duitsland het egter reeds in die eerste rondte uitgeval met 'n 6–12 nederlaag teen Nederland in Heidelberg.

In 1989 en 1990 het die span vir die eerste keer teen spanne buite Europa gespeel: Teen Wes-Samoa en Namibië moes die Duitse span groot nederlae verduur (onderskedelik 9–55 en 7–54).

Vir die kwalifisering vir die Rugbywêreldbeker 1999 het die Duitsers twee van die wedstryde in die land se groep gewen en twee verloor:
Dit het Duitsland 3de in die groep van vyf geplaas en is daarmee uitgeskakel uit die Rugbywêreldbeker 1999.

Die 20ste eeu is met 'n negatiewe balans van oorwinnings en nederlae afgesluit.

Die kwalifisering vir die Rugbywêreldbeker 2003 het as volg afgeloop: weereens twee seges en twee nederlae, plek 3 uit 5 in Europa-Groep B. Die span bereik dus nie die volgende rondte nie:

Met die kwalifisering vir die Rugbywêreldbeker 2007 het die span sy eerste rondte sonder enige nederlae teen kleiner spanne voltooi:
Vervolgens het die span ook al vier wedstryde in Europa-Groep-B gewen, en bereik hiermee vir die eerste keer die derde rondte:
Die span moes daarna in twee uitspeel wedstryde teen die wenner van Groep-A, Spanje, speel:

Spanje het Duitsland dus met 'n beter punteverskil uitgeskakel. Spanje is later deur Roemenië en Georgië in die vyfde rondte uitgeskakel.




</doc>
<doc id="25834" url="https://af.wikipedia.org/wiki?curid=25834" title="Tikmasjien">
Tikmasjien

'n Tikmasjien is 'n meganiese-, elektromeganiese-, of elektriese apparaat, voorsien van sleutels waarmee skryftekens op papier gedruk kan word. Voor die tikmasjien uitgevind is, is briewe en amptelike dokumente deur klerke per hand geskryf. 'n Tikmasjien bevat hamertjies met lettertekens wat letters op papier vorm wanneer die hamertjies teen die tiklint voor die papier slaan. 

By latere tikmasjiene is die letters op 'n bal aangebring, wat 'n gegewe letter na voor draai wanneer die betrokke toets gedruk word. Die tikmasjien het 'n groot ontwikkeling deurgegaan en die modernste weergawe het 'n elektroniese geheue wat die masjien instaatstel om gestandaardiseerde briewe en dokumente outomaties uit te tik. Die uitvinding van die tikmasjien word toegeskryf aan Henry Mill, wat in 1714 'n patent daarvoor verkry het. 

Van hierdie masjien het egter slegs in tekeninge bewaar gebly en die presiese konstruksie daarvan is onbekend. In 1829 het William Austin Burt sy "typographer" gepatenteer. Dit het uit 'n halfronde raam met lettertekens bestaan wat letters op papier gevorm het wanneer dit teen die papier geslaan het. 

Die eerste praktiese tikmasjien is in 1870 gebou deur Christopher Latham Sholes (1819- 1890) in samewerking met Carlos Glidden en Samuel M. Soulé. Sholes het dan ook die woord "typewriter" ingevoer, waarvoor die vertaling tikmasjien later in Afrikaans geskep is. Die letters (slegs hoofletters) was op 'n letterskyf wat teen die papier geslaan het wanneer 'n hefboom gedruk is. 

Die tikmasjien is in samewerking met die wapenfabriek Remington and Sons ontwikkel, en spoedig was dit van 'n skryfrol en 'n palrat, soos in die gewone tikmasjien, voorsien. Die posisies van die lettertoetse op die toetsborde is gestandaardiseer volgens 'n internasionale ooreenkoms (QWERTY-toetsborde). In 1885 het 'n tikmasjien met ŉ dubbele aantal toetse verskyn – vir klein- sowel as hoofletters. Later het die dubbele toetse egter verval toe die hoofletters gevorm is deur die skryfrol met behulp van 'n toets op te skuif.

'n Belangrike ontwikkeling was die elektriese tikmasjien. In beginsel werk dit net soos 'n gewone tikmasjien, behalwe dat die hamerarmpies deur middel van 'n elektromotor aangedryf word. Met dié tikmasjien word 'n hoë tikspoed bereik, terwyl gelykmatiger swart skrif ook verkry word. In 1960 het IBM die gholfbal-tikmasjien bekendgestel, waarby 'n metaalbal met al die letters op die gewone hamertjies vervang het. 

Sedert die koms van die rekenaar en die woordverwerker het die tikmasjien in onbruik verval, omrede:


Die QWERTY-sleuteluitleg is deur Christopher Sholes in 1867 gepatenteer en aan Remington in 1873 verkoop, waarna dit eerste in tikmasjiene gebruik is.




</doc>
<doc id="25889" url="https://af.wikipedia.org/wiki?curid=25889" title="Skotse nasionale rugbyspan">
Skotse nasionale rugbyspan

Die Skotse nasionale rugbyspan verteenwoordig Skotland in internasionale rugby. Rugby word in Skotland geadministeer deur die Skotse Rugbyunie. Die Skotse rugbyspan word tans (1 Oktober 2015) as 9de op die IRR wêreldranglys gelys. Skotse spelers is ook verkiesbaar vir die Britse en Ierse Leeus. Die span neem jaarliks aan die Sesnasies-toernooi deel en neem elke vier jaar aan die Rugbywêreldbeker deel sedert die toernooi vir die eerste keer in 1987 gehou is.

Skotse rugby dateer terug na 1871 toe Skotland Engeland in die eerste internasionale rugbywedstryd op Raeburn Place verslaan het. Sedert die voorganger van die Vyf- en Ses-Nasies Kampioenskap, die Tuis-Nasies in 1883 begin is het die span 14 keer gewen – insluitend in die laaste Vyf-Nasies in 1999 – en het nog agt ander kere die titel gedeel. Sedert Italië in 2000 by die kompetisie aangesluit het om die Ses-Nasies te vorm kon Skotland nog nie 'n titel verower nie. Sedert die Rugbywêreldbeker in 1987 ingevoer is, het Skotland aan al vyf toernooie deelgeneem. Skotland se beste uitslag is in 1991 behaal toe die span die uitspeelwedstryd om die derde plek teen die All Blacks verloor het.

Daar is nog altyd strawwe wedywering tussen Skotland en die Britse buurnasie Engeland. Die spanne speel jaarliks as deel van die Ses-Nasies om die Calcuttabeker. In 2006 se roemryke oorwinning het Skotland Engeland met 18-12 verslaan. Engeland het die titel egter aan die begin van 2007 herower. Sedert 1990 kon Skotland egter die ou vyand slegs drie keer klop.

Verskeie nuwe skole is gedurende die eerste helfte van die 19de eeu in Skotland gestig waaronder die Edinburgh Academy (1824), Loretto (1827), Merchiston (1833), Glasgow Academy (1845) en Trinity College, Glenalmond (1847). Dit is bekend dat eenvoudige en kru vorme van voetbal by al hierdie skole gespeel is. Dit was egter by in Edinburgh waar die hanteerspel wortel geskiet het en na die res van Skotland versprei het.

Twee jong mans, Francis Crombie en Alexander Crombie, het in 1854 van Durham School na Edinburgh gekom. Francis het by die Academy aangesluit maar Alexander het reeds sy skoolopleiding voltooi. Blykbaar het nie een van die twee broers by Durham School voetbal gespeel nie, maar hulle het hulle kennis van die reëls soos wat dit by Rugby School gespeel is na Skotland gebring. Francis Crombie was die eerste skoolvoetbalspankaptein en Alexander het aktief betrokke geraak by die stigting van die "Edinburgh Academical Football Club". Hy het vir lidmaatskap gekwalifiseer volgens 'n reël wat familie van skoolleerlinge toegelaat het om aan te sluit. In 1858 het hy die eerste kaptein van die voetbalklub geword – 'n posisie wat hy vir agt jaar beklee het.

Omtrent dieselfde tyd het nog 'n seun genaamd Hamilton in 1856 na die "High School" in Edinburgh van 'n Engelse privaatskool gekom met 'n kopie van die "Rules of Rugby Football" soos hy dit in die Suide geken het. Dié dokument was instrumenteel in die High School se aanpassing van hulle bestaande spel na die nuwe vorm.

Die eerste gedokumenteerde interskolewedstryd in Skotland was die High School teen Merchiston wat op 13 Februarie 1858 gespeel is. Die wedstryd is egter sonder eenvormige reëls en bal gespeel. Oor verskeie jare het die spel egter die weergawe wat by Rugby gespeel is aanvaar. Daar was verskeie plaaslike weergawes wat noodwendig tot dispute gelei het. Tot laat in die 1870's het slegs die Edinburgh Academy, Merchiston en The High School 'n eenvormige vorm van die spel gespeel. Van die middel-1860's het senior seniorklubs met voormalige leerlinge in beide Edinburgh en Glasgow begin vorm. Die klubs het teen mekaar begin speel deur gebruik te maak van die nuwe riglyne. In die vroeë klubwedstryde is spel gereeld onderbreek sodat kapteins en skeidsregters verskille in die reëls kon besleg.

Die toedrag van sake kon nie vir altyd voortduur nie en 'n stel vergaderings is deur die Edinburgh Academical Football
Club gereël en in 1868 het die klub, met die instemming van ander skole en klubs reëls vir die spel in Skotland opgestel en gedruk. Die boekie wat opgestel is, "Laws of Football as played by the Principal Clubs in Scotland", het bekend geword as die Groen Boek. Die reëlboekie het nie die woord Rugby in sy titel gebruik nie en die Skotse Voetbalunie wat in 1873 gevorm is het eers in 1924 die Skotse Rugbyunie geword.

In Desember 1870, na 'n reeks sokkerwedstryde tussen Engeland en Skotland wat in Londen gespeel en almal deur Engeland gewen is, het 'n groep Skotte 'n uitdagingsbrief in die Scotsman en in Bell's Life in Londen gepubliseer om 'n Engelse twintigtal te stuur om die hanteerspel teen Skotland te speel. Die Engelse kon skaars so 'n uitdaging ignoreer, wat gelei het tot die eerste internasionale rugbywedstryd wat op die krieketveld van Die Edinburgh Academy, Raeburn Place, Edinburg, op Maandag 27 Maart 1871 gespeel is. Die Skotte het die stryd met 'n doel en 'n drie gewen teen die enkele drie wat Engeland aangeteken het. Engeland kon egter die volgende jaar by die Kennington Oval in Londen wraak neem.

Die Calcuttabeker is in 1878 aan die Rugbyvoetbalunie geskenk deur lede van die kortstondige Calcutta Rugbyklub. Die lede het besluit om die klub te ontbind. Die beker is geskep uit gesmelte silwerroepees wat beskikbaar geraak het toe die klub se fondse uit die bank onttrek is. Die beker is uniek in die sin dat slegs Engeland en Skotland jaarliks daarom kompeteer. Die eerste Calcuttabekerwedstryd is in 1879 gespeel en sedertdien is al meer as 100 wedstryde gespeel.

Die Skotte het in die beginjare van tyd tot tyd sukses behaal en ook in die eerste dekade van die 20ste eeu teen Wallis begin speel. Die span se "Triple Crown" oorwinning van 1907 sou egter die laaste een wees wat die span vir agtien jaar sou wen aangesien die Eerste Wêreldoorlog (1914–18) en Engeland tussenbeide getree het om hulle van glorie te ontneem.



</doc>
<doc id="25894" url="https://af.wikipedia.org/wiki?curid=25894" title="Tsjeggiese nasionale rugbyspan">
Tsjeggiese nasionale rugbyspan

Die Tsjeggiese nasionale rugbyspan verteenwoordig Tsjeggië in rugby op internasionale vlak. Die span het vir die eerste keer in 1993 as Tsjeggië begin rugby speel nadat Tsjeggo-Slowakye verdeel is. Voor die ontbinding het die span as Tsjeggo-Slowakye gespeel. Die span speel in die Europese Nasiesbeker. Die span het tot dusver nog nie vir die Rugbywêreldbeker gekwalifiseer nie. Rugby in Tsjeggië word deur die Česká Rugbyová Unie (Tsjeggies: "Tsjeggiese Rugbyunie") geadministreer.




</doc>
<doc id="25899" url="https://af.wikipedia.org/wiki?curid=25899" title="Belgiese nasionale rugbyspan">
Belgiese nasionale rugbyspan

Die Belgiese nasionale rugbyspan verteenwoordig België op internasionale vlak in rugby. Die span het die eerste keer in 1930 'n wedstryd gespeel en kon nog nie daarin slaag om vir die Rugbywêreldbeker te kwalifiseer nie. Rugby in België word geadministreer deur die Belgiese Rugbyfederasie. Jacques Rogge, die voormalige Internasionale Olimpiese Komitee-president, was 'n lid van die Belgiese nasionale span.

Die Belgiese nasionale span het hulle eerste wedstryd op 1 Julie 1930 teen Nederland gespeel. België het die eerste wedstryd gewen deur die Nederlanders 6–0 te klop. Alhoewel hulle nie 1931 enige wedstryde gespeel het nie, het België van 1932 af vir vyf jaar lank elke jaar teen Nederland gespeel. In 1932 was die uitslag gelykop maar het die wedstryde in die 1930's wat daarop gevolg het verloor. In 1937 het die span ook teen Italië en Duitsland gespeel. Die span het albei wedstryde verloor.

In die 1950's het België aangehou om teen Nederland te speel, sowel as teen Spanje. België het in die 1960's daarin geslaag om 'n gelykop uitslag teen Portugal te behaal. In die 1970's het hulle meeste van hulle wedstryde gewen en teen 'n groter aantal Europese nasies gespeel. Die neiging is in die 1980's voort gesit. België het in die laat 1980's ses wedstryde in 'n ry gewen. In die 1990's het die span al hoe meer wedstryde teen hulle gereelde Europese teenstanders begin speel. 'n Belgiese span het teen Argentinië gespeel voor die Rugbywêreldbeker 2007.




</doc>
<doc id="25906" url="https://af.wikipedia.org/wiki?curid=25906" title="Wallabies">
Wallabies

Die Wallabies is Australië se nasionale rugbyspan. Die span speel jaarliks saam met die All Blacks van Nieu-Seeland, die Springbokke van Suid-Afrika en Argentinië in die Rugbykampioenskap, voorheen die Drienasiesreeks, waarin hulle ook vir die Bledisloebeker teen Nieu-Seeland en die Mandela Uitdaagplaat teen Suid-Afrika speel. Op 2 Julie 2007 het die span, ná 'n verrassende oorwinning oor die All Blacks in die Drie-Nasies, die tweede plek op die IRR se wêredlranglys behaal.
Die Wallabies het in al agt vorige Wêreldbekertoernooie deelgeneem en is tans die tweede suksesvolste span in die geskiedenis van die toernooi. Hulle het die toernooi reeds twee keer gewen, in 1991 teen Engeland, en in 1999 teen Frankryk, en het ook in ekstra tyd in die eindstryd van die 2003 teen Engeland verloor. Die Wallabies word bestuur deur die Australiese Rugbyunie (ARU). Sewe voormalige Australiese spelers is in die Internasionale Rugby Eregallery opgeneem.



</doc>
<doc id="25908" url="https://af.wikipedia.org/wiki?curid=25908" title="Jay Forrester">
Jay Forrester

Jay Forrester (* 14 Julie 1918 in Anselmo, Nebraska; † 16 November 2016 in Concord, Massachusetts) was 'n Amerikaanse digitale rekenaarbaanbreker.

Jay Forrester, professor in bestuurswetenskappe aan die Massachusetts Instituut van Tegnologie (MIT) het baanbrekerswerk gedoen ten opsigte van twee belangrike ontwikkelings tydens sy twee uiteenlopende en baie suksesvolle loopbane. Hy was eerstens verantwoordelik vir 'n digitale rewolusie. Hy het Whirlwind I, die wêreld se eerste grootskaalse, hoëspoed- digitale rekenaar ontwerp en gebou. Hy het ook die multi-koördinerende digitale toestel vir die berging van inligting ("Multi-co-ordinate Digital Information Storage Device") ontwerp wat bekend is as die magnetiese kern van geheueberging, 'n voorloper van die hedendaagse RAM-tegnologie wat dit moontlik maak om rekenaars kleiner, vinniger en kragtiger te maak.

Tweedens het hy 'n dissipline ontwikkel wat bekend staan as stelseldinamika ("system dynamics") wat gebruik maak van rekenaarnabootsings om te evalueer hoe alternatiewe beleidsrigtings groei, stabiliteitwisseling en verandering in die gedrag van korporasies, stede en lande beïnvloed. Hy het agt eregrade van universiteite van oor die wêreld heen ontvang en het verskeie toekennings ontvang wat insluit dat hy in 1979 opgeneem is in die Nasionale Heldesaal vir Ontdekkers. (National Inventors' Hall of Fame).

Jay Forrester is op 14 Julie 1918 op 'n beesplaas in Nebraska naby Climax gebore. Na sy hoërskoolopleiding is Forrester na die Universiteit van Nebraska waar hy in 1939 'n BSc-graad in elektriese ingenieurswese verwerf. Hy het toe met sy nagraadse studie aan MIT begin en sy meestersgraad in 1945 behaal.

Forrester het eers as navorsingsassistent by MIT se sterkstroomlaboratorium gewerk voordat hy na die nuwe servomeganiese ("servomechanisms") laboratorium gegaan het. Gedurende hierdie tydperk het die Verenigde State se vloot vir MIT opdrag gegee om 'n vlugnabootser vir vliegtuie te bou en is Forrester aangestel vir die projek.

Terwyl Forrester met die projek besig was, het hy besef dat as hy daarin wil slaag om 'n vlugnabootser te bou, hy 'n elektroniese digitale rekenaartoestel sal nodig hê eerder as 'n meganiese toestel. In plaas van 'n vlugnabootser te bou, het hy begin om Whirlwind I te ontwerp en te bou, die eerste grootskaalse, hoëspoed- digitale rekenaar wat intyds sou werk.

Na voltooiing en by indiensneming laat in 1949 het die groot rekenaar 'n dubbelverdiepinghuis vereis vir huisvesting. Terwyl hy besig was met rekenaartegnologie, het hy ook 'n dramaties verbeterde metode ontwerp om geheue te berg wat willekeurige toegang ("random-access") genoem is, gelyktydige stroom magnetiese opberging ("coincident-current magnetic storage") wat die standaardgeheuetoestel vir digitale rekenaars vir die hele rekenaarindustrie geword het.

Nadat die Sowjetunie sy eerste atoombom laat ontplof het en die Verenigde State se militariste besef het dat rekenaars noodsaaklik gaan wees vir die verdediging van die land, het Forrester direkteur van die SAGE-projek geword ("Semi-Automated Ground Environment"). Dit was 'n stelsel vir kontinentale lugverdediging wat 'n netwerk van Whirlwind-gebaseerde prototiperekenaars gebruik het in 23 rigtingsentra, drie aanvalsentra en een programmeersentrum wat oor die hele Noord-Amerika versprei is. Forrester het die SAGE-projek verlaat nadat dit in 1956 ingestel is en met 'n nuwe loopbaan begin.

Forrester het 'n professor aan MIT se Sloan Skool vir Bestuurswetenskappe geword waar hy baanbrekerswerk gedoen het op 'n nuwe terrein wat stelseldinamika ("system dynamics") genoem is. Hy het rekenaarnabootsings gebruik om sosiale stelsels te ontleed. Forrester het aangevoer dat die menslike verstand nie aangepas is om die wyse waarop sosiale stelsels optree, te interpreteer nie. Hy het geglo dat die vervaardiging van modelle van sosiale stelsels en die uitvoer van laboratoriumeksperimente op daardie modelle voordat nuwe wette en regeringsprogramme beproef word, tot beter resultate sal lei as om bloot besluite te neem op grond van besinning, bespreking, beredenering en raaiwerk.

Hy het die MIT Stelseldinamikagroep gestig en die Stelseldinamikaprogram vir die Sloan Skool tot 1989 bestuur. Vanaf 1989 het hy aan die Nasionale modelprojek gewerk, 'n groot rekenaarmodel van die Verenigde State se ekonomie en die Stelseldinamika in Onderwys Projek (SDEP). Die SDEP ontwikkel wyses waarop stelseldinamika as grondslag vir 'n nuwe soort van onderwys gebruik kan word wat vanaf kleuterskool tot by graad 12 strek. Hy was "Germeshausen" professor by MIT waar hy die Stelseldinamikaprogram by die Sloan Skool vir Bestuurswetenskappe bestuur het.


</doc>
<doc id="25909" url="https://af.wikipedia.org/wiki?curid=25909" title="Bălţi">
Bălţi

Bălţi (Roemeens: "Bălţi", Russies: Бельцы of Бэлць, "Beltsi", "Belts", Oekraïens: Бєльці/Bjeltsi, Duits: "Belz") is die grootste stad in die noorde van Moldowa met sowat 144 300 inwoners in 2012.


</doc>
<doc id="25910" url="https://af.wikipedia.org/wiki?curid=25910" title="Indira Gandhi">
Indira Gandhi

Indira Priyadarshini Gandhi (Hindi: इंदिरा प्रियदर्शिनी गांधी "Indirā Priyadarśinī Gāndhī"; 19 November 1917 - 31 Oktober 1984) was die Eerste Minister van Indië vir drie opeenvolgende termyne van 1966 tot 1977 en vir 'n vierde termyn van 1980 tot met haar sluipmoord in 1984. Sy is bekend vir die uitvaardiging van 'n noodtoestand nadat 'n hof haar verkiesing in 1975 nietig verklaar het en ook vir haar hantering van "Operation Blue Star" teen Sikh militantes wat uiteindelik tot die sluiipmoord aanval op haar gelei het.

Indira Nehru is op 19 November 1917 in Allahabad, Brits-Indië, gebore. Sy was die enigste kind van Kamla en Jawaharlal Nehru. Haar vader was 'n prokureur, leier van die Nasionaliste en later die eerste minister van onafhanklike Indië. Die familie was aktief betrokke by die Non-violent Resistance Movement -gelei deur Mahatma Gandhi - teen Groot-Brittanje se koloniale bewind in Indië.

Gedurende die tyd van Britse imperialisme het die lede van die Indian National Congress nie geweet wanneer die Britte hulle gaan arresteer of hul huise deursoek nie. Om uit te vind wanneer dit gaan gebeur, het hulle die Monkey Brigade gestig. Op die ouderdom van twaalf het Indira die leier van hierdie kindergroep geword. Hierdie groep het ook los werkies vir lede van die beweging gedoen. Indira se onderrig is aanhoudend onderbreek. Sy het in Indië en Switserland vir kort tydperke skool gegaan, maar het die meeste van die tyd tuisonderrig ontvang. Ná skool het sy aan die Universiteit van Viswa-Bharati in Bengale en die Oxford-universiteit in Engeland gestudeer. Met haar terugkeer na Indië het die land hom in sy ergste stryd nog teen die Britse regering bevind.
In 1938 het sy haar by die Indian National Congress Party aangesluit. In 1942 het sy met Feroze Gandhi, 'n prokureur wat ook aktief betrokke was by die kongres, getrou. 'n Paar maande daarna is hulle gearresteer nadat sy by 'n openbare vergadering met 'n uittartende houding van die Britte gepraat het. Sy is dertien maande lank in die Niani Sentrale Gevangenis in Allahabad aangehou. In 1944, kort ná haar troue, het sy geboorte geskenk aan hul oudste seun, Rajiv, en in 1946 aan nog 'n seun, Sanjay.

In 1947 het Indië onafhanklik geword en in dieselfde jaar het Indira se vader, Jawaharlal Nehru, die eerste president van Indië geword. Omdat haar moeder in 1936 oorlede is, het Indira as gasvrou vir haar pa opgetree en saam met hom getoer om bekende politici te ontmoet. In 1959 het sy die vierde vrou geword wat as president van die Indian National Congress gekies is. Haar man, Feroze Gandhi, 'n opkomende politikus, is in 1960 oorlede voordat hy hom in die Indiese politiek kon vestig.

Lal Bahadur Shastri, wat haar vader as eerste minister in 1964 opgevolg het, het haar benoem as die eerste minister van inligting en uitsaaiwese in sy regering. Ná Shastri se onverwagse dood in 1966 het sy leier van die Indian National Congress en die eerste minister van Indië geword. Met die verkiesing in 1977 het sy egter haar setel in die parlement verloor. Sy het toe haar eie party, die Congress (I), gestig en het in November 1987 weer 'n setel in die parlement verower. Met die volgende verkiesing in 1980 het haar nuut gestigte party gewen en het mev Gandhi weer eens eerste minister van Indië geword.

Op 31 Oktober 1984 is Indira Gandhi in haar tuin deur een van haar eie lyfwagte - 'n Sikh - in 'n sluipmoord om die lewe gebring.

Ná die dood van Indië se eerste minister, Lal Bahadur Shastri, in 1966, is Indira Gandhi as eerste minister van Indië tot die volgende verkiesing gekies. In 1967 het sy die eerste vrou geword wat nog ooit gekies is om 'n demokratiese land te lei. Haar lewe as eerste minister het met 'n stryd begin, maar haar vermoë om probleme op te los en die ondervinding wat sy by haar vader opgedoen het, het Indira gehelp om 'n sukses daarvan te maak.

In 1965, met die hongersnood in Indië, het sy haar internasionale ondervinding gebruik om graan, lone en hulp van die VSA te verkry. Sy het die VSA in 1966 besoek en sodoende 'n goeie verhouding met president Lyndon B. Johnson gevestig.

Haar populariteit het sy piek bereik met Indië se oorwinning oor Pakistan in 1971. In 1973 het daar egter groot opstande in Delhi en Noord-Indië uitgebreek as gevolg van die hoë inflasiekoers, die swak ekonomiese toestand, voortdurende korrupsie en lae lewenstandaard van die volk. In Junie 1975 het die Hooggeregshof van Allahabad haar skuldig bevind aan onwettige gebruike gedurende die laaste verkiesing. Daar was eise vir haar bedanking en sy is beveel om haar pos te ontruim.

Die uitspraak is egter later deur die Hooggeregshof van Indië herroep. Om die bevolkingsgroei te beheer, het mev Gandhi 'n vrywillige sterilisasieprogram geïmplementeer. Dit het tot gevolg gehad dat sy en haar administrasie wyd gekritiseer is. Om haar bewind te verseker en as gevolg van die uitkringende oproer het sy in Junie 1975 'n noodtoestand verklaar wat die vryheid van Indiërs beperk het. Sy het ook om die arrestasie van die hoof-opposisieleiers gevra.

Met die volgende verkiesing in 1977 is mev Gandhi uitgestem deur 'n nuwe koalisie wat deur 'n aantal politieke partye gevorm is. Die sogenaamde Janata-koalisie het aan bewind gekom. Gandhi se Congress Party het ver verloor by die stempunte en baie persone het gedink dat dit die einde van Indira Gandhi was. Die volgende drie jaar het sy egter vir haar 'n ondersteuningsbasis opgebou uit die oorblywende lede van die Nation Congress Party. Sy het dit die Congress (I) - "I" vir Indira - genoem.

Die Janata-koalisie het gesukkel om saam te werk en in 1979 het hulle heeltemal verbrokkel. Ná die ontbinding van die Janata-koalisie in 1980 het die Congress (I) die verkiesing gewen. Indira Gandhi het weer eens eerste minister geword en haar jongste seun Sanjay - wat sy as haar opvolger opgelei het - het 'n setel in die Lok Sabha (laer huis van die parlement) verower. In dieselfde jaar het hy egter in 'n vliegtuigongeluk omgekom en het sy haar oudste seun, Rajiv, begin voorberei om by haar oor te neem as leier van die party.
Die grootste probleem in hierdie stadium was die Sikh-nasionaliste. Baie mense is doodgemaak in onluste gedurende die staatsverkiesing. In haar poging om die sesessionistebeweging van die Sikh-nasionaliste - wat gelei is deur Jarnail Singh Bindranwale - te vernietig, het sy 'n aanval op die heilige Sikh-tempel, die "Goue Tempel" geloods.

In weerwraak op hierdie aanval is Indira Gandhi op 31 Oktober 1984 deur een van haar eie lyfwagte vermoor. Ná haar dood is sy beskryf as een van die grootste leiers wat die wêreld nog gesien het. Vandag nog het die Nehru-Gandhi-familie 'n unieke naam en word dit wêreldwyd gerespekteer.


</doc>
<doc id="25911" url="https://af.wikipedia.org/wiki?curid=25911" title="John Glenn">
John Glenn

John Herschel Glenn jr. (gebore op 18 Julie 1921 in Cambridge, Ohio; oorlede op 8 Desember 2016 in Columbus, Ohio) was 'n Amerikaanse ruimtevaarder, Marinierskorpsvegvlieënier, bevestigde Presbiteriaanse ouderling, senior korporatiewe bestuurder, en politikus. Hy was die derde Amerikaner wat in die ruimte gevlieg het en die eerste Amerikaner om om die Aarde te wentel aanboord Friendship 7 in 1962. Nadat hy by Nasa afgetree het, het hy as Verenigde State-senator vir die Demokratiese Party in Ohio van 1974 tot 1999 gedien. Hy het die Kongres se Ruimte-eremedalje in 1978 ontvang. Hy het die oudste persoon wat in die ruimte gevaar het, geword toe hy op die ouderdom van 77 in 1998 aanboord die ruimtependeltuig "Discovery" gevlieg het.

John Herschel Glenn is op 18 Julie 1921 in Cambridge, Ohio gebore. Op skool was hy 'n uitstekende leerling en sportman. Van jongs af het hy 'n passie gehad vir vlieg en op die ouderdom van 21 het hy 'n vlootvliegkursus vir burgerlikes voltooi.

Tydens die Tweede Wêreldoorlog het hy vir die vloot gewerk en was hy tot die rang van kaptein bevorder. In 1946 het hy 'n permanente lid van die Marinierskorps geword. Hy was 'n oorlogvlieënier in die Korea-oorlog en het 'n vlieginstrukteur en toetsvlieënier geword met sy terugkeer. In 1957 het John Glenn die eerste ononderbroke supersoniese vlug oor Amerika uitgevoer en in 1962 is hy uit een honderd ruimtevaarderkandidate gekies om deel te vorm van 'n sewemanspan wat strawwe opleiding vir wentelvlug sou ondergaan, die sogenaamde Mercury Sewe. Die mans wat gekies is vir die Mercury-program is onderwerp aan uiterste temperature, sterk gravitasiekragte en gewigloosheid en het 'n verskeidenheid relevante vakke, waaronder astronomie, lugvaartbiologie en meteorologie, bestudeer. Gereelde fisiese en psigologiese toetse het een van Glenn se mees besondere kenmerke getoon - hy het senuwees van staal gehad en kon intense psigologiese spanning verduur sonder om te knak.

Later was hierdie eienskap ongelooflik waardevol toe herhaalde pogings om Friendship 7 (die vuurpyl waarin Glenn sy onvergeetlike vlug gedoen het) te lanseer, beteken het dat Glenn vir ure aaneen in sy sitplek vasgegordel was en gewag het. Hy was veertig jaar oud toe hy uiteindelik drie sonopkomste en drie sononders in een dag gesien het.

In 1964 het Glenn van die NASA Bemande Ruimtetuigsentrum bedank en in 1965 het hy afgetree uit die Marinierskorps. In 1967 het hy president van die Royal Crown International geword en in 1974 is hy as lid van die Senaat vir Ohio verkies, en ten spyte van 'n onsuksesvolle, finansieel vernietigende presidentsveldtog het hy vier ampstermyne as senator gedien.

In 1998 het John Glenn op die ouderdom van 77 weer eens ruimtegeskiedenis gemaak toe hy die oudste persoon was om in die ruimte te vlieg. Hy is gekies as bemanningslid op die STS-95 ruimtetuigmissie wat op 29 Oktober 1998 opgestuur is.

John Glenn is in 1943 met Anna Margaret Castor getroud. Hulle seun en dogter is in 1945 en 1947 onderskeidelik gebore.

Op 20 Februarie 1962 het John Glenn die eerste Amerikaner geword om om die aarde te wentel. Die Sowjetunie het die Verenigde State tien maande vroeër gewen in die resies om 'n mens ruimte toe te stuur toe Joeri Gagarin veilig in Rusland geland het nadat hy een uur agt en veertig minute in die ruimte was. Glenn se vier uur ses en vyftig minute, waartydens hy drie keer om die aarde gegaan het, het egter vir Glenn een van die bekendste mans van die twintigste eeu gemaak.

In die sestigerjare se atmosfeer van die Koue Oorlog het die Amerikaanse prestasie van wentelvlug gedien om kwynende Amerikaanse en Westerse moraal 'n hupstoot te gee en verdere besteding aan ruimtetegnologie aangehits wat gelei het tot die bekendstelling van belangrike satelliettegnologie. Glenn het 'n kitsheld geword en is op nasionale televisie verwelkom en in straatparades in Washington en New York vereer.


</doc>
<doc id="25912" url="https://af.wikipedia.org/wiki?curid=25912" title="Billy Graham">
Billy Graham

William Franklin Graham, Jr., ook bekend as Billy Graham (1918-2018), was 'n Amerikaanse evangelis en wêreldbekende godsdienstige en politieke leier.

Hy het die Evangelie van Christus aan meer mense as enigiemand anders in die geskiedenis gepreek. Meer as 210 miljoen mense in meer as 185 lande en gebiede, waaronder elke land van die voormalige Oosblok, het sy stem gehoor en sy gesig gesien.

Ontelbare miljoene meer is deur televisie, video, boeke en rolprente bereik. Hy het vriende gemaak met verskeie wêreldleiers waaronder koningin Elizabeth II van die Verenigde Koninkryk, die Pous en amper elke Amerikaanse president na Truman. Hy het ook verskeie toekennings en eredoktorate van verskeie instellings in die Verenigde State en oorsee ontvang.

William Franklin Graham jr (Billy) is op 7 November 1918 gebore as seun van William Franklin en Morrow Coffey Graham. Sy pa, 'n suksesvolle boer en sakeman, het 'n melkplaas in Charlotte, Noord-Carolina, begin waar Billy, sy broer en twee sussies groot geword het.

In 1934, op die ouderdom van sestien, het Graham sy lewe aan Jesus Christus toegewy deur die opwekkingsdienste van Mordecai Fowler Ham, 'n kontroversiële reisende evangelis wat Charlotte besoek het.

In die herfs van 1936 het hy begin om die fundamentalistiese skool, Bob Jones Kollege, by te woon, maar na 'n paar maande opgehou weens die klimaat en Dr Jones se streng reëls. Daarna het hy oorgegaan na Florida Bybelskool waar hy in 1939 tydens die Suidelike Baptiste Konvensie verordineer is. Ter uitbreiding van sy onderrig, is hy na Wheaton Kollege in Illinois waar hy in 1943 met 'n BA in antropologie gegradueer het.

Op 13 Augustus 1943 is hy met Ruth McCue Bell, 'n medestudent en die dogter van 'n sendelingchirurg, getroud. In dieselfde jaar word hy pastoor van die Eerste Baptiste Kerk van Western Springs, Illinois, sy eerste en laaste pastoraat.

Na sy graduering, het Graham aangesluit by Jeug vir Christus, 'n organisasie wat ontstaan het uit die Christelike byeenkomste wat in die middelveertigerjare regoor die land vir weermagmans en ander jong mense gehou is. In 1945 het Graham buiteverteenwoordiger van Jeug vir Christus Internasionaal geword en begin om JVC-byeenkomste te reël en toesprake te lewer.

Graham het hom in 1949 tot grootskaalse evangelisme gewend en 'n reeks toere in die Verenigde State en Europa onderneem. Sy charismatiese persoonlikheid, selfvertroue en welsprekendheid het gehore van tot honderde duisende mense getrek en sy kruistogte is dikwels vir weke verleng.

Graham het in 1950 die Billy Graham Evangelistiese Assosiasie (BGEA) begin. Afgesien van kruistogte en evangelistiese byeenkomste, sluit BGEA se aktiwiteite ook die volgende in:

Billy Graham het ook 24 boeke geskryf wat almal topverkopers geword het.

Sy vrou Ruth is oorlede. Hulle het drie dogters, twee seuns, negentien kleinkinders en verskeie agterkleinkinders.



</doc>
<doc id="25913" url="https://af.wikipedia.org/wiki?curid=25913" title="Günter Grass">
Günter Grass

Günter Wilhelm Grass (16 Oktober 1927 in Danzig-Langfuhr – 13 April 2015 in Lübeck) was 'n Duitse skrywer, beeldhouer, skilder en grafiese kunstenaar. Grass was 'n lid van die literêre "Gruppe 47" en word as een van die beduidendste Duitse na-oorlogse skrywers beskou. Sy werk is in 1999 met die Nobelprys vir Letterkunde bekroon.

Günter Grass, die man wat "Die bliktrom" (1959) geskryf het, het in 1999 die Nobelprys vir letterkunde ontvang. Hy word allerweë as Duitsland se grootse lewende skrywer beskou en een van die invloedryke figure van die twintigste eeu. Sy briljante literêre tegniek en intense sosiale en politieke gewete het van Grass 'n besonder invloedryke figuur na die Tweede Wêreldoorlog in Duitsland gemaak.

Sy eerste roman, "Die Blechtrommel" ("Die Bliktrom"), is in verskeie tale vertaal en was onmiddellik 'n kommersiële sukses. Sy taalgebruik, ontsaglike woordeskat tesame met sy menslikheid en deernis, het lesers beïndruk. Die Bliktrom sal een van die blywende literêre werke van die twintigste eeu bly. Die roman het in 1957, voordat dit nog gepubliseer is, die Gruppe 47 prys gewen. Grass was slegs 32. Die publikasie het gemengde reaksie ontlok en hoewel die roman gekies is vir die jaarlikse Bremenstadsprys, het die plaaslike owerheid dit verwerp weens die uitlokkende inhoud.

Grass het die Buchnerprys vir "Hundesjahre" ("Hondjare", gepubliseer in 1963) in 1965 ontvang en in 1980 het Volker Schlöndorff se verwerking van "Die Bliktrom" 'n Oscar vir die beste buitelandse film verower.

Günter Grass is van Pools-Duitse afkoms en in 1927 gebore in die Baltiese stad Danzig (Gdansk) waar hy skool gaan en wat ook die agtergrond vorm vir die Nobelprys roman.

Hy was lid van die Hitler Jeugbeweging en is deur die weermag opgeroep toe hy sestien was. Hy is gewond en gevange geneem en het 'n tydperk as krygsgevangene 'n tydperk deurgebring voordat hy in 1946 deur die Amerikaners vrygelaat is. Hy het vir 'n tydjie as plaasarbeider gewerk voordat hy in 1947 'n vakleerling by 'n klipmesselaar word.

Vanaf 1949 studeer hy beeldhoukuns in Frankfurt am Main en aan die Düsseldorf Kunstakademie, terwyl hy aan Die Bliktrom gewerk het. Hierna bly hy vier jaar in Parys. Hy publiseer 'n bundel surrealistiese gedigte wat hy self illustreer in "Die Vorzüge der Windhühner" (1956) en volg dit op met 'n reeks groteske toneelstukke in die tydperk vanaf 1956 tot 1957.

Daar word gesê dat Grass die groot nabetragter van die twintigste eeu se geskiedenis is en "Die Bliktrommel" oor kontemporêre geskiedenis besin deur die slagoffers, die verloorders en die leuens waarin mense eens in geglo het op te roep. Dit verbreek die bande van realisme as die protagonis, 'n hoogs intelligente drie jarige dwerg, Oskar Matzerath, die verhaal jare later vanuit sy hospitaalbed in 'n sielsieke-inrigting vertel. Die dwerg, skynbaar alleen, sien die verraderlike opkoms van die Nazis.

In die sestigerjare het Grass baie toere onderneem, hoewel hy in die Verenigde Koninkryk gevestig het. In daardie jare het hy poësie, dramas en romans gepubliseer, wat Hondjare (1963) insluit wat saam met "Die Bliktrom" en "Kat en muis" die "Danzig Trilogie" vorm. Namate die sestigerjare gevorder het, het hy aktief by politiek, die vredesbeweging en omgewingsbewustheid betrokke geraak. Grass is 'n toegewyde sosiaal-demokraat.

Sy roman, "Der Butt" ("Die Worstelaar"), beeld die ontwikkeling van die beskawing uit as 'n stryd tussen die mans se destruktiewe drome van grootsheid en vroulike bekwaamheid, en is 'n getuienis van Grass se ywer dat rede oor ideologie en fanatisme moet seëvier.

Grass se jongste roman, My Eeu, wat 'n deurlopende kommentaar oor die twintigste eeu is, delf oor die verstrengeling van die wortels van goed en kwaad. In "Hondjare", sy mees modernistiese roman, lewer hy die volgende kommentaar: " Toe God nog op skool op die hemelse speelterrein was, het die idee by hom ontstaan om die wêreld te skep saam met sy skoolmaat, die talentvolle klein duiwel."

Günter Grass het op 13 April 2015 in Lübeck aan 'n infeksie gesterf.



</doc>
<doc id="25914" url="https://af.wikipedia.org/wiki?curid=25914" title="Anthony Hall-Martin">
Anthony Hall-Martin

Dr. Anthony Hall-Martin (12 Junie, 1945 - 21 Mei, 2014) was 'n Suid-Afrikaanse bewaringsgesinde en outeur. Hy was 'n wêreldgesag oor olifante en renosters en het in 1988 die Renoster-en-olifantstigting saam met Clive Walker en Peter Hitchins gestig. Hall-Martin was die stigting se eerste voorsitter. Die Renoster-en-Olifant-Stigting het Marion Garai, 'n Switserse bioloog, ondersteun in 'n uitgebreide studie van stres in jong olifante tydens uitdunprogramme in Suid-Afrika en dit het gelei tot die Vereniging vir Hervestigde olifante.

As adviseur vir die Trust vir Bedreigde natuurlewe en later direkteur van navorsing en ontwikkeling by die Suid-Afrikaanse Nasionale Parke, was Hall-Martin 'n onvermoeibare voorstander van omgewingsbewustheid.

Dr Hall-Martin se siening oor natuurlewebestuur was kontroversieel, terwyl hy erkenning ontvang het vir sy natuurlewefotografie en artikels. Sy boeke oor die natuur sluit in: "Predators of Southern Africa", "Kaokoveld: The Last Wilderness" en "A day in the Life of an African Elephant". Sy belangrikste boek "Elephants of Africa" (1986) is vervaardig saam met die bekende natuurlewekunstenaar Paul Bosman. Sy jongste boek "Cats of Africa" (1997) behandel leeus, luiperds, jagluiperds en sewe ander, minder bekende, katte van Afrika.

Dr Hall-Martin is op 12 Junie 1945 in Kaapstad gebore en sy belangstelling in die natuurlewe het as skoolseun in Pretoria begin. Hy het aan die Universiteite van Pretoria en Natal studeer en grade behaal in plantkunde, dierkunde en natuurlewebestuur.

Deur sy lang loopbaan het hy gefokus op die ekologie en biologie van die Afrika-olifant en die swartrenoster, maar sy belangstellings het ook studies van Antarktiese seesoogdiere, Suid-Afrikaanse voëls, plantekologie en ander groot soogdiere ingesluit. Hy was 'n werkverslaafde wat uitgebreid gereis het en meer as 60 wetenskaplike referate die lig laat sien het. As ware natuurkundige was hy óf besig om iemand of een of ander organisasie te oorreed om geld aan natuurbewaring te skenk óf hy was besig om wilde diere of landskappe af te neem.

Anthony Hall-Martin het olifante bestudeer terwyl hy in Malawi se Kasungu Nasionale Park, Suid-Afrika se Tembe Olifantpark, die Nasionale Krugerwildtuin en Addo Olifantpark, en Azagny Nasionale Park in die Ivoorkus gewoon het. Hy het wyd gereis om die olifantbevolking in die Kaokoveld, Botswana, Kenia en Zimbabwe te evalueer. Hy het baie lande, internasionale komitees, kommissies en werksgroepe van raad oor olifante, renosters en nasionale parke bedien, veral dié van die Internasionale Unie vir die Bewaring van die Natuur.

Hy het vir dertien jaar saam met sy vrou, Catherina en hulle twee dogters, in die Krugerwildtuin gewoon en was in Skukuza gestasioneer. In 1991 het hy die uitvoerende direkteur vir die suidelike parke geword en was hy in Kaapstad gebaseer waar hy sestien nasionale parke bestuur het en hulle dienste ondersteun het. Daarna is hy opgeroep na die hoofkantoor van die Nasionale Parkeraad om verantwoordelikheid vir navorsing en ontwikkeling te aanvaar.

Hy het vir gewilde tydskrifte geskryf, waaronder African Wildlife, Custos, Oryx, American Hunter, Game Coin, KYH Magazine, National Geographic World, International Wildlife, Safari, Das Tier en Jaeger en sy kontroversiële siening was dat diere 'n monetêre waarde moet hê vir oorlewing. Deur wildjag toe te laat, word daar aan die dier monetêre waarde verleen. Volgens hom moes die mens 'n rede hê om diere te beskerm.

Hy sterf op 21 Mei 2014 weens kanker.


</doc>
<doc id="25915" url="https://af.wikipedia.org/wiki?curid=25915" title="Dorothy Crowfoot Hodgkin">
Dorothy Crowfoot Hodgkin

Dorothy Mary Crowfoot Hodgkin, OM, FRS (12 Mei 1910 – 29 Julie 1994) was 'n Britse grondlegger van proteïen kristallografie. Sy het pionierswerk gedoen betreffende die X-straalkristallografietegniek, 'n metode wat gebruik word om die driedimensionele struktuur van biologiese molekules te bepaal. Onder haar mees invloedryke ontdekkings is die bepaling van die struktuur van penisillien, insulien, en vitamien B12 waarvoor sy in 1964 die Nobelprys vir Chemie gewen het. In 1969, na 35 jaar se werk, was Hodgkin in staat om die struktuur van insulien te bepaal. Sy word beskou as een van die voorste wetenskaplikes op die gebied van X-straalkristallografiestudie van natuurlike molekules. Benewens haar ongelooflike wetenskaplike vermoëns was sy beskeie, spraaksaam, en geesdriftig oor maatskaplike ongelykhede en vrede.

Dorothy Mary Hodgkin (née Crowfoot) is op 12 Mei 1910 in Kaïro, Egipte, gebore waar albei haar ouers, albei argeoloë, op daardie stadium gewerk het. Toe sy vier jaar oud was, het haar ouers vir 'n kort rukkie na Engeland teruggekeer. Hulle het hul kinders by familie en oppassers gelos vir onderrig en vir die duur van die Eerste Wêreldoorlog na Egipte teruggekeer. Dorothy het van jongs af in chemie belang gestel en op die ouderdom van tien het sy haar eie laboratorium in 'n deel van die solder gehad. Op die ouderdom van sestien het sy 'n boek deur William Henry Bragg ontvang oor die gebruik van x-strale om kristalle te ontleed. Sy het 'n ewigdurende passie ontdek.

Dorothy het die Sir John Leman Skool in Beccles, Suffolk, Engeland bygewoon en in 1932 by Somerville Kollege, Oxford ingeskryf. Hier het haar ma se stemregvriendin, Margery Fry, wat op daardie stadium hoof van Somerville Kollege was, haar aangemoedig. Sy het 'n beurs vir nagraadse navorsing gewen en is in 1932 gehuur om in die kristallograaflaboratorium van John Desmond Bernal te werk. Hodgkin se tyd saam met Bernal, 'n professor by Cambridge, het 'n groot invloed op haar loopbaan, persoonlike lewe en haar politiek gehad.

Sy het op hom verlief geraak, was geïnspireer deur sy kommunistiese idees en het die manier waarop hy sy laboratorium bestuur het, so bewonder dat sy later haar eie laboratorium by Oxford op haar ondervindings by Cambridge geskoei het. Hulle professionele en persoonlike verhouding het 'n leeftyd gehou. Terwyl sy onder Bernal se leiding aan haar PhD gewerk het, het sy haar eerste x-straaldiffraksiefoto van 'n proteïn, pepsien, geneem. Haar belangstelling in x-straalkristallografie, wat begin het met haar studies van talliumdialkielhaliede saam met Herbert M Powell by Oxford, het by Cambridge toegeneem waar sy die kristalle van meer as 'n honderd steroïdes saam met Bernal en Isidor Fankuchen bestudeer het.

In 1934 het sy na Oxford teruggekeer waar sy tot aan die einde van haar loopbaan gebly het. In 1937 het sy haar doktorsgraad van Cambridge ontvang en is in dieselfde jaar met historikus Thomas Hodgkin getroud. Die huwelik was nie konvensioneel nie – Hogdkin het werk sover as Ghana aanvaar en die paartjie het maar min van mekaar gesien.

Hodgkins het deur die range by Oxford opbeweeg – universiteitsdosent en demonstrateur in 1946, universiteitslektor in 1955 en Wolfson navorsingsprofessor van die Royal Society in 1960. Saam met haar student, Harry Carlisle, het sy 'n kristallografiese studie van cholesteroljodien begin. Deur die veertigerjare het sy die chemiese formule van penisillien bepaal. In 1956 het sy die struktuur van vitamien B12 ontsyfer en in Augustus 1969, 34 jaar na sy die eerste x-straaldiffraksiefoto's van die insulienmolekule geneem het, het sy en haar medewerkers aangekondig dat hulle die 2Zn-insulienkode bemeester het.

In 1970 is sy verkies as kanselier van Bristol Universiteit, 'n pos wat sy tot in 1988 beklee het. Sy was ook president van die Britse Vereniging vir die Bevordering van Wetenskap van 1977 tot 1978.

Dorothy Hodgkin is op 30 Julie 1994 in haar huis in Ilmington, Engeland, oorlede.

Dorothy Hodgkin was een van die mees prominente vroulike wetenskaplikes van die twintigste eeu. Haar studie van die molekulêre struktuur van cholesteroljodien, penisillien, Vitamien B12 en die proteïnhormoon insulien het waardevolle mediese en wetenskaplike insig in hierdie biologies belangrike molekules gebied. Die navorsingsmetodes wat sy ontwikkel het vir die bepaling van molekulêre struktuur het die twintigste eeuse chemie gerevolusioneer.

Toe Hodgkin in die veertigerjare daarin geslaag het om die struktuur van penisillien te ontsyfer, het sy die weg gebaan vir die ontwikkeling van semisintetiese antibiotika soos die kefalosporiene. Haar werk op B12, wat pernisieuse anemie genees en voorkom, was onthullend en het ander wetenskaplikes aangemoedig om die kristalstrukture van proteïne te ontsyfer. Haar ontdekking van die drie-dimensionele struktuur van insulien het genetiese ingenieurs onlangs in staat gestel om die medisyne vir diabete te verbeter.

Hodgkin het verskeie toekennings ontvang waarvan die belangrikste die Nobelprys vir Chemie was wat sy in 1964 gewen het vir haar bepaling van die strukture van biologies belangrike molekules deur x-straaltegnieke. Sy was die tweede vrou in die geskiedenis wat Brittanje se hoogste burgerlike eer, Die Orde van Verdienstelikheid, ontvang het.

Dorothy Hodgkin het baie jong wetenskaplikes geïnspireer om haar baanbrekerswerk voort te sit. Benewens haar wetenskaplike bydrae, het sy, van 'n jong ouderdom af, wêreldvrede aktief bevorder, was 'n lid van Science for Peace en het deelgeneem in die Volkebond se vredesinisiatiewe.


</doc>
<doc id="25916" url="https://af.wikipedia.org/wiki?curid=25916" title="Yasunari Kawabata">
Yasunari Kawabata

Yasunari Kawabata (Japannees: 川端 康成 "Kawabata Yasunari"; 11 Junie 1899 – 16 April 1972) was 'n Japannese kortverhaal- en romanskrywer wie se spare, liriese, subtiel geskakeerde prosa hom in 1968 die Nobelprys vir Letterkunde besorg het, die eerste Japannese outeur om die prys te ontvang. Sy werk het breë internasionale aantrekking gehad en hy word steeds wys gelees.

Yasunari Kawabata is op 11 Junie 1899 in Osaka, Japan gebore as die enigste seun van 'n welaf en gesofistikeerde dokter. Op die ouderdom van drie jaar verloor hy albei sy ouers en word hy na sy blinde, siek oupa aan moederskant in 'n afgeleë dorpie gestuur waar hy baie eensaam grootword. Die traumatiese verlies het ongetwyfeld 'n emosionele letsel gelaat aangesien die tema van dood en eensaamheid deur al Kawabata se werk eggo.

Eers wou hy 'n skilder word, maar na sy kortverhale gepubliseer is terwyl hy nog op hoërskool was, het hy besluit om 'n skrywer te word. Hy het in 1920 sy literêre studies aan die Tokio Keiserlike Universiteit begin en vier jaar later gegradueer. Saam met Yokomitsu Riichi, het Kawabata 'n tydskrif gestig, getiteld Bungei Jidai (Die Kunsera), wat die nuwe beweging in moderne Japannese letterkunde bepleit het.

In 1927 is sy eerste suksesvolle kortverhaal, Izu no odoriko (Die Izu-danser) gepubliseer, wat halfoutobiografies was aangesien dit 'n weergawe van sy eie jeugdige geboeidheid met 'n danser was. Na sy huwelik in 1931 het hy homself in Kamakura gevestig en verskeie ander merkwaardige werke geskryf. In 1935 het hy met een van sy bekendste romans, Yukiguni (Die Sneeuland) begin, maar dit eers twaalf jaar later voltooi omdat hy nie kon besluit op 'n gepaste einde nie. In 1954 word nog een van Kawabata se beste werke gepubliseer, Yama no oto (Die klank van Die Berge) waarin hy gebruik maak van 'n reeks gekoppelde episodes om 'n gesin se krisis weer te gee.

In die sestigerjare het Kawabata meer sosiaal geraak en deur die Verenigde State getoer, by universiteite klas gegee, propaganda gemaak vir politieke kandidate en jong skrywers bevorder. In 1968 ontvang hy die Nobelprys vir Letterkunde.

Op 16 April 1972, twee jaar na sy vriend Yukio Mishima selfmoord gepleeg het, pleeg Kawabata selfmoord, maar laat geen briefie agter nie.

Yasunari Kawabata, die eerste Japannese romanskrywer wat 'n Nobelprys vir Letterkunde gewen het, het moderne Westerse realisme kunstig met die klassieke Japannese literêre styl gekombineer en daardeur 'n moreel-estetiese kultuurbewustheid geskep wat lesers ver buite die grense van Japan raak. Kawabata is een van die min Asiatiese skrywers wat daarin geslaag het om die wispelturige literêre smake van die Weste te bevredig.

Hy was 'n lid van die Kunsakademie van Japan en voorsitter van die PEN klub van Japan in welke hoedanigheid hy as afgevaardigde by verskeie internasionale kongresse opgetree het. In 1959 het hy die Goethe Medalje in Frankfurt am Main ontvang en in 1968 ontvang hy die Nobelprys vir Letterkunde. Onder sy bekendste werke is Die Izu-danser, Die Sneeuland, Die Klank van die Berge, Duisend Kraanvoëls en Die Ou Capitol.


</doc>
<doc id="25917" url="https://af.wikipedia.org/wiki?curid=25917" title="Le Corbusier">
Le Corbusier

Charles-Édouard Jeanneret-Gris (6 Oktober 1887 – 27 Augustus 1965), wat gekies het om as Le Corbusier (Frans: [lə kɔʁbyzje]) bekend te staan, was 'n Switsersgebore argitek en skrywer wat beroemd is vir sy bydraes tot wat nou bekend staan as Moderne Argitektuur. Hy word as beide Switsers en Frans beskou nadat hy in die 1930's 'n Franse burger geword het.

Hy was 'n pionier in teoretiese studies van moderne ontwerp en het hom toegewy tot die verskaffing van beter lewensomstandighede vir die inwoners van digbevolkte stede. Sy loopbaan het oor vyf dekades gestrek met ikoniese ontwerpe wat oral in Europa, Indië, Rusland gebou is en met twee strukture elk in Nood- en Suid-Amerika. Hy was ook 'n stadsbeplanner, skilder, beeldhouer, skrywer en ontwerper van moderne meubels.

Le Corbusier is op 6 Oktober 1887 in La Chaux-de-Fond, Neuchâtel, Switserland gebore. Sy familie was horlosiemakers. Hy het sy hoërskoolloopbaan aan 'n tegniese skool voltooi en het as jong man saam met argitekte soos Josef Hoffman, Auguste Perret en Peter Behrens gewerk. Tussen 1911 en 1921 het hy onder andere as binneshuisversierder in Switserland en fabrieksbestuurder in Parys gewerk terwyl hy terselfdertyd vryskutwerk as skilder en argitek gedoen het. In 1922 het hy 'n argitekskantoor saam met sy neef, Pierre Jeanneret, begin en begin praktiseer as Le Corbusier (die naam van sy ouma aan moederskant).

Van sy bekendste ontwerpe sluit in die "Citrohanhuis" (1923) in die vorm van 'n motor, wat gestalte gegee het aan sy visie dat 'n huis 'n "masjien vir lewe" moes wees; die kubistiese "Villa Savoye" (1931); die Onderwysministerie in Rio de Janeiro; die "Unité d'Habitation" (1947), 'n woonstelblok in Marseille wat 'n daktuin, winkels, sportfasiliteite en 'n kleuterskool as deel van die ontwerp ingesluit het; die Indiese stad Chandigarh in die Punjab; die Notre Dame du Haut kerk by Ronchamp (1950-1955), 'n besondere samevloeiing van argitektoniese en skulpturele elemente.

Le Corbusier is in 1965 in Frankryk oorlede.

Le Corbusier was een van die twintigste eeu se mees invloedryke argitekte. Hy was die vader van bewegings soos die funksionalisme en die purisme en het 'n beslissende rigting gegee aan argitektoniese ontwikkeling in die twintigste eeu. Die funksionalistiese beweging is saamgesnoer in die CIAM (Internasionale Kongres van Moderne Argitektuur), 'n organisasie van argitekte wat deur le Corbusier en Siegfried Giedion gestig is. Die nuwe argitektuur het as die Moderne Beweging of Internasionale Styl bekend gestaan.

Le Corbusier se argitektoniese filosofie het berus op 'n oortuiging dat die boukuns in die verlede nie funksioneel was nie. Volgens hom moes die woning tot in die kleinste onderdele deurdag wees en diensbaar gemaak word aan die doel waarvoor dit bestem was; al die oorbodige elemente moes verdwyn. Die estetiese vorm moes nie die uitgangspunt wees nie, maar moes ook nie verwaarloos word nie; dit moes die logiese gevolg wees van die konstruktiewe moontlikhede en die toepassing van die nuwe materiale. Sy ontwerpstyl is gekenmerk deur konstruksie met pilare of kolommure wat vrye deurloop van die tuin onder deur die gebou moontlik gemaak het, groot horisontale vensters wat soms heeltemal as glasmure deurgeloop het in onbeperkte lengte, en daktuine. Hierdie vernuwings was moontlik omdat sy ontwerpe die mure bevry het van hulle tradisionele drakragfunksie.

Le Corbusier het gedurende die dertigs met verreikende stadsbeplanningsidees vorendag gekom. Sy argitektoniese oplossing vir verstedeliking en groeiende stratenette ("urban sprawl") was toringgeboue, wat baie mense in meervuldige verdiepings kon huisves binne parkgebiede wat beskikbaar sou wees omdat die toringgeboue minder grond sou opneem.

Alhoewel daar intussen uitgevind is dat hierdie benadering juis bydra tot sosiale probleme, is dit destyds gesien as 'n oplossing vir verstedeliking en het stadsbeplanning vir dekades op beginsels berus wat deur Le Corbusier en sy tydgenote daargestel is.

In 2016 het Unesco wêrelderfenis-status aan sewentien van Le Corbusier se argitektoniese ontwerpe verleen wat in hul geheel as 'n buitengewone bydrae tot die ontwikkeling van modernistiese boukuns beskou word.


</doc>
<doc id="25918" url="https://af.wikipedia.org/wiki?curid=25918" title="Hans Merensky">
Hans Merensky

Hans Merensky (16 Maart 1871 in Botshabelo –† 21 Oktober 1952 plaas "Westfalia" naby Duiwelskloof) was 'n Suid-Afrikaanse geoloog, prospekteerder, wetenskaplike, omgewingsbewaarder en weldoener.

Hy was die ontdekker van:

Hans Merensky is op 16 Maart 1871 op Botshabelo-sendingstasie gebore. Sy vader was die welbekende sendeling, Alexander Merensky. Hy gradueer aan die Universiteit van Berlyn en slaag Geologie en Myningenieurswese met lof. Na sy praktiese opleiding in steenkoolmyne van die Saarstreek en in Silesië tree hy in diens van die Departement van Mynwese in Oos-Pruise.

Hy kom in 1904 met verlof na Suid-Afrika toe om geologiese opnames te doen. Hy bestee maande om deur Transvaal te reis. Hy ontdek tin naby Pretoria en skryf 'n gedetailleerde verslag oor die moontlikhede van die Premier Diamantmyn. Merensky bedank sy pos as Duitse amptenaar en vestig homself as raadgewende geoloog in Johannesburg waar hy floreer het.

Hy het talle baanbrekerpublikasies oor wetenskaplike onderwerpe voortgebring waarvoor hy twee eregrade en die Leibnitz goue medalje, een van die hoogste Duitse toekennings, ontvang. Gedurende die daaropvolgende depressiejare, toe die pryse van aandele op die aandelemark gedaal het, verloor Merensky sy werk en raak hy in 1913 bankrot.

Tydens die Eerste Wêreldoorlog is hy in 'n kamp naby Pietermaritzburg geïnterneer op grond van die militêre diens wat hy in die Duitse Weermag meer as 'n dekade vroeër gedoen het ten einde vir tersiêre studie in Duitsland te kwalifiseer. Na die Oorlog was daar weens die depressie weinig belangstelling in nuwe ondernemings. Voorts het die mynmaatskappy vir geoloë permanente poste aangebied en was Merensky sonder inkome met die uitsondering van toevallige opdragte.

In 1924 gee 'n vriend van Lydenburg vir hom 'n bottel gevul met grys stof wat hy onmiddellik as platinum herken. Sy deeglike professionele kennis en intensiewe prospekteerwerk stel hom in staat om 'n platinumrif wat 48 km lank is in die Lydenburgdistrik te ontdek. Die rif is later na hom vernoem. Hy word 'n ryk man as gevolg van hierdie en ander ontdekkings.

Terwyl hy in 1926 op besoek in Duitsland was, is diamante in Namakwaland ontdek. Teen die tyd toe hy en sy kollega, E Reuning, daar aanland, het delwers en prospekteerders 'n gordel van 160 km langs die kus afgepen, sonder enige noemenswaardige resultate. Vorige navorsing het vir Merensky daartoe gelei om diamante met die teenwoordigheid van versteende skulpe te verbind. Merensky het vroeg in 1927 die beroemde diamantryke, oesterfossieldraende neerslae blootgelê en binne ses weke is diamante ter waarde van 150 000 pond ontdek. Die geheim het gou uitgelek en die groot diamantstormloop van Namakwaland het begin. Om die totale ineenstorting van die diamantmark te verhoed, het die regering tussenbeide getree en alle prospekteerdery verbied en die hele gebied, met die uitsondering van die Merensky-kleims, gesluit. Dr. Merensky het sy regte aan die staat verkoop en 'n fortuin gemaak.

Vervolgens het hy op Westfalia begin boer. Hy het die plaas in die omgewing van Duiwelskloof in Limpopo gekoop. Hy het hier grootskaalse navorsing gedoen, plantasies gevestig, metodes ontwikkel om gronderosie te beveg, gras aangeplant en nuwe grassoorte ondersoek, vrugtenavorsing gedoen, veetelery aangemoedig, die grond verbeter, die Merenskydam gebou en hout geproduseer. Sy uitgebreide eksperimentering het tot die materiële ontwikkeling van die land bygedra.

Merensky het ook voortgegaan met prospekteerwerk. Hy het deelgeneem aan die geofisiese navorsing wat tot die ontwikkeling van die goudvelde van die Oranje Vrystaat gelei het. Die groot chroomneerslae wat hy naby Pietersburg (ook Polokwane) ontdek het, is ook ontgin. Daarna het die ontdekking van fosfaat by Phalaborwa gevolg en die totstandkoming van Foskor.

Hy kom op 21 Oktober 1952 te sterwe op sy plaas Westfalia.

Hans Merensky, geoloog, boer en filantroop, was verantwoordelik vir die ontdekking van verskeie van Suid-Afrika se rykste mineraalneerslae. Sy geologiese insig het tot die ontdekking van platinum by Lydenburg, Potgietersrus en Rustenburg gelei, waar die wêreld se rykste platinummyne vandag geleë is. Hy was ook verantwoordelik vir die ontdekking van die ryk spoeldiamantneerslae by Alexanderbaai en het bygedra tot die ontdekking van die chroom- en fosfaatneerslae.

Sy groot rykdom is gebruik om sy geboorteland te ontwikkel. Hy het dikwels navorsers uit die buiteland op sy koste genooi om bystand te verleen om ernstige probleme op te los. Hoewel hy nie eens vir homself die weelde van 'n nuwe huis op die plaas gegun het nie het hy, sover hy kon, bystand verleen aan universiteite, skole, biblioteke, hospitale, welsynsinrigtings, talle ander kulturele ondernemings en behoeftige mense.

Hy het die stigting van landbouskole geïnisieer en by Stellenbosch die enigste fakulteit vir Bosbou moontlik gemaak, sowel as die grootskaalse ontwikkeling van die bosbou-industrie. Na sy dood is die geld wat hy nagelaat het, ooreenkomstig sy testament, gebruik om 'n trustfonds tot stand te bring om sy werk voort te sit. Die mineraal Merenskyiet is na hom vernoem.


</doc>
<doc id="25919" url="https://af.wikipedia.org/wiki?curid=25919" title="Pablo Neruda">
Pablo Neruda

Pablo Neruda (12 Julie 1904 – 23 September 1973) was die pennaam, en later wettige naam, van die Chileense Nobelprysbekroonde digter, diplomaat, en kommunistiese politikus Ricardo Eliécer Neftalí Reyes Basoalto.

In 1946 het Ricardo Eliécer Neftalí Reyes Basoalto die skuilnaam, Pablo Neruda, wat hy tóé reeds twintig jaar gebruik het, amptelik sy eie gemaak. Neruda is op 12 Julie 1904 in Parral, Chili gebore. Sy vader, José del Carmen Reyes Morales, was 'n arm spoorwegwerker wat nie sy literêre aspirasies ter harte geneem het nie. Sy moeder, Rosa Neftalí Basoalto Opazo, het aan tering gesterf toe Neruda nog 'n jong kind was.

Neruda het op tienjarige ouderdom begin dig. Die langeraad, teruggetrokke en eensame Neftali het die Temuco-seunskool bygewoon, waar hy sonder ophou lees en sy gedigte in plaaslike koerante en tydskrifte laat publiseer. Sy eerste digbundel, "Crepusculario", is in 1923 gepubliseer. In Santiago het hy 'n boheemse bestaan gevoer en begin om Frans te studeer. Nadat hy sy Franse studies staak, skryf hy nog drie werke: "Attempt of the Infinite Man" (1926), "Rings" (1926), en "The Enthusiastic Slingshooter" (1933).

Tussen 1927 en 1935 het hy as ere-konsul in Birma (Mianmar), Ceylon (Sri Lanka), Java, Singapoer, Buenos Aires, Barcelona en Madrid waargeneem. Gedurende hierdie moeilike tydperk in sy lewe skryf hy "Residencia en la tierra" (d.i. Woning op aarde – 1933), 'n visioenêre werk oor die opkoms van fascisme. Hy het uit die vertaal en skryf van tydskrif- en koerantartikels 'n bestaan gemaak. Hy het homself by die Spaanse Republikeine geskaar en in 1939, in sy hoedanigheid as konsul in Parys, Spaanse vlugtelinge bygestaan om hulle in Chili te hervestig. In 1940 aanvaar hy 'n pos as Chileense konsul-generaal in Meksiko.

In 1930 is hy met Maria Antonieta Hagenaar getroud, maar hulle het in 1936 uitmekaar gegaan. Gedurende die dertiger- en veertigerjare woon hy saam met die Argentynse skilderes, Delia del Carril, wat sy belangstelling in die linkse politiek aangemoedig het. Hulle trou in 1943, maar hierdie verbintenis is nie in Chili erken nie, en in 1955 gaan hulle uitmekaar. In 1966 trou Neruda met die Chileense sangeres Matilde Urrutia, wat die inspirasie vir sy latere gedigte sou word.

In 1943 sluit Neruda by die Kommunistiese party aan en word twee jaar later tot die Chileense senaat verkies. Nadat hy egter vir President Gabriel González Videla in die pers aangeval het vlug hy na Meksiko met die manuskrip van "Canto general" in sy saalsak, om weg te kom van regse ekstremiste. Hy reis na Rusland en China en keer in 1952 na Chili terug, nadat Videla's se lëermag verslaan is. Neruda se ballingskap is in "Las uvas y el viento" (1954) opgeteken.

Toe Chroesjtsjof in 1956 Josef Stalin se wandade openbaarmaak, is Neruda in sy Marxistiese oortuigings geskok. Hy het hom toe permanent op Isla Negra gevestig, terwyl hy steeds dikwels op reis gegaan het. So het hy byvoorbeeld Kuba in 1960, en die Verenigde State in 1966 besoek. President Salvador Allende het Neruda as Chileense ambassadeur in Frankryk aangewys vanaf 1970 tot 72.

Tussen 1958 en 1973 het Neruda twintig werke voortgebring. Nog 'n verdere agt werke waarvan sommige in 'n verskeidenheid tale vertaal is, het postuum verskyn. Alhoewel sy oeuvre uniek is en daarom nie rigied gekategoriseer kan word nie, kan dit nogtans in vier kategorieë verdeel word: liefdesverse ("Los versos del capitán" – 1952); gedigte wat spreek van eensaamheid en bedruktheid ("Residencia en la tierra"); epiese stryd ("Canto general") en poësie oor die elke dag se bestaan ("Odas elementales" – 1954–1957).

"Memorial de Isla Negra", 'n outobiografiese werk bestaande uit vyf volumes, is op sy sestigste verjaarsdag gepubliseer. Neruda is op 23 September 1973 in Santiago aan bloedkanker oorlede.

Die Chileense digter, diplomaat, Marxistiese politikus en wenner van die Nobelprys vir Letterkunde in 1971, Pablo Neruda, is waarskynlik die belangrikste, mees produktiewe, mees omstrede en mees gelese Latyns-Amerikaanse digter van die twintigste eeu.

Sy gewildste werk is "Veinte poemas de amor y una canción desesperada" (Twintig liefdesgedigte en 'n lied van vertwyfeling – 1924), wat deur 'n hartstogtelike, hartseer liefdesverhouding geïnspireer is. Vanaf die veertigerjare weerspieël sy werk die politieke stryd van die boerestand en werkers en die sosio-historiese ontwikkelinge in Suid-Amerika. Die Stalin-prys asook die Lenin vredesprys is tydens sy ballingskap in Meksiko aan Neruda toegeken.

Pablo Neruda het internasionale literêre erkenning verwerf met "Canto general" (1950), 'n epiese werk van 340 gedigte waarin hy die geskiedenis van Latyns-Amerika vanuit 'n Marxistiese perspektief herskryf. Die tema is die stryd om sosiale geregtigheid en bevryding van Spaanse oorheersing. Sentraal in hierdie werk staan een van sy treffendste gedigte, "Alturas de Machu Picchu" (Hoogtes van Machu Picchu – 1943), 'n kragtige verheerliking van die pre-Colombiaanse beskawing in Peru, wat Neruda geskryf het nadat hy na die antieke Inka-stad, Machu Picchu opgeklim het. Tydens sy langdurige literêre loopbaan het Neruda talle vertalings gelewer en meer as veertig digbundels, asook versdramas geskryf.


</doc>
<doc id="25920" url="https://af.wikipedia.org/wiki?curid=25920" title="Vaslav Nijinsky">
Vaslav Nijinsky

Vaslav Nijinsky (Russies: Вацлав Фомич Нижинский, Afrikaanse transliterasie: Watslaf Fomitsj Nizjinski; Pools: Wacław Niżyński; 12 Maart 1890 – 8 April 1950) was 'n balletdanser en choreograaf van Poolse afkoms. Nijinsky was een van die mees begaafde manlike dansers ooit en het bekend geword vir sy veelsydigheid en vir die diepte en intensiteit van sy karakteriserings. Hy kon "en pointe" (op die punte van sy tone) dans, 'n seldsame vermoë onder manlike dansers in daardie tyd, en sy oënskynlik onmoontlike spronge was legendaries.

Vaslav Nijinsky is op 12 Maart 1890 in Kiëf gebore as die kind van beroemde Poolse dansers, Thomas en Eleonora Nijinsky. Sy ouers het in teaters, operahuise en karnavalle in die Slawiese lande gedans en Nijinsky het sy eerste openbare optrede op vierjarige ouderdom gemaak. Sy pa het die jong seun se opvallende danstalent raakgesien en hom tot op agt jaar onderrig, waarna sy pa die gesin verlaat het vir 'n ander vrou. Nijinsky se ma het na Sint Petersburg verhuis en Nijinsky in 1898 by die Keiserlike Balletskool ingeskryf.
Terwyl hy nog op skool was, het hy in die Mariinski-teater, die Chinese Teater van Tsarskoje Selo en die Hermitage-teater van die Winterpaleis begin dans. Nadat hy in 1907 gegradueer het, het hy 'n solodanser by die Mariinskiteater geword en al die hoofrolle in dié teater en die Bolsjoi-teater in Moskou gedans. Die publiek en resensente het sy vertonings met onbeteuelde geesdrif ontvang. Sy vroeë balletopvoerings het "Giselle", "Swanemeer" en "Die Slapende Skoonheid" ingesluit en onder sy dansmaats was die bekendste ballerinas van daardie tyd.

Op twintigjarige ouderdom, terwyl hy in die aristokratiese kringe van Sint Petersburg beweeg het, het Nijinsky Sergei Diaghilef ontmoet, 'n voorste ondersteuner van die kuns wie se sterk persoonlikheid die skaam jong danser se lewe persoonlik en professioneel oorheers het.

Nijinsky het gou sy minnaar en protégé geword. Toe Diaghilef in 1909 'n balletgeselskap, "Ballets Russes", vir 'n Europese toer stig, is Nijinsky as hoofdanser gekies en in Mei 1909 het hy sy asemrowende debuut in Parys in "Le Pavillon d'Armide" gemaak en 'n kitsster geword.

In 'n daaropvolgende toer na Wes-Europa het die 21-jarige Nijinsky ook ongekende sukses behaal. Saam met die geselskap se choreograaf, Michael Fokine, het hy die manlike hoofrolle in 'n aantal nuwe balletstukke gedans, waaronder "Le Spectre de la Rose", "Le Carnaval", "Les Sylphides", "Daphnis et Chloé" en "Narcisse".

In 1913 is Nijinsky met Romolo de Pulsky, 'n jong Hongaarse gravin en danseres, getroud terwyl hy in Suid-Amerika getoer het. Diaghilef, wat nie die toer meegemaak het nie, het hulle albei afgedank toe hy die nuus hoor. Tydens die Eerste Wêreldoorlog is Nijinsky in Oostenryk-Hongarye as vyandelike buitelander geïnterneer. Diaghilef, wie se geselskap egter gesukkel het sonder Nijinsky, het hom met behulp van die Pous en die konings van Spanje en Oostenryk bevry. Weer eens verenig, het hulle deur die Amerikas getoer omdat oorlog hul terugkeer na die Europese verhoë verhoed het.

In 1919, op die ouderdom van 29, het Nijinsky afgetree weens 'n groeiende geestessiekte en na Switserland verhuis waar hy gereeld in psigiatriese hospitale behandel is. In 1947 het hy hom in Engeland gevestig waar hy op 8 April 1950 in 'n kliniek in Londen oorlede is. Hy is in 1953 in die Montmartre-begraafplaas in Parys herbegrawe.

Nijinsky was een van Rusland, en die wêreld, se beste dansers. Hy is die agste wonder van die wêreld en "Vestis: god van die dans" genoem vir sy ongelooflike talent, perfekte tegniek, moeitelose, asemrowende spronge en delikate en dramatiese uitbeelding van karakters. Terwyl hy kort, stewig en skaam was van die verhoog af, het hy op die verhoog ontdooi, sy gehore betower en nuwe standaarde gestel vir elke manlike danser na hom.

Sy optredes saam met Diaghilef tussen 1909 en 1917 na Europa en die Verenigde State het hom 'n kitsster gemaak en alles wat Russies was, gewild gemaak. As 'n revolusionêre en omstrede choreograaf het hy nie net herinneringe aan onvergeetlike optredes nagelaat nie, maar ballet ook in sy moderne era ingelei.


</doc>
<doc id="25921" url="https://af.wikipedia.org/wiki?curid=25921" title="Sam Nujoma">
Sam Nujoma

Samuel Daniel Shafiishuna Nujoma (gebore op 12 Mei 1929 in Ongandjera, Suidwes-Afrika) is 'n Namibiese politikus wat tussen 1990 en 2005 as eerste president van Namibië gedien het. Hy is op 21 Maart 1990 ingehuldig en in 1994 en 1999 herverkies en het in die amp gedien tot 2005. Hy was ook president van die South-West Africa People's Organisation van die stigting in 1960 tot 2007.

In 1990 het Sam Nujoma die eerste president van 'n onafhanklike Namibië geword. Hy het 'n land geërf met 'n uitstekende infrastruktuur, 'n sterk mineralebasis, 'n gesonde ekonomie en 'n gevestigde bevolking wat grotendeels onaangetas was deur enige oorlog. In 1998 het die Namibiese parlement 'n diens aan Nujoma bewys deur die grondwet te wysig om hom toe te laat om hom vir 'n derde ampstermyn verkiesbaar te stel. Hy het die verkiesing gemaklik gewen. Onder Nujoma het Namibië bo sy gewig probeer veg. Verhoudinge met Botswana het afgekoel, deels as gevolg van Namibiese aansprake op water uit die Kavango en deels omdat Botswana herberg verleen het aan Capriviane wat aan onderdrukking ontvlug het. Nujoma het Angolese magte toegelaat om hakkejagte op Unita-rebelle uit te voer, wat Ovambo gedestabiliseer het. Hy het ook troepe na die Demokratiese Republiek van die Kongo gestuur om aan die kant van die Kabila-vorstehuis te veg.

Nujoma is op 12 Mei 1929 in 'n gesin van kleinboere in die Ongandjera-streek van Owambo gebore. Hy het skool verlaat toe hy 16 jaar oud was, in 'n stadium toe nasionalisme oral in die Afrika-kolonies 'n belangrike vraagstuk begin word het.

Nujoma het 'n eetwa-kelner geword op wat destyds die Suid-Afrikaanse Spoorweë was en is afgedank toe hy 'n vakbond probeer vorm het. Op daardie tydstip was die vakbonde wat die spoorweë oorheers het, ras-ekslusief: slegs vir blankes. Nujoma se poging om sy medewerkers in 'n vakbond verenig te kry, is aangespoor deur sy poging om vergoeding te verkry vir 'n swart kollega wat vanweë 'n ernstige besering moes ophou werk.

Nujoma het daarna as klerk en stoorkamerassistent gewerk, maar die politiek het hom alreeds begin opeis. In die laat 1950's het hy gehelp met die stigting van die Ovamboland People's Organization, 'n voorloper van die South West Africa People's Organization (Swapo), die dominante politieke party in Namibië. Nujoma het 'n banneling geword in 1959, toe apartheid in Suid-Afrika - die trustee kragtens wat oorspronklik 'n Volkebond-mandaat was - besig was om sy hoogtepunt onder dr Hendrik Verwoerd te bereik. Suid-Afrika het gehoop om die gebied te kan inlyf.

Nujoma het 'n al hoe belangriker figuur geword namate internasionale antipatie jeens apartheid toegeneem het. Ná 'n besluit van die Wêreldhof in Den Haag om nie die mandaat te beëindig nie, het Swapo tot 'n gewapende stryd oorgegaan. Die People's Liberation Army of Namibia (Plan) kon nie hond haar-af maak teen die Suid-Afrikaanse teenwoordigheid daar nie, maar in die politieke arena het die gety sterk in Swapo se guns begin draai.

In 1973 het die VN se Algemene Vergadering Swapo as die enigste legitieme verteenwoordiger van die mense in Namibië erken en in 1978 het die Veiligheidsraad Resolusie 435 aangeneem, wat terme vir die uiteindelike onafhanklikheid van Namibië uiteengesit het. Dit is uiteindelik in 1988 aanvaar deur Suid-Afrika, wat teen dié tyd gewikkel was in 'n onwenbare oorlog in Angola teen hoofsaaklik Kubaanse magte wat surrogate vir Sowjet-mag was.

Nujoma het in September 1989 teruggekeer huis toe en daarmee byna 30 jaar in ballingskap beëindig. Onder sy leiding het Swapo twee maande later 'n oorweldigende oorwinning behaal in verkiesings waaroor die VN toesig gehou het. Met onafhanklikheidwording op 21 Maart die volgende jaar is Nujoma as president ingesweer.


</doc>
<doc id="25922" url="https://af.wikipedia.org/wiki?curid=25922" title="Julius Nyerere">
Julius Nyerere

Julius Kambarage Nyerere (13 April 1922 - 14 Oktober 1999) was Tanzanië (vroeër Tanganjika) se eerste verkose leier ná onafhanklikheidswording in Desember 1961. 'n Staatsgreep in Zanzibar het daartoe gelei dat die eiland opgeneem is as deel van 'n unie met die Tanzaniese vasteland - 'n proses wat Nyerere begin en gelei het.

Nyerere se "ujamaa"-beleide - die kollektivisering van die landbou en die nasionalisering van die handel en nywerheid - was sowel utopies as rampspoedig; desnieteenstaande het hulle 16 jaar lank beleid gebly. Nyerere self het 'n verskuiwing weg van dié beleid gelei voordat hy in 1985 afgetree het. Onder Nyerere het Tanzanië baie aktief by streekskonflikte betrokke geraak. Nyerere, wat oral in Afrika as Mwalimu ("leraar"/"onderwyser") bekend gestaan het, het homself gewy aan boerdery en diplomasie, veral in die voortslepende krisis in Burundi. Hy het sy leierskap van die regerende party tot 1990 behou.

Julius Kambarage Nyerere, die seun van 'n ondergeskikte hoofman, is op 13 April 1922 in Butiama aan die oostelike oewer van die Victoria-meer gebore. Hy het eers op twaalfjarige ouderdom begin skoolgaan. Sy potensiaal is deur die Rooms-Katolieke vaders wat vir hom klas gegee het raakgesien en met hul bystand is hy aan die Makerere-universiteit in Uganda as onderwyser opgelei.

Hy het met behulp van 'n staatsbeurs sy meestersgraad in die geskiedenis en politieke ekonomie aan die Universiteit van Edinburg verwerf, waar hy met sosialistiese denkwyses kennis gemaak het. Met sy terugkeer na Tanganjika moes hy tussen die onderwys en die politiek kies. Hy het die politiek gekies. Nyerere het 'n belangrike rol gespeel in die byeenbring van 'n aantal nasionalistiese faksies en die stigting van die Tanganyika African National Union (TANU), wat hy gelei het. Ná onafhanklikwording in Desember 1961 - die nuwe republiek is Tanzanië genoem - is hy tot president verkies en sy beleidsrigtings is 16 jaar lank gevolg. In 1985 - ná 23 jaar - het hy die amp neergelê, maar tot 1990 die partyleier gebly.

Nadat vasgestel is dat hy aan bloedkanker ly, is Nyerere in Londen se St Thomas-hospitaal opgeneem en behandel, waar hy in 1999 aan 'n massiewe beroerte-aanval gesterf het.


</doc>
<doc id="25923" url="https://af.wikipedia.org/wiki?curid=25923" title="Man Ray">
Man Ray

Man Ray (27 Augustus 1890 – 18 November 1976) was 'n Amerikaanse fotograaf, skilder en rolprentvervaardiger. Ray was 'n voorste Dadaïstiese fotograaf en surrealistiese skilder, het opsienbarende, vernuwende en soms kontroversiële kunswerke dwarsdeur sy lang artistieke loopbaan geskep. Hy het met enige denkbare artistieke medium geëksperimenteer, insluitend fotografie, beeldhoukuns, "reeds-klaar-stukke" ("ready-mades") en rolprente.

Hy het baanbrekerswerk gedoen ten opsigte van die artistieke gebruik van "rayographs", beelde van plat of drie-dimensionele voorwerpe wat op ligsensitiewe papier geplaas word en dan aan lig blootgestel word. Hy het verskeie "reeds-klaar-stukke" geskep, 'n Dadaïstiese kunsvorm wat eerste deur Marcel Duchamp bekend gestel is, 'n tydgenoot en vriend van Ray. Alledaagse voorwerpe is uitgekies en as kuns vertoon.

Ray se beroemdste "reeds-klaar-werk" is "Cadeau" (Die Geskenk) , 'n strykyster waaraan hy 'n string spykers wat vreesaanjaend lyk geheg het om dit nutteloos vir sy normale funksie, om glad te stryk of te druk, maak. Hierdie werk het 'n simbool geword van die Dadaïstiese praktyk om alledaagse voorwerpe aan te pas om paradokse te skep wat mens tot nadenke stem.
Ray se bekendste films sluit die volgende in: "Le Retour à la raison" (Terugkeer na rede - 1923), "L'Étoile de mer" (Die Ster van die See - 1928), 'n film gebaseer op 'n gedig van Robert Desnos en "Anemic Cinéma" (1926) met Marcel Duchamp en Marc Allégret. Sy bekendste skilderye is "A l'heure de l'observatoire, les amoureux" (Observatorium Tyd, Die Minnaars - 1934) en die "Shakespearean Equations"-reeks van 1948.

Man Ray het die voorste mode-ontwerper en portretfotograaf tydens die twintiger- en dertigerjare in Parys geword. Hy het foto's van bekende figure soos Gertrude Stein, Georges Braque, James Joyce, Peggy Guggenheim en Jean Cocteau geneem. In 1950 het hy foto's van die filmlegende, Ava Gardner, geneem.

Selfs sy portrette was innoverend - in 1924 publiseer die tydskrif "Littérature" 'n foto van 'n naakte vrou se rug met 'n viool se opening dwarsoor gedruk om die ooreenkoms tussen die vroulike vorm en 'n viool aan te dui. Die foto word "Le Violon d' Ingres" genoem. In die somer van 1930 projekteer hy beelde van 'n handgekleurde film op die gaste se wit klere tydens 'n sosiale bal.

Man Ray het 'n hele geslag kunstenaars beïnvloed. In 1974 dra Andy Warhol 'n reeks skilderye en seriograwe aan hom op. Sy beeld van die metronoom ("Objet à détruire? Objet indestructible?") word deur die Sosiaal-demokratiese Party van Hamburg tydens hulle 1974 verkiesingsveldtog gebruik "as 'n embleem van waaksaamheid en oordeelkundigheid".

Emmanuel Rudzitsky (wat sy naam na Man Ray verander het gedurende die vroeë twintigerjare omdat sy naam wat so vreemd klink tydens sy kinderjare 'n tergery ontlok het) is op 27 Augustus 1890 in Philadelphia, Pennsylvanië gebore. Sy ouers was Russiese Jode wat na Amerika toe geïmmigreer het. Sy vader was 'n kunstenaar en fotograaf. Sy familie het in 1907 na Brooklyn in New York getrek waar die jong Ray sy hoërskoolopleiding en kunsonderrig ontvang het by verskeie inrigtings soos die Ferrersentrum.

In 1913 ontdek hy die werk van Marcel Duchamp by die Armory-uitstalling en skep hy sy eerste kubistiese skildery, 'n portret van Alfred Stieglitz, wie se galery hy gereeld besoek het. Duchamp, vir wie hy in 1915 persoonlik ontmoet het, word 'n lewenslange vriend van hom en moedig hom aan om na Parys toe te gaan. Hy werk op artistieke vlak vir dekades met hom saam.

Die jaar 1915 was van besondere belang in Man Ray se lewe. Benewens die feit dat hy vir Duchamp ontmoet het, hou hy sy eerste solo-kunsuitstalling (wat uit dertig skilderye en 'n paar sketse bestaan) by die Daniel Galery en neem hy deel aan die Dadaïstiese beweging van New York.

Ray trou in 1914 met Donna Lecoeur (Adon Lacroix) 'n digteres van Franse herkoms wat hy 'n jaar voorheen by Ridgefield, New Jersey ontmoet het en waar hy homself as 'n kommersiële kunstenaar sedert 1912 gevestig het. Die huwelik het tot 1919 gehou waarna Ray verskeie verbintenisse met ander vroue gehad het.

In 1921 volg Ray vir Duchamp na Parys waar hy die Franse Dadaïste en die surrealistiese beweging leer ken het. Parys sou vir die res van sy lewe Man se tuiste bly met die uitsondering van die dekade wat hy in Hollywood deurgebring het vanaf 1940 (toe hy uit Frankryk moes vlug weens die Duitse besetting) tot 1951. Hy kom op 18 November 1976 in Parys te sterwe.


</doc>
<doc id="25924" url="https://af.wikipedia.org/wiki?curid=25924" title="Jonas Salk">
Jonas Salk

Jonas Edward Salk (gebore 28 Oktober 1914 in New York Stad - oorlede 23 Junie 1995 in La Jolla, Kalifornië) is een van die twintigste eeu se mees vereerde wetenskaplikes. Hy is bekend as die ontdekker van die eerste suksesvolle entstof teen die poliomiëlitis virus. En omdat hierdie ontdekking juis kinders se lot verlig het, was hy onmiddellik beroemd.

Teen die laat vyftigs het 'n ander wetenskaplike, Albert Sabin, 'n entstof ontwikkel wat oraal geneem kon word. Dit is suksesvol getoets en het die populariteit van die Salk-inenting laat afneem.

Die Sabin-entstof is gemaak van 'n aktiewe virus wat die kanse op infeksie baie vergroot het. Ten spyte hiervan het die Sabin-entstof teen die einde van die 1960's die primêre entstof teen polio in die VSA geword. Toe daar in 1970 weer nuwe gevalle van polio aangemeld word, het baie lande weer die Salk-entstof begin gebruik.

Gedurende die sestigs het Salk as direkteur van die Salk Instituut vir Biologiese Studies navorsing gedoen op kanker en veelvuldige sklerose. Hy het ook in die tagtigerjare die polio-entstof verbeter tot 'n enkeldosis wat lewenslange immuniteit verleen. Vanaf 1988 het Salk hom toegespits op navorsing oor die MIV.

Alhoewel Salk nie belangrike akademiese toekennings gekry het nie, het hy erkenning gekry vir sy bydrae tot wêreldvrede. Hy het onder meer die Presidensiële Medalje vir Vryheid, die Jehan Sadat Vryheidstoekenning en die Nehru Award for International Understanding ontvang. Hy is in 1999 deur die tydskrif Time aangewys as een van die 20 invloedrykste wetenskaplikes van die twintigste eeu.

Jonas Salk se ouers was Russies-Joodse immigrante. Hulle het geen formele opleiding gehad nie en was vasberade om hul kinders al die geleenthede te bied wat hulle nie gehad het nie.

Jonas Salk is op twaalfjarige ouderdom hoërskool toe en op vyftien kollege toe. In 1934 verwerf hy 'n BSc-graad van die New York Stadskollege. Daarna is hy na die mediese skool van die Universiteit van New York waar hy in 1939 sy mediese graad verwerf het. In 1942 is hy aangestel in 'n navorsingspos by die Universiteit van Michigan.

Hy het hom aanvanklik toegespits op die ontwikkeling van 'n entstof vir die voorkoming van griep maar het toenemend in die poliomïelitisvirus begin belangstel en wou 'n permanente akademiese pos hê. Dit het hy gekry by die Universiteit van Pittsburgh waar hy in 1947 aangestel is as direkteur van die Virusnavorsingslaboratorium. Hier het hy sy baanbrekerswerk gedoen. Voor hom het baie wetenskaplikes polionavorsing gedoen, maar sonder enige sukses. Salk het hierdie navorsingsresultate verwerk en sodoende dit reggekry om groot hoeveelhede van die virus te produseer en dit dan met formalien te deaktiveer. So het hy 'n nie-infektiewe of "dooie virus"-entstof ontwikkel. In 1952 was Salk en sy medewerkers tevrede dat hulle 'n entstof teen polio ontwikkel het. Hulle het dit op 'n groep kinders van die D.T. Watson Huis vir Gestremde Kinders getoets. Die toetse was suksesvol.

Op 26 Maart 1953 kondig Salk sy ontdekking oor die radio aan. Hy wou dit egter nasionaal toets. Die owerhede het hul toestemming gegee en op 26 April 1954 is begin om 441 131 kinders tussen graad 1 en 5 met die Salk-entstof in te ent. 201 229 kinders het plasebo-inspuitings gekry. In April 1955 is bekend gemaak dat die proefnemings suksesvol was. Salk het oombliklik internasionaal beroemd geword. Van oral het briewe van dankbetuiging en geld vir verdere navorsing ingestroom. Ander wetenskaplikes was egter nie so beïndruk nie, want Salk het geen erkenning gegee aan die wetenskaplikes wie se navorsing hy gebruik het om sy ontdekking te maak nie.

Ter verdediging kan gesê word dat Salk nooit sy entstof gepatenteer het nie. Hy het dus geen finansiële voordeel daaruit getrek nie. As gevolg van onvoldoende vervaardiging was daar in 1955 weer 250 gevalle van polio. Salk het toe strenger spesifikasies vir die vervaardiging van die entstof neergelê en daarna is die program hervat.

In 1970 het Salk se belangstelling in menslike evolusie en die potensiaal van die mens meer prioriteit begin kry. Hy het twee boeke hieroor gepubliseer: Man Unfolding (1972) en The Survival of the Wisest (1973). Later het hy nog twee publikasies, World population and Human Values (1981) in samewerking met sy seun Jonathan, en Anatomy of Reality: Merging of Intuition and Reason (1983), die lig laat sien.

Nadat Salk sy mediese graad in 1939 verwerf het, is hy met Donna Lindsay, 'n maatskaplike werker, getroud. Hulle het drie seuns gehad. In 1970 is hy met die Franse kunstenaar Francoise Gilot getroud. Salk is in 1995 op tagtigjarige ouderdom aan hartversaking oorlede.


</doc>
<doc id="25925" url="https://af.wikipedia.org/wiki?curid=25925" title="Frederick Sanger">
Frederick Sanger

Frederick Sanger (* 13 Augustus 1918 in Rendcomb, Gloucestershire; † 19 November 2013 in Cambridge, Cambridgeshire) was 'n Engelse biochemikus en tweemalige Nobelpryswenner.

Sanger was een van net vier wetenskaplikes aan wie meer as een Nobelprys toegeken is. Hy het baanbrekerswerk gedoen in die bepaling van proteïenstruktuur en het onder meer die chemiese samestelling van insulien ontrafel. Later het hy hom op DNS toegespits en 'n metode ontwikkel waardeur die struktuur van genetiese materiaal baie vinniger as voorheen bepaal kon word. Sy werk het gehelp om die nuwe terrein van biotegnologie tot stand te bring en die ontrafeling van die menslike genoom moontlik te maak.

Sanger is op 13 Augustus 1918 op Rendcombe, 'n dorp in die Engelse graafskap, Gloucestershire, gebore. Sy pa was die plaaslike dokter en kweek van jongs af by Sanger 'n voorliefde vir die wetenskap en respek vir wetenskaplike navorsingsmetodes aan. Op skool blink hy nie juis akademies uit nie, maar hy kry tog toelating tot Cambridge-universiteit. Hier maak hy kennis met biochemie, destyds 'n betreklike nuwe wetenskap gemoeid met die basiese struktuur van lewende materie. Vir Sanger bied dié vak 'n opwindende geleentheid om vas te stel waaruit lewe werklik bestaan en wetenskaplik-gegronde oplossings vir mediese probleme te vind.

Sanger behaal sy BA-graad in 1939, die jaar waarin die Tweede Wêreldoorlog uitbreek. Hy weier op gewetensgronde om aan die oorlog deel te neem. Boonop is hy gretig om sy studies voort te sit en hy staan op troue met Margaret Howe. Hy kry toestemming om verder te studeer en navorsing te doen oor aminosuurmetabolisme – maar tot 1943, toe hy sy doktorsgraad verwerf en die Sangers se eersteling reeds op pad is, ontvang hy geen salaris nie. Gelukkig vir die jong egpaar kan sy welgestelde ma hulle in dié tydperk onderhou.

Sanger word in 1943 ingesluit by 'n navorsingsgroep wat die steeds grootliks onbekende struktuur van proteïene bestudeer. Hoewel nuwe tegnieke die opbreek van proteïene in klein stukkies moontlik gemaak het, lê 'n geweldige taak voor. Sanger is goed toegerus vir dié taak: Hy het 'n voorliefde vir noukeurige laboratoriumwerk, maar tog ook 'n oog vir die moontlikhede wat die span se navorsing vir die toekoms van die wetenskap inhou. Oor 'n tydperk van jare bepaal hy – met behulp van 'n nuwe metode wat hy self uitgewerk het – die presiese struktuur van insulien. Dié navorsing sou die grondslag lê vir deurbrake deur ander proteïennavorsers en hy ontvang die Nobelprys vir Chemie in 1958.

Vir die beskeie Sanger beteken die prys dat hy in rus en vrede kan voortgaan met navorsing, eerder as om ook klas te gee en administratiewe werk te doen, soos wat meestal van navorsers aan akademiese inrigtings verwag word. Hy verskuif sy visier na DNS, waarvan die struktuur kort tevore deur James Watson en Francis Crick ontsyfer is.

In dié stadium is die volgorde van nukleotiede feitlik heeltemal onbekend en word vordering teen net 'n paar dosyn per jaar gemaak. Sanger veroorsaak 'n omwenteling op dié gebied deur vorendag te kom met 'n metode waardeur 300 basisse op 'n slag gelees kan word. Hy word in 1976 die eerste wetenskaplike om die hele genoom van 'n organisme te ontsyfer: Dié is wel 'n eenvoudige virus, maar dié werk lê die grondslag vir die latere Menslike Genoom-projek. In 1980 ontvang Sanger sy tweede Nobelprys – dié keer saam met twee ander molekulêre navorsers.


</doc>
<doc id="25926" url="https://af.wikipedia.org/wiki?curid=25926" title="Hendrik van der Bijl">
Hendrik van der Bijl

Dr. Hendrik van der Bijl FRS (*23 November 1887, Pretoria – †2 Desember 1948, Johannesburg), een van die invloedrykste Suid-Afrikaners van die twintigste eeu, was die dryfkrag agter die stigting van Evkom (tans Eskom) en die nywerheidsreus Yskor.

As voorsitter van Evkom vanaf 1923 was hy in beheer van die stigting van 'n nasionale elektrisiteitsvoorsieningstelsel en in 1928 het hy die Suid-Afrikaanse yster-en-staal-nywerheid gestig. Hy het daarom 'n belangrike rol gespeel in die industrialisering van Suid-Afrika. Internasionaal het hy 'n belangrike rol gespeel in die ontwikkeling van interkontinentale telefonie.

Hy het daaraan geglo om al sy projekte op groot skaal te beplan, ondanks die teenstand wat hy sonder uitsondering ervaar het. Hy het daaraan geglo om talentvolle jongmense aan te moedig om deel te hê aan sy ondernemings en was bekommerd oor die welstand van sy werkers. Al sy ondernemings het die stempel van sy voorsorg en sy briljante intellek gedra. Die universiteite van Stellenbosch en Kaapstad het onderskeidelik aan hom 'n D.Sc.- en 'n LL.D.-graad honoris causa toegeken. In 1966 is 'n borsbeeld van Van der Bijl deur Coert Steynberg in die ingangsportaal van Yskor-hoofkantoor in Pretoria geplaas.

Hendrik Johannes van der Bijl is op 23 November 1887 in Pretoria gebore. Hy het onderrig ontvang in Pretoria, die Hoër Jongenskool Franschhoek en Victoria Kollege, Stellenbosch waar hy sy B.Sc. met lof behaal het in fisika, chemie en wiskunde. Van 1909 tot 1913 het hy aan Halle en Leipzig in Duitsland studeer waar hy 'n Ph.D. behaal het met 'n tesis oor die gedrag van suiwer vloeistof onder die invloed van radio-aktiwiteit.

In 1912 is hy as dosent in fisika aangestel by die "Königlich Sächsische Technische Hochschule" in Dresden. Sy navorsing het prof Robert A Millikan van Chicago Universiteit se aandag getrek, op wie se aandrang Van der Bijl as navorsingfisikus by die American Telephone and Telegraph Company en die Western Electric Company aangestel is. Hy het van 1913 tot 1920 in Amerika gewoon en navorsing gedoen oor die gloeikatode-vakuumbuis wat die stuur van draadlose telefonie oor 'n afstand van 4 800 km moontlik gemaak het.

Ná die eerste suksesvolle draadlose oordrag van spraak tussen Amerika en Parys in 1915, het Van der Bijl en nog agttien wetenskaplikes wat dit moontlik gemaak het, hulself die Vereniging van Beplanners en Bouers genoem, en Van der Bijl het 'n standaardverhandeling, "The thermionic vacuum tube" (1920) geskryf. Hy het gehelp met die ontwikkeling van interkontinentale telefonie en radiokommunikasie tussen die grond en vliegtuie.

In 1920 het hy, op versoek van genl. Jan Smuts, na Suid-Afrika teruggekeer as wetenskaplike en tegniese raadgewer vir die regering. Die Elektrisiteitsvoorsieningskommissie (Evkom) is in 1923 gestig as 'n nasionale elektriesekragstelsel en Van der Bijl was voorsitter. Evkom was verantwoordelik vir die oprig van kragsentrales op plekke soos Witbank en Colenso en vir die voorsiening van elektrisiteit aan die platteland.

Van der Bijl het deur die staalvervaardigingsentra van Europa getoer en in 1928 'n staalnywerheid begin, die Suid-Afrikaanse Yster- en Staalkorporasie (Yskor). Na die ontdekking van ystererts by Thabazimbi is die African Metals Corporation (Amcor) in 1937 naby Vereeniging gestig.

Van 1940 tot 1946 was Van der Bijl, wat op daardie stadium in beheer was van die twee nywerhede wat noodsaaklik is vir die ontwikkeling van enige nywerheidstaat - krag (elektrisiteit) en staal - ook direkteur-generaal van oorlogvoorraad gemaak, om vervaardiging tuis te stimuleer. Teen 1944 het die staalaanleg naby Vereeniging so groot geword dat behuising vir die werkers verskaf moes word en Vanderbijlpark is gestig.

Nog 'n projek wat Van der Bijl geborg het, is 'n Suid-Afrikaanse verskepingsmaatskappy wat 'n vloot bestuur het wat gereeld tussen Suid-Afrika, die Verenigde State en Brittanje gevaar het. Van der Bijl se vaardighede is oorsee erken. In 1940 is hy 'n buitelid van die Verenigde State se Instituut vir Radio-ingenieurs gemaak waarvan hy in 1944 adjunkvoorsitter geword het. In 1946 is hy gevra om as arbiter op te tree tussen die Britse regering en die Britse staalnywerheid. Hy is gekies as Fellow van die Royal Society. Een van sy laaste aktiwiteite was die voorsitterskap van Van der Bijl Ingenieurskorporasie (1947).

Hy is op 2 Desember 1948 in Johannesburg aan kanker oorlede.

Rosenthal, Eric. (1966). Southern African Dictionary of National Biography. London: Frederick Warne & Co. bl. 389.


</doc>
<doc id="25929" url="https://af.wikipedia.org/wiki?curid=25929" title="Wernher von Braun">
Wernher von Braun

Wernher Magnus Maximilian von Braun (23 Maart 1912 – 16 Junie 1977), een van die wêreld se voorste vuurpyldeskundiges, was die leier van 'n Duitse span geleerdes wat tydens die Tweede Wêreldoorlog die vernietigende Vergeltungswaffe (Duits vir vergeldingswapen), die V-2 ballistiese vuurpyl, by Peenemünde in Duitsland ontwikkel het. 

Ná die oorlog is hy deur die Amerikaanse regering gewerf, waar hy 'n blywende impak op die Amerikaanse ruimtevaartprogram gemaak het en onder andere 'n span deskundiges gelei het in die ontwerp en bou van die reusagtige Saturn V-vuurpyl. Hierdie vuurpyl (wat 42m hoog was en 10m in deursnee) het in 1969 bygedra tot die sukses van die eerste maanlanding toe Neil Armstrong, Edwin Aldrin en Michael Collins se Apollo 11 vaartuig van 2 900 000 kg teen 'n snelheid van 10 300 km tot op 'n hoogte van 64,4 km bo die aarde die ruimte in geskiet is.

Von Braun het verskeie toekennings, medaljes en eredoktorsgrade ontvang vir sy bydrae tot die wetenskap en spesifiek die Amerikaanse ruimteprogram, onder andere die "Dr. Robert H Goddard Memorial Trophy" in 1958, die "Distinguished Federal Civilian Service Award" van President Eisenhower in 1959, die "American Astronautics Award" van die Amerikaanse Vuurpylvereniging in 1955, die "Gold Medal Award" van die Britse Interplanitêre Vereniging in 1961, the NASA-medalje vir Uitstaande Leierskap in 1964, en die Smithsonian Instituut se Langley-medalje in 1967.

Freiherr Wernher Magnus Maximilian von Braun is gebore in Wirsitz, Duitsland, op 23 Maart 1912, die seun van Pruisiese aristokrate, Baron Magnus en Barones Emmy von Braun. Von Braun se pa was 'n Minister van Landbou in die Weimar Republiek. Die jong Wernher von Braun voltooi 'n graad in meganiese ingenieurswese aan die Berlynse Instituut vir Tegnologie in 1932 en 'n Ph D in Fisika aan die Universiteit van Berlyn in 1934. Tussen 1932 en 1945 doen hy baanbrekerswerk by die Duitse weermag se vuurpylondersoeksentrums te Kummersdorf (buite Berlyn) en toe te Peenemünde, 'n klein visserdorpie aan die Baltiese kus waar wetenskaplikes hulle eksperimente ongesiens kon uitvoer.

As tegniese direkteur van die V-2 projek het Von Braun, self 'n lid van die Nazi-party sedert 1939, aan Nazi-Duitsland toegang gebied het tot kragtige ballistiese vuurpyle wat hulle teen die Geallieerdes gebruik het. Op 2 Mei 1945 het Von Braun en ander Duitse wetenskaplikes hulle aan die Geallieerde magte oorgegee. Von Braun en 130 medewerkers is na die VSA geneem om voort te gaan met die ontwikkeling van vuurpyle vir ruimtevaart. Dié groep Duitse tegnoloë het 'n groot bydrae gelewer tot die verdere ontwikkeling van vuurpyle, eers by Fort Bliss, Texas, en later by die Redstone Arsenaal in Huntsville, Alabama.
Van 1950-60 is Von Braun direkteur van die Redstone Arsenaal in Alabama waar hy 'n belangrike aandeel gehad het in die ontwikkeling van langafstandvuurpyle en ballistiese vuurpyle met 'n klein trefafstand, onder andere die Jupiter-C, waarmee die eerste Amerikaanse satelliet in 'n baan om die aarde geplaas is. In 1960 word Von Braun direkteur van NASA se George C Marshall Space Flight Center. In hierdie hoedanigheid speel hy 'n vername rol by die ontwerp van die Saturnusvuurpyle (Saturnus I en V) vir die Amerikaanse ruimtevaartprogram, die Gemini-program en die Apollo-program.

In 1972 het Von Braun NASA verlaat om by Fairchild Industries in Germantown, Maryland as Vise-President: Ingenieurswese en Ontwikkeling aan te sluit. Hy het in Januarie 1977 weens gesondheidsredes afgetree en is op 16 Junie 1977 oorlede.

Wernher von Braun is in 1948 getroud met 'n kleinniggie, Marie Louise von Quistorp. Hulle het drie kinders gehad.


</doc>
<doc id="25930" url="https://af.wikipedia.org/wiki?curid=25930" title="Frank Lloyd Wright">
Frank Lloyd Wright

Frank Lloyd Wright (8 Junie 1867 – 9 April 1959) was een van die wêreld se mees prominente en invloedryke argitekte. Hy het 'n reeks hoogs individuele style ontwikkel gedurende sy buitengewoon lang loopbaan wat van 1887 tot 1959 gestrek het en hy het die rigting van Amerikaanse argitektuur en boukuns fundamenteel beïnvloed. Hy word tot vandag toe beskou as die belangrikste Amerikaanse argitek. Die 20ste-eeuse argitektuur van Frank Lloyd Wright is in 2019 deur Unesco as 'n wêrelderfenisgebied gelys.

Wright het reeds in sy eie leeftyd bekendheid verwerf. Sy kleurvolle persoonlike lewe het gereeld koerantopskrifte gehaal, vernaamlik vir die mislukking van sy eerste twee huwelike en vir die brand en moorde by sy Taliesinateljee in 1914.

Frank Lloyd Wright is in 1867 in Richland Center, Wisconsin, gebore en is in 1959 op die ouderdom van 91 oorlede in Phoenix, Arizona. Sy vader was 'n predikant en sy moeder 'n musikant. In 1885 is sy ouers geskei en Frank het sy vader nooit weer gesien nie.

Frank se eie huweliksverhoudings was problematies. In 1909, op die hoogtepunt van sy loopbaan, het hy sy vrou (Catherine Tobin, met wie hy op die ouderdom van 22 getroud is), sy ses kinders en 'n winsgewende praktyk in Oak Park verlaat en na Europa vertrek saam met die vrou van 'n kliënt, Mamah Cheney.

In 1911 het hy teruggekeer na Amerika en hom in Spring Green, Wisconsin gevestig in die vallei waar sy ma groot geword het en waar hy baie gelukkige somers op sy oom se plaas deurgebring het. Hierdie jeugervarings op die platteland het 'n blywende indruk op die jong Wright gemaak wie se waarnemings van die patrone en ritmes van die natuur later sy argitektoniese filosofie beduidend beïnvloed het.

Hy het sy bekende huis, Taliesen, naby Spring Green gebou, maar tragedie het daar afgespeel toe 'n bediende Taliesen aan die brand gesteek het en Mamah Cheney en haar twee kinders dood is. Frank het Taliesen weer opgebou en is met Mirriam Noel getroud van wie hy in 1927 geskei is. In 1928 trou Wright met Olga Lazovich saam met wie hy die Taliesen Fellowship, 'n argitektoniese vakleerlingprogram, stig. Sy tweede woning en ateljee, Taliesen-Wes, in die Arizona woestyn, het 'n argiteklaboratorium geword waar hy tot en met sy dood in 1959 baie jong argitekte geïnspireer het.

Frank Lloyd Wright het vir dekades die Amerikaanse argitektuur oorheers. Oorspronklik, kreatief en flambojant, het hy Europese style verwerp ten gunste van 'n argitektoniese benadering wat sy wortels in die Amerikaanse landskap het. Wright het sy werk 'organiese argitektuur' genoem omdat hy geglo het dat argitektuur 'n natuurlike skakel tussen die mens en sy omgewing moes skep en daarom die kliënt se individuele behoeftes, die aard van die omgewing en die natuurlike, inheemse materiale (soos hout en klip) wat beskikbaar is, in ag moes neem. Sy vindingryke prêriehuise het hierdie beginsels weerspieël.

Ander hoogtepunte van sy ongelooflik produktiewe loopbaan sluit die volgende in:
Sy Usoniese huise, die voorlopers van baie moderne voorstedelike ontwerpe, was matigekoste-enkelverdiepinghuise gekenmerk deur oopplanontwerp, koste-effektiewe voorafvervaardigde mure en 'n nuwe uitvinding, die motorafdak.

Hy het nie net geboue (1 141 openbare en privaat geboue deur die loop van sy vrugbare loopbaan) ontwerp nie, maar was ook 'n veelsydige ontwerper van meubels, materiaal, kunsglas, lampe, eetgerei, silwer, linne en grafiese kuns. Tydens sy lang en aktiewe lewe het Frank Lloyd Wright in Amerika en Europa lesings aangebied en twintig boeke en verskeie artikels gepubliseer wat 'n generasie jong Amerikaanse argitekte beïnvloed het. Hy was werklik die vader van moderne, inheemse Amerikaanse argitektuur en in 'n onlangse opname deur die Amerikaanse Instituut van Argitekte is hy 'die grootste Amerikaanse argitek van alle tye' genoem.

'n Seleksie van Wright se ontwerpe. Kliek gerus op die beelde vir 'n groter weergawe.



</doc>
<doc id="26010" url="https://af.wikipedia.org/wiki?curid=26010" title="Duitse sokkerkampioen">
Duitse sokkerkampioen

Sokker is in 1903 in Duitsland verenig met die stigting van die Duitse Sokkerbond. Voorheen was daar verskillende onafhanklike kompetisies. Tussen 1903 en 1944 het die wenners van die verskillende streeksligas aan die einde van die seisoen in 'n reeks uitspeelwedstryde meegeding om die Duitse kampioen te bepaal. Na die Tweede Wêreldoorlog het die Sowjet besettingsowerhede geweier dat die kampioen van die deel onder hulle administrasie aan die uitspeeltoernooi mag deelneem en kon die spanne in Oos-Duitsland dus nie langer aan die Duitse kampioenskappe deelneem nie. In Wes-Duitsland het die wenners van die Oberligas (wat die Gauligas van die Derde Ryk vervang het) voortgegaan met die uitspeelwedstrydstelsel tot in 1963, waarna die wenner van die Bundesliga as die Duitse kampioen gekroon is. In Oos-Duitsland is die wenner van die DDR-Oberliga as die kampioen gekroon.

Tussen 1903 en 1944 het die klubs meegeding om die "Victoriatrofee", geskenk deur kroonprins Wilhelm van Pruise. Die laaste span wat die Viktoriatrofee verower het, was Dresdner SC, wat die lugmagklub "Luftwaffen SV Hamburg" in die Olimpiese stadion in Berlyn met 4-0 verslaan het aan die einde van die 1943/44-kompetisie. In die chaos wat in Duitsland geheers het aan die einde van die Tweede Wêreldoorlog, het die trofee verdwyn ('n sokkerondersteuner het dit aanvanklik in sy kelder onder 'n hoop steenkool vir die Geallieerdes weggesteek. Dit is daarna vir jare lank in 'n privaatkluis in 'n Oos-Duitse bank bewaar). Dit het eers na die Duitse eenwording in 1990 weer na vore gekom en aan die DFB oorhandig.

In die Duitse Bondsrepubliek is daar intussen 'n nuwe trofee, die "Meisterschale" ("Kampioenskapstrofee"), geskep in 1949. Hierdie trofee word vandag steeds gebruik om die Duitse kampioen te kroon.



</doc>
<doc id="26016" url="https://af.wikipedia.org/wiki?curid=26016" title="Oktoberfest">
Oktoberfest

"Oktoberfeste" is vroeër dikwels in Beiere gehou om die laaste voorrade Maartbier voor die begin van die nuwe brouseisoen te verbruik.

Die huidige groot Oktoberfest in München is in vergelyking met ander volks- en skuttersfeeste in Duitsland nog 'n relatief onlangse verskynsel en is vir die eerste keer op 17 Oktober 1810 gehou. Ter geleentheid van hulle bruilof op 12 Oktober 1810 het kroonprins Lodewyk I van Beiere en prinses Therese van Sakse-Hildburghausen op 'n weiland net buite München 'n groot perdewedren gehou. Die weiveld word sedertdien "Theresienwiese" genoem, en in die plaaslike Beierse dialek word na die Oktoberfest dus ook as "d' Wiesn" ("die weiveld") verwys.

Aangesien kroonprins Lodewyk baie in die antieke Griekeland belang gestel het, het een van sy onderdane voorgestel om die fees in die styl van die antieke Olimpiese Spele te hou. Lodewyk was begeester deur hierdie idee, en in sy vroeë jare het die Oktoberfest gevolglik nog 'n oorwegend sportiewe karakter gehad. Die koningshof het destyds besluit om die perdewedren presies een jaar later nog eens te hou, en die tradisie van die jaarlikse Oktoberfest het 'n aanvang geneem.

As gevolg van die Napoleontiese Oorloë het die fees in 1813 nie plaasgevind nie, maar daarna het die Oktoberfest jaarliks gegroei. Naas die perdewedren het ook klimpale, kegelbane en skommels die feesgangers vermaak. In 1818 is die eerste mallemeule opgebou. 'n Aantal loterye het met hul gewilde pryse - porselein, silwer- en juweliersware - volwasse besoekers gelok. Vanaf 1819 is die fees deur die stadsregering van München as 'n jaarlikse gebeurtenis georganiseer.

In 1850 is 'n standbeeld van Bavaria op die feesterrein opgerig en in 1853 is 'n erehal, die "Ruhmeshalle München", vlakby die standbeeld voltooi. In die volgende jare het die fees enkele kere as gevolg van cholera-epidemies (in 1854 en 1873) en oorloë (die Pruisies-Oostenrykse Oorlog in 1866 en die Frans-Duitse Oorlog in 1870) nie plaasgevind nie.

Teen die einde van die 19de eeu het die Oktoberfest geleidelik sy huidige karakter as 'n internasionale volksfees begin ontwikkel. Die begin van die fees is weens die warmer weer na September geskuif, en net die laaste week van die Oktoberfees lê sedertdien nog in Oktober. Sedert 1880 het die plaaslike owerhede die verkoop van bier toegestaan en in 1881 het feesgangers die eerste braaihoenders (Beiers: "Hendl") geniet. Die meer as 400 stalletjies en tente is destyds ook van elektriese lig voorsien. Groot biertente het nou steeds meer sitplekke vir besoekers en verhoë vir die tradisionele blaasorkeste gebied. Die fees het daarnaas ook steeds meer die karakter van 'n vermaaklikheidspark gekry.

In die jaar 1910 het die Oktoberfest sy 100ste verjaardag gevier en is daar 12 000 hektoliter bier geskink. Die "Bräurosl", eens die grootste biertent, het destyds reeds sitplekke vir 12 000 besoekers gebied. Tans is die "Hofbräu-Festhalle" met 10 000 sitplekke die grootste biertent op die Oktoberfest.

In die jare van die Eerste Wêreldoorlog (1914 tot 1918) is geen Oktoberfest gehou nie. In 1919/1920 is slegs 'n beskeie "Herfsfees" gevier, en in 1923/1924 kon die fees as gevolg van die heersende hiperinflasie nie gehou word nie. Ook gedurende die Tweede Wêreldoorlog tussen 1939 en 1945 het die fees nie plaasgevind nie. In die na-oorlogse München is tussen 1946 en 1948 ten minste weer klein "Herfsfeeste" gehou. Die Oktoberfest het dus sedert sy begin 24 keer nie plaasgevind nie.

1950 het die burgemeester van München, Thomas Wimmer, die eerste biervat getap en hierdie "amptelike" openingseremonie vind nou jaarliks plaas. Die Oktoberfest het in die volgende jare tot die grootste volksfees ter wêreld ontwikkel. Die perdewedren is ná die oorlog - met uitsondering van die 150-jaarfeesvierings in 1960 - nie meer gehou nie.

Die mees tragiese gebeurtenis in die geskiedenis van die Oktoberfest was die bomontploffing by die hoofingang op 26 September 1980, een van die grootste aanslae ooit in Duitsland wat deur 'n jong regsgesinde ekstremis gepleeg is. Dertien mense, waaronder per ongeluk ook die dader, het hulle lewens verloor en meer as 200 is beseer.

Tans lok die Oktoberfest jaarliks meer as ses miljoen besoekers, waaronder talle buitelandse gaste uit onder meer Italië, die Verenigde State, Japan en Australië. In die laaste jare het 'n groeiende aantal besoekers tradisionele Beierse volksdrag gedra.

Die feesterrein met 'n oppervlakte van 31 hektaar en 'n personeel van 12 000 (waarvan 1 600 kelners en kelnerinne) bied tans sowat 100 000 sitplekke in die biertente. Dit neem gemiddeld tien weke om die tente op te slaan en vyf weke om hulle weer te verwyder.

Die gemiddelde aantal jaarlikse besoekers is sowat ses miljoen - met 'n rekord van 7,1 miljoen wat in 1985 behaal is. 
Daar word beraam dat die totale omset van die Oktoberfest in München sowat een miljard Euro beloop. Tans kom sowat sestig persent van die besoekers uit München, twaalf persent uit die res van Beiere en sowat vyftien persent uit die buiteland, veral uit Italië. In 2007 was daar 6,2 miljoen besoekers wat 6,7 miljoen liter bier gedrink en 'n halfmiljoen braaihoenders geëet het. Benewens hoender- en varkvleis word vis ook bedien. "Steckerlfisch" (makriele wat op stokkies gebraai word) en visrolletjies is al lank tradisionele Oktoberfest-disse.

Die oormatige gebruik van alkohol het in die laaste jare 'n probleem geword. Sedert 2005 word die uitbundigheid van sommige besoekers met die nuwe "Ruhige Wiesn"-konsep getemper sodat die tradisionele atmosfeer bewaar kan word en ook gesinne met kinders en bejaardes die fees weer kan geniet - tot ses uur saans word net tradisionele blaasmusiek in die tente toegelaat en die geluid van musiek mag nie meer 85 dB oorskry nie.

In 1887 was die feesterrein nog buite die stad geleë en die fees het met die gashere se optog na die "Wiesn" begin. Hierdie optog vanuit die middestad na die feesterrein met die plaaslike brouerye se versierde perdewaens, die gashere se koetse en die verskillende biertente se blaasorkeste is nog steeds die amptelike openingseremonie, en dit word tans deur München se burgemeester en die "Münchner Kindl" (die "kindjie van München", die amptelike wapenfiguur van die stad) gelei. 

Nadat die optog die Wiesn bereik het, word die eerste biervat stiptelik om twaalfuur smiddags deur München se burgemeester in die Schottenhamel-feestent "getap". Die feesgangers kyk gespanne toe en wonder hoeveel hamerslae die burgemeester gaan benodig om die biervat te open. Sodra hy uitroep ""O'zapft is!"" ("Die vat is getap!"), is die Oktoberfest amptelik geopen. Op die Bavaria-trap word vervolgens 'n saluut van twaalf skote gevuur - dit is die sein vir die ander biertente se gashere dat hulle nou ook die eerste bier mag bedien.

Op die eerste Sondag van die Oktoberfest vind sedert 1950 die tradisionele optog van volkspele-groepe plaas. Met meer as 8 000 deelnemers, wat in tradisionele kleredrag oor 'n afstand van sewe kilometer vanuit die Maximilianeum na die feesterrein trek, is hierdie optog een van die grootstes van sy soort wêreldwyd. Die optog met die eerste minister van Beiere en sy eggenote, versierde perdewaens en orkeste en groepe uit Beiere, Oostenryk, Switserland, Noord-Italië en ander Europese gebiede word eweneens deur die "Münchner Kindl" gelei.

Terwyl die tweede grootste Oktoberfest in Duitsland jaarliks in die Nedersaksiese hoofstad Hannover gehou word, het Duitse immigrante die Oktoberfest-tradisie ook in oorsese lande ingevoer. 

Die Oktoberfest in die Kanadese tweelingstad Kitchener-Waterloo (provinsie Ontario) is met 700 000 besoekers tans die grootste Oktoberfest buite Duitsland. 'n Groot aantal ander Noord- en Suid-Amerikaanse stede hou hul eie jaarlikse Oktoberfest, waaronder Blumenau (deelstaat Santa Catarina, Brasilië, meer as 600 000 besoekers), Cincinnati (deelstaat Ohio, VSA, meer as 500 000 besoekers), Villa General Belgrano (provinsie Córdoba, Argentinië), Valdivia en Llanquihue (albei in Chili). 

In September 2007 het die eerste Oktoberfest in Montréal (provinsie Québec, Kanada) plaasgevind.



</doc>
<doc id="26023" url="https://af.wikipedia.org/wiki?curid=26023" title="Asynsuur">
Asynsuur

Asynsuur, ook bekend as etanoësuur, is 'n organiese chemiese verbinding, die meeste bekend vir die suur smaak in asyn en sy stekende reuk. Sy gekondenseerde struktuurformule word voorgestel as CHCOOH. Suiwer watervrye asynsuur is 'n kleurlose verbinding wat water uit die omgewing aantrek (higroskopies), en vries onder 16,7 °C as 'n kristal. Asynsuur is vretend en sy gas veroorsaak irritasie van die oë, 'n droog- en brandneus, 'n seer keel en vertering van die longe. Asynsuur word as 'n swak suur beskou omdat by standaard temperatuur en druk (STD) die gedissosieerde suur in ewewig is met die ongedissosieerde vorm in waterige oplossing, in teenstelling met sterk sure wat volledig gedissosieer is. Asynsuur is een van die eenvoudigste karboksielsure (die naaseenvoudigste ná mieresuur). Dit is 'n belangrike chemiese reagens en industriële chemikalie.

Asyn is tradisioneel uit wyn se alkohol verkry, maar daar is verskeie chemiese maniere om asynsuur te vervaardig en in die nywerheid word 'n paar daarvan toegepas. 'n Belangrike tussenproduk is asetaldehied wat met suurstof geoksideer kan word. Oplossings van asetaldehied wat 'n katalisator soos 0,5% mangaan-asetaat bevat kan by 'n temperatuur van 55-80 °C en 5-6 Atm met die suurstof van die lug reageer volgens:

Daar is nogtans ander prosesse soos die Monsanto-proses, wat uitgaan van metanol en koolstofmonoksied en 'n rodium-katalisator. 

Bereken die pH van 'n 1.3 M oplossing van asynsuur (CHCOOH). (M staan vir mol/liter)

K = 1.8 × 10

In die algemeen:

Antwoord

Die dissosiasie reaksie vir CHCOOH is die volgende:

Die verandering in konsentrasie van elke element word in die tabel hieronder gewys:

Vanaf die algemene definisie vir formula_3:

Die algemene oplossing vir 'n kwadratiese vergelyking is die volgende:

Indien waardes vervang word, word die volgende verkry:

Dus is:

Onthou dat formula_11

Dus

Alternatiewelik kan die aanname gemaak word dat formula_13 baie kleiner as 1 is omdat dit 'n swak suur is (K is klein, dus dissosieer die suur baie min). Dus formula_14. Dus:

Dus: formula_16


</doc>
<doc id="26027" url="https://af.wikipedia.org/wiki?curid=26027" title="Max Theiler">
Max Theiler

Max Theiler is op 30 Januarie 1899 in Pretoria gebore as seun van sir Arnold Theiler (die bekende veearts wat die Onderstepoort-dierehospitaal gestig het) en Emma (née Jegge). Hy het by die Universiteit van Kaapstad en die Universiteit van Londen in die medisyne studeer en in tropiese medisyne gespesialiseer.

In 1922 is hy by die departement van tropiese medisyne by Harvard aangestel en het hy met navorsing oor die geelkoorsvirus begin. In 1930 het hy 'n aanbod van die internasionale gesondheidsdepartement van die Rockefeller Stigting in New York aanvaar om te help met die stryd teen geelkoors. Eers het hy 'n toets ontwerp waardeur dié dele van die wêreld waar geelkoors inheems is, akkuraat afgebaken word.

Laastens, in 1937, het hy 'n effektiewe entstof teen geelkoors ontwikkel, na hy in 1930 ontdek het watter virus die siekte veroorsaak. Hierdie entstof was geskik vir massaproduksie en sedert die uitvinding daarvan is miljoene mense teen geelkoors ingespuit. Ter herkenning van sy briljante werk is die 1951 Nobelprys vir Fisiologie of Geneeskunde aan Theiler toegeken. Hy het ook belangrike navorsing gedoen oor denguekoors, Japannees-enkefalitis en kinderverlamming.

Theiler is in 1928 met Lillian Graham getroud en hulle het een dogter gehad. Hy is in 1972 in New Haven, Connecticut, oorlede.

Max Theiler, 'n Suid-Afrikaner, was verantwoordelik vir die ontwikkeling van 'n entstof teen geelkoors, een van die mees gevreesde siektes van tropiese Amerika en tropiese Afrika. Dit word veroorsaak deur 'n virus en gekenmerk deur koors, geelsug en, in ernstige gevalle, bloeding van die slymvliese en "swart" vomeersel. Die bekendstelling daarvan tot die seepoorte van Europa en Afrika was dikwels gevolg deur 'n verwoestende epidemie met 'n hoë sterftesyfer.

Die entstof is in die laboratoriums van die Rockefeller Stigting ontwikkel deur 'n span wat deur Dr Max Theiler en Dr Hugh Smith gelei is en is een van die doeltreffendste en veiligste entstowwe wat tot dusver vervaardig is. Dit beskerm 90% van dié wat daarmee geënt is, ten volle.

Die wydverspreide gebruik daarvan het die gevaar vir gemeenskappe in Afrika en Amerika uit die weg geruim en het die bedreiging wat op 'n stadium deur hierdie infeksie bestaan het, grootliks verwyder. Max Theiler het 'n Nobelprys vir Fisiologie of Geneeskunde in 1951 ontvang – die eerste Suid-Afrikaner wat hierdie internasionale eer behaal het.

Hy het ook die Chalmer Medalje van die Koninklike Vereniging van Tropiese Medisyne en Higiëne (Londen, 1939), die Flattery Medalje (Harvard, 1945) en die Lasker Toekenning van die Lasker Stigting (1949) ontvang.


</doc>
<doc id="26029" url="https://af.wikipedia.org/wiki?curid=26029" title="Polimerase kettingreaksiemetode">
Polimerase kettingreaksiemetode

Die polimerase-kettingreaksie (PKR) of DNS-amplifikasie is 'n metode wat gebruik word om DNS te vermeerder sodat dit makliker bestudeer kan word. Deur dié proses word miljoene identiese replikas van 'n stuk DNS binne enkele ure vervaardig. 

Voor PKR in 1983 deur 'n Amerikaanse wetenskaplike, Kary Mullis, uitgevind is, moes heelwat weefsel gebruik word om 'n DNS-profiel te verkry. Dit het ernstige praktiese probleme geskep: tensy die bloed of ander weefsel vrywillig geskenk is en behoorlik geberg is nadat dit die liggaam verlaat het, was daar selde genoeg genetiese materiaal beskikbaar vir bestudering.

Boonop was ouer ontledingsmetodes omslagtig, sodat DNS-studie 'n beperkte plek in genetiese navorsing gehad het. Danksy PKR is dit nou moontlik om DNS uit baie klein hoeveelhede weefsel - byvoorbeeld selle uit speeksel agter op 'n gebruikte seël, 'n enkele bloedspatsel of vanaf vel wat op 'n vingerafdruk agter gebly het - te bestudeer. DNS van 'n swak gehalte kan ook ontleed word, wat beteken dat selfs genetiese materiaal van mummies en van uitgestorwe diere soos mammoete en kwaggas nou toeganklik is. Daarby is dit moontlik om ooreenstemmende gene van 'n groot aantal spesies met mekaar te vergelyk en duidelikheid te verkry oor hul verwantskappe met mekaar.

Die diagnose van genetiese siektes is verder aansienlik vergemaklik, asook die bepaling van die menslike genoom se samestelling.

Een rede vir die sukses van PKR is dat dit 'n betreklik eenvoudige proses is wat nie hoogs gespesialiseerde toerusting vereis nie. As 'n wetenskaplike 'n bepaalde stuk DNS - byvoorbeeld 'n sekere geen by 'n pasiënt - wil bestudeer, is dit nie nodig vir hom om die geen te isoleer nie. Wat hy wel benewens DNS van die pasiënt nodig het, is trifosfaatnukleotiede, die ensiem DNS afhanklike DNS-polimerase en oligonukleotiede.

Laasgenoemde is stukke DNS - bestaande uit sowat 20 nukleotiede elk - wat op bepaalde plekke op chromosome voorkom. Om die gewenste stuk DNS te vermeerder, gebruik die navorser eksemplare van twee oligonukleotiede wat aan weerskante daarvan voorkom. Dié oligonukleotiede definieer eindpunte van die DNS wat vermeerder moet word.

Om die proses aan die gang te sit, word die mengsel van DNS en trifosfaatnukleotiede verhit. Dit laat die drade van die dubbelheliks waaruit DNS bestaan, skei. Die mengsel word weer afgekoel, en die oligonukleotiede heg hulself aan die ooreenstemmende DNS-drade. Die oligonukleotiede dien as afspringplekke waarvandaan die DNS polimerase basisse een vir een byvoeg:

Slegs die gedeelte tussen die oligonukleotiede word gerepliseer. Die proses van verhitting en verkoeling word oor en oor, gewoonlik 25 keer, herhaal tot genoeg kopieë van die gewenste stuk DNS verkry is. Om te voorkom dat die ensiem deur hitte afgebreek word, gebruik navorsers DNS-polimerase uit die warmwaterlewende bakterie "Thermus aquaticus".

Na afloop van een siklus - wat 'n minuut of twee duur - is daar twee stukke DNS, na twee siklusse vier, na drie siklusse agt en na vier siklusse sestien. Danksy dié eksponensiële toename kan meer as 'n miljoen kopieë in minder as 'n uur verkry word.


</doc>
<doc id="26030" url="https://af.wikipedia.org/wiki?curid=26030" title="Geologiese tydperke">
Geologiese tydperke

Lewe op die aarde is word op sowat vier miljard jaar oud beraam, maar die aarde waarop die eerste selle ontstaan het, was 'n heeltemal ander soort wêreld as die een wat ons ken. Dié lewensvorme het van die aarde 'n leefbare plek gemaak waarop ander organismes kon gedy. In die geskiedenis van lewe op aarde het die aarde geologies sowel as biologies geweldige veranderinge ondergaan. Lewensvorme wat in een era gedy het, het soms skielik uitgesterf en plek gemaak vir die nasate van 'n voorheen nietige groep. In dié artikels word die lewensomstandighede en die vernaamste lewensvorme van elke tydperk bespreek.

Sowat vier miljard jaar gelede was die aarde 'n uiters onherbergsame plek: die son skyn dofrooi deur 'n atmosfeer van vulkaniese as en die stof van meteoriete. In die giftige, suurstoflose lug hang die reuk van vrot eiers: die atmosfeergasse is meestal swaelwaterstof en metaan. Die vlak oseane om die vulkaniese eilande is bruin en die lug oranjepienk. Die daglengte, wat aanvanklik minder as tien uur was, is stadig aan die verleng – danksy die remmende werking van die aantrekkingskrag van die maan – maar is nog heelwat korter as 24 uur.
In dié omstandighede ontstaan ál meer komplekse koolstofmolekules in die see, en uiteindelik eenvoudige mikroörganismes wat die swaelwaterstof en metaan wat in die water opgelos is, kan benut. Ook die eerste blougroen bakterieë, wat sonlig en koolstofdioksied (koolsuurgas) gebruik om te fotosinteer, maak hul verskyning. Die suurstof wat hulle uitpomp, laat eers die yster wat in die water opgelos is, roes en uitsak. Namate die water versadig raak met suurstof, ontsnap die gas in die atmosfeer.
Teen 2,5 tot twee miljard jaar gelede is die aarde 'n koeler plek met minder vulkaniese aktiwiteit en groter landmassas. Die lug en see is blou. Die land is nog leweloos, maar mikro-organismes wemel in die see.
In dié omstandighede verskyn die eukariote op die toneel. Hulle vorm meersellige organismes en teen 580 miljoen jaar gelede is daar sigbare lewe in die oseane. Die sogenaamde Ediacara-fauna – organismes met sagte liggame en vreemde vorme wat aan wiele, blare of spirale herinner – lê of staan op die seebodem. Groen-, rooi- en bruinalge – asook sponse – is teenwoordig en klein, wurmagtige diertjies kruip onderwater deur die sand. Hulle, eerder as die meer opvallende Ediacara-fauna, is die voorlopers van die era wat volg.

Die Prekambriese tydperk (die argaïese tydperk wat hierbo beskryf is) het omstandighede geskep wat die ideale omgewing vir 'n verskeidenheid organismes gebied het.
Skielik – 540 miljoen jaar gelede – vind 'n skouspelagtige ontploffing van lewensvorme plaas: dit is die begin van die Paleosoïkum, 'n term wat "antieke lewe" beteken. Byna alle dierefilums ontstaan binne net sowat 20 miljoen jaar. Lewensvorme is meestal klein, maar die verskeidenheid is baie groter.
Die see is nou baie voller en interessanter as voorheen – maar ook gevaarliker, aangesien daar roofdiere onder die nuwelinge is. Diere wat harde skulpe, doppe of buisvormige omhulsels ontwikkel het (waarskynlik om fosfate te berg en van oortollige kalsium ontslae te raak), vind dus 'n nuwe gebruik vir die strukture. Geslagtelike voortplanting bevorder verskeidenheid.
Onder die diere is nie net herkenbare verwante van latere spesies nie (soos die talryke trilobiete wat die insekte voorafgegaan het) maar ook bisarre vorme: Opabinia is byvoorbeeld 'n eienaardige, gesegmenteerde dier met vyf oë aan stele en 'n lang slurp. Anomalocaris is 'n vreesaanjaende reus van dié tydperk: 'n roofdier van sowat 60 cm met twee gryppote, 'n ronde bek onder die afgeplatte liggaam en 'n flap aan elke sy waarmee die dier swem.
Vir heelparty spesies is hul bestaan bra kortstondig, want tydens die Kambrium vind vyf massa-uitsterwings plaas wat die einde van baie spesies beteken. Dié terugslae is kortstondig, maar veroorsaak elke keer dat nuwe spesies 'n vastrapplek kry.
Teen die helfte van die Kambriese tydperk het die toename in spesies aansienlik afgeneem, maar verskyn lede van die Cephalochordata – verwante van die gewerwelde diere.

Soos met die Kambrium word die begin van die Ordovicium gekenmerk deur die verskyning van 'n groot aantal nuwe soorte. Dié keer behoort die nuwe spesies nie tot heeltemal nuwe filums nie, maar word bestaande groepe eerder vergroot. Die Ordovisiese seë toon 'n groter verskeidenheid habitatte as dié van die Kambrium.
Die skelette van sponse, alge en – in mindere mate – korale vorm reusagtige riwwe wat bewoon word deur gespesialiseerde organismes. Die eerste kaaklose visse – verlangse verwante van die latere slymprikke en lampreie – swem rond. Hulle is diere met swaar-gepantserde voorlywe wat grootliks op die seebodem hou.
Kort voor die einde van die Ordovicium verander die wêreldklimaat skielik. Geweldige landverskuiwings vind plaas en die groot landmassa Gondwana lê nou oor die suidpool. Baie van die wêreld se water raak in ys opgesluit: die seevlak daal en gletsers laat die oseane afkoel. Sowat 70 persent van alle organismes sterf uit, insluitende die oorgrote meerderheid rifbouers.
Heel aan die einde van die Ordovisiese tydperk word die klimaat weer warmer. Riviere begin vloei en mere en waterpoele vorm in die binneland – maar in die see vind grootskaalse verrotting plaas en versmoor talle organismes.
Te midde van die bedreiging in die oseane kry 'n paar blougroen bakterieë en groenalge dit reg om varswatergebiede te koloniseer. Sommige het stewige selwande wat hulle selfs in staat stel om in 'n rustende toestand te oorleef in tydelike poele wat in die droë seisoen opdroog. Vir die eerste keer in die geskiedenis van die wêreld is daar tekens van lewe op land – al is dit net groen slyk wanneer die waters terugtrek.

Met gunstiger klimaatstoestande wat heers, herstel die korale, sponse en stekelhuidige diere geleidelik van die katastrofe wat die aarde getref het. Daar is genoeg voedsel vir roofdiere, wat al groter word.
Intussen ontwikkel ekosisteme ook op die klam oewers van riviere en mere. Van die nuwe setlaars is groenalge en swamme – maar die mees geslaagdes is die eerste egte plante, die lewermosse. Hulle is in staat om spore te vorm wat droogte oorleef, al is hul struktuur te eenvoudig om toe te laat dat hulle meer as 'n sentimeter of twee hoog groei.
Selfs hulle moet grootliks plek maak vir vaatplante, wat beskik oor gespesialiseerde weefsel wat water en voedsel vervoer. Cooksonia, 'n spoordraende vaatplant met blaarlose takke wat sowat 10 cm hoog word, groei op rivierwalle. Teen die einde van die tydperk kruip die eerste geleedpotige diere uit die water om dié nuwe voedselbron te benut.
Aan die einde van die Siluur is die land nog grootliks kaal en bedek met rotse en sand – maar aan sommige oewers gedy lae plantegroei.

Ná die hersteltydperk van die Siluur breek een van die voorspoedigste tydperke in die geskiedenis van die aarde aan. In die see bereik die sponse en korale 'n hoogtepunt, en besonder groot roofdiere swem in die waters rond. Eurypteris, 'n dier verwant aan skerpioene, bereik teen die einde van die Devoon 'n lengte van tot 3 m, en nautilusse (koppotiges met skulpe) word net so lank.
Egte visse met kake – die swaar-gepantserde Placodermi – gedy aanvanklik, maar sterf teen die einde van die Devoon uit. Kraakbeenvisse (haaie en verwante soorte), lobvinvisse (longvisse en selakante) en vroeë beenvisse (die meeste latere vissoorte) versprei vinnig en ding met meer sukses om voedsel mee teen die stadige, gepantserde soorte. Hulle pas aan by 'n groot verskeidenheid habitatte van die diepsee tot vlak varswater.
Op land vind ook snelle ontwikkeling plaas. Trimerofiete – voorgangers van egte varings – groei tot 'n meter hoog op oewers en in vlak waters. Teen die middel van die Devoon word plante ook verder van waterbronne aangetref en teen die einde van die tydperk is daar 'n verskeidenheid waarvan party plante houtagtige bome is of geslagtelik voortplant. By sommige plante raak kort takkies afgeplat om sonlig meer doeltreffend te benut: die eerste blare verskyn.
Perdesterte, kolfmosse en varings vorm hier en daar woude met 'n hoogte van tot 10 m. In dié bosse vind klein geleedpotige diere soos duisend- en honderdpote, spinnekopagtiges en die eerste vlerklose insekte 'n heenkome. Die plante verryk die atmosfeer al meer met suurstof (hoewel die suurstofvlak nog nie hoog genoeg is vir groot diere om gerieflik asem te haal nie) en verryk ook die sand met organiese materiaal wat herbenut kan word. Teen die einde van die tydperk verskyn die eerste vlieënde insekte.
Intussen vind 'n belangrike ontwikkeling in vlak waterpoele plaas. Van die lobvinvisse – wat beentjies in hul vinne het – ontwikkel pote met vingers. Diere soos Acanthostega en Ichtyostega het visagtige skedels, werwelkolomme en kieue – maar hulle het ook heupe en goed-gevormde pote met onderskeidelik agt en sewe vingers elk. Dié diere is waterlewend, maar hulle of hul nasate kan net-net uit die water kruip as dit nodig is. Uit dié groep ontstaan die amfibieë, die eerste gewerwelde diere wat geruime tyd op die land kan deurbring. Hulle moet egter steeds na die water terugkeer om eiers te lê, en die larwes is uitsluitlik waterlewend.

Lewe gedy op land en groot organismes ontstaan. Reuse-kolfmosse soos Sigillaria en Lepidodendron staan 30-40 m hoog en perdesterte bereik 15 m. Hoë boomvarings en saadvarings groei op talle plekke. Keëldraende bome vorm woude, wat windbestuiwing vergemaklik.
'n Groot verskeidenheid amfibieë kom in poele en mere voor, maar die grootste landdiere is geleedpotiges. Op woudvloere kruip twee meter lange duisendpote rond, en kakkerlakke verskyn op die toneel. In die lug voer naaldekokers met 'n vlerkspan soortgelyk aan dié van die latere seemeeue die botoon.

Die eerste reptiele – klein, akkedisagtige diertjies – ontwikkel. Anders as hul voorsate is hulle nie van water afhanklik vir 'n deel van hul lewensiklus nie. Teen die einde van die Karboon is daar minstens twee duidelik onderskeibare ontwikkelingslyne.

Dié tydperk gaan gepaard met groot landmassaverskuiwings wat tot die vorming van een reusevasteland, Pangea, lei. Klimaatsveranderinge vind in baie wêrelddele plaas, veral later in die Perm. Party gebiede raak droër en warmer; ander gaan 'n ystydperk binne, en op sommige plekke wissel winter- en somertemperature met tot 50°C. Die reusevarings is veral kwesbaar en word grootliks deur naaksadige plante soos broodbome, ginkgo's en saadvarings vervang.
Verskeie reptielsoorte raak gespesialiseer vir 'n bepaalde rol. Meterlange mesosourusse keer terug na die water waaruit hul voorsate 40 miljoen jaar tevore gekom het en vang vis met hul lang, smal bekke vol vlymskerp tande. Die wydverspreide Coelurosauravus is die eerste reptiel wat hom tot die lugruim wend: sy ribbes steek aan weerskante van sy liggaam uit en hy sweef met behulp van 'n vel tussen dié bene.

Die sinapsiede – reptiele met 'n enkele skedelopening in hul slape – is 'n baie geslaagde groep in die Perm. Van die vroeë soorte soos Cotylorhynchus word tot 3 m lank, en party het seilvormige uitgroeisels op hul rûe.
In dié tydperk is die Karoo bedek met welige subtropiese woude waar saadvarings, ginkgo's en perdesterte gedy. Laat in die Perm is hierdie gebied die tuiste van minstens vier groepe sinapsiede met onderkake wat aan dié van soogdiere begin herinner. Onder hulle is Moschops, 'n vyf meter lange plantvreter, asook reptiele met sabeltande.
Intussen veroorsaak die bewegings van landmassas nie net ingrypende klimaatsveranderinge nie, maar ook die drooglegging van groot stukke oseaan, wisselende seevlakke en vulkaniese uitbarstings. Steenkoolriwwe wat in die Karboon neergelê is, word blootgelê en reageer met suurstof in die lug.

Koolstofdioksiedvlakke styg en die suurstofvlak in die atmosfeer daal oor 'n kort tydperk van 30 tot vyftien persent. Vir diere wat baie bedrywig is, kan só 'n afname dodelik wees – maar nie net dié spesies word geraak nie. Ook in die see daal suurstofvlakke, en groot vulkaniese uitbarstings pomp soveel as in die lug in dat 'n skerp daling in die heersende temperatuur waarskynlik plaasvind.
Binne 'n kort tydperk sterf 50 persent van alle bestaande families en 95 persent van alle spesies uit. Dié katastrofe – die grootste ooit in die geskiedenis van lewe op aarde – word beskou as die einde van die Paleosoïkum.
Die tydperke wat volg, staan as die Mesosoïkum en Senosoïkum bekend.

Nadat 'n reeks wêreldwye katastrofes die Paleosoïkum (tydperk van antieke lewe) sowat 245 miljoen jaar gelede tot 'n einde gebring het, het net sowat vyf persent van die ou spesies oorgebly. Uit hulle sou die organismes ontwikkel wat die Mesosoïkum (middeltydperk van lewe) oorheers – veral die groot reptiele.

Aan die begin van die Triassiese tydperk het die aarde net een noemenswaardige groot vasteland, Pangea, met 'n grootliks warm, droë binneland gehad. Benewens die groot oseaan aan die ander kant van die wêreld vorm die Tetissee 'n tongvormige watermassa wat die vasteland in die noordooste binnedring.

Die katastrofe aan die einde van die Perm het die vroeë groot reptiele almal laat uitsterf. In die Karoo, wat voorheen 'n verskeidenheid groot sinapsiede gehuisves het, is Lystrosaurus – 'n stewige, middelmatig groot dier met 'n stomp snoet – nou die oorheersende reptiel tussen die lae struike wat die welige woude van die Perm vervang het. Minstens een klein, krokodilagtige argosouriër, 'n groep diere wat veel later die toneel sou oorheers, is ook teenwoordig.

In die Trias spesialiseer reptiele in 'n verskeidenheid rolle. Die see huisves 'n verskeidenheid soorte wat onafhanklik van mekaar na die water teruggekeer het – insluitende die vaartbelynde, dolfynagtige igtiosouriërs wat heeltemal aangepas is vir 'n seelewe en in die water geboorte gee aan lewende kleintjies.

Party ander vorme is eenmalige verskynsels: Tanystropheus is 'n reptiel waarvan die kleintjies soos akkedisse lyk, maar waarvan die nekwerwels in die dier se leeftyd geweldig verleng.

Die belangrikste ontwikkelinge vind egter op land plaas. Met soveel van die ouer oorheersende vorme uit die weg geruim, verskyn verskeie groepe reptiele wat later van groot belang sou wees byna gelyktydig, insluitende skilpaaie, paddas, krokodille en tuataras. Drie of meer vermoedelik warmbloedige groepe maak hul opwagting: harige, soogdieragtige reptiele en reptielagtige, eierlêende soogdiere, dinosouriërs en vlieënde reptiele.

Die eerste herkenbare dinosouriër is Staurikosaurus, 'n vleisetende dier van sowat 2 m lank wat op sy kragtige agterpote hardloop en sy lang stert gebruik om sy ewewig te behou. Aanvanklik is dinosouriërs 'n ondergeskikte groep, maar teen die einde van die Triassiese tydperk maak 'n groot verskeidenheid spesies en vorme hul verskyning.

Die oudste vlieënde gewerwelde dier, Eudipmorphodon, leef langs die Tetissee in wat later deel van Italië sou vorm. Dié pterosouriër is 'n visvreter met 'n vlerkspan van sowat 1 m. Die vlerk is 'n stewige membraan met die armbene en 'n uitermatig-verlengde vierde vinger as raamwerk. Hierdie ontwerp verskil heeltemal van dié van latere voëlvlerke.

Skilpaaie verskyn oënskynlik skielik. Proganochelys, die oudste waterskilpad in die fossielrekord, is reeds ten volle gepantser – maar anders as latere vorme het dié dier steeds tande.

Die Sphenodontida (tuataras) is nog 'n belangrike groep, aangesien hulle die reptiellyn, Lepidosauria, verteenwoordig waaruit akkedisse en slange later sou ontwikkel. Soos argosouriërs (krokodille en dinosouriërs) is hulle diapsiede, reptiele met twee holtes in hul slape agter elke oog.

Laat in die Trias vind twee massa-uitsterwings plaas. Die eerste beteken die einde van 'n verskeidenheid reptielspesies – insluitende baie van die soogdieragtige soorte – en die tweede beïnvloed hoofsaaklik die seelewe. Die oorsaak van dié uitsterwings is nie bekend nie.

Die Trias kan beskou word as die tydperk waarin die belangrikste groepe gewerwelde diere hul verskyning maak, en waarin die dinosouriërs begin met 'n heerskappy wat meer as 100 miljoen jaar sou duur.

Die Jurassiese tydperk staan met rede as die era van die dinosouriërs bekend. Aan die einde van die Trias en begin van die Jura versprei dié reptiele regoor die wêreld en neem hulle elke denkbare ekologiese nis in. Hul grootte wissel van ontsaglike "wandelende berge" tot diertjies wat net 2-3 kg. Daar is stadige plantvreters, ratse roofdiere, vierpotiges en diere wat op hul agterpote loop.
Dié diere, of ten minste sommige van hulle, is heel moontlik warmbloedig, wat hulle 'n voordeel bo koudbloedige reptiele gee. Boonop is die supervasteland Pangea aan die begin van die Jura steeds één landmassa, wat beteken dat suksesvolle diere ongehinderd oor die wêreld kan versprei.

Die klimaat is warmer en droër as in die voorafgaande tydperke, sodat Jurassiese landskappe daar anders uitsien as dié van die Trias. Saadvarings is aan die kwyn en slegs een wydverspreide ginkgospesie oorleef, maar 'n groot verskeidenheid ander naaksadige plante gedy. Veral broodbome is algemeen. Anders as vroeë soorte met slank, vertakte stamme en blare wat betreklik wyd versprei aan stamme gesit het, oorheers stewige, palmagtige soorte. Die meeste reuse-boomvarings moes plek maak vir kleiner soorte, en die enkele klein kolfmosse wat oorleef, is net 'n skadu van die ou reuse-bome wat hul voorouers was.

Die uitbreiding van gewerwelde spesies wat in die Trias begin het, duur voort in die Jura. Moderne beenvisse, akkedisse en salamanders verskyn op die toneel, asook die eerste voëls. In die see begin 'n nuwe groep visse, die teleoste, vinnig uitbrei en haaie raak meer gesofistikeerd om by te hou met die ontwikkeling wat hul prooi ondergaan. Nog 'n uiters geslaagde groep is die ammoniete, koppotiges met uitwendige skulpe.

Seekrokodille soos Metriorhynchus het gladde liggame, stertvinne en swempote, wat hulle in baie opsigte beter aangepas maak by 'n onderwaterbestaan as hul latere verwante. Die skouspelagtigste seediere van die Jura is die plesiosouriërs en verwante pliosouriërs. Pliosouriërs soos die 12 m lange Liopleurodon is vreesaanjaende roofdiere wat selfs op groot vleiseters jagmaak.

Vyf groepe soogdiere kom voor: Multituberculata, Prototheria, Triconodonta (Morganucodontidae), Symmetrodonta, en Pantotheria. Hulle is almal onopvallend, en nie een is groter as 'n huiskat nie. Byna alle ontwikkeling wat diere soos akkedisse en soogdiere in die Jurassiese tydperk ondergaan, vind trouens in die agtergrond plaas, want dinosouriërs oorheers die toneel.

Die souropoda, dinosouriërs met massiewe liggame, lang nekke en klein koppe, word die grootste landdiere ooit: Diplodocus bereik lengtes van tot 27 m en Brachiosaurus staan 10 m hoog. Ander spesies word dalk nóg groter, maar hul fossielrekord is nie volledig genoeg om hul algehele grootte met sekerheid te bepaal nie.

Stegosaurus en verwante plantvreters se groot liggame is bedek met skerp plate en horings wat vermoedelik 'n beskermende funksie het. Dié groep sterf byna heeltemal teen die einde van die Jura uit, waarskynlik omdat hulle nie kan meeding met die vlugvoetiger, intelligenter dinosouriërs wat later ontwikkel nie.

Teenoor hierdie diere is die Jurassiese roofdiere minder indrukwekkend as dié wat in die Kryt-tydperk hul verskyning sou maak. Een groep van dié vleisetende dinosouriërs, die teropode, gee aanleiding tot die voëls. Archaeopteryx, een van die eerste voëls, het 'n lang reptielstert, 'n swaar skedel, kloue aan die vlerke, en tande, maar anders as die harige pterosouriërs het dié dier vere.
Teen die einde van die Jurassiese tydperk het Pangea reeds verbrokkel tot verskeie kleiner vastelande.

In die Kryt-tydperk styg seevlakke tot ongekende hoogtes en verhoogde reënval omskep woestyne in vloedvlaktes. Die uitmekaardryf van vastelande wat in die Jura begin het, duur voort. Baie diere word deur nuwe seestrate geskei van hul soortgenote, sodat heelparty nuwe spesies in afsondering ontwikkel.

Die saadvarings wat reeds aan die kwyn was, sterf heeltemal uit en baie broodbome volg dieselfde paadjie. Die oorblywende ginkgo-spesie se gebied kwyn aansienlik. In die plek van dié plante verskyn 'n verskeidenheid naaldbome en ander moderne konifere.
Hul heerskappy is van korte duur: die blomplante wat byna ongemerk op die toneel verskyn het, kry gou 'n voorsprong danksy hul gesofistikeerde bestuiwingsmetodes. Die samewerking tussen plante en insekte tot albei se voordeel laat dié groepe vinnig uitbrei: sosiale insekte soos bye verskyn en ontwikkel.

Van die soogdiere waarvan die volledigste fossiele bestaan, is Jeholodens jenkinsii, 'n trikonodont uit die eerste helfte van die Kryt-tydperk. Dié diertjie se skedel en skouers is duidelik dié van 'n soogdier, maar die bekken en liggaamsvorm is reptielagtig. Teen die einde van die tydperk het die trikonodonte uitgesterf en die eerste buidel- en plasentale diere ontwikkel uit die pantotere. Die multituberkulate bly 'n belangrike groep.

Die reusagtige souropode van die Jura is aan die kwyn. Hoewel geeneen van die Kryt-tydperk se dinosouriërs heeltemal sou groot word nie, is die latere soorte in baie opsigte nóg indrukwekkender as hul Jurassiese voorgangers. Daar is 'n verskeidenheid vorme. Triceratops, wat tot 9 m lank word, is swaar gepantser met beenplate, -frille en horings. Hoe Torosaurus se liggaam daar uitsien, is nie bekend nie, maar dié dier se skedel is 2,6 m lank. Pagisefalosouriërs – dit beteken "dikkopakkedisse" - is net 2 m lank, maar hul skedels is bo-op die kop 25 cm dik! Die verwante hadrosouriërs se neuskanale is tot allerlei eienaardige vorme vergroei.

By sommige van dié latere dinosouriërs is daar tekens van ingewikkelde sosiale gedrag. Vermoedelik gebruik die pagisefalosouriërs hul koppe as stormramme in gevegte wanneer hulle met ander mannetjies om wyfies meeding.

Die verskeidenheid vorme wat hadrosouriërs se hooftooisels aanneem, dui daarop dat dié diere 'n hele aantal trompettergeluide kon voortbring en moontlik individuele diere op grond van hul geluide kon onderskei. Ten minste sommige hadrosouriërs bou neste en versorg hul kleintjies. In die geval van Maiasaura is daar aanduidings dat sowel die ouers as kleintjies uit vorige broeisels kos aandra vir pas-uitgebroeide diertjies.

Die beroemdste dinosouriër nog, Tyrannosaurus rex, maak sy verskyning eers laat in die Kryt-tydperk. Dié dier behoort tot die teropode, dieselfde groep wat tot voëls aanleiding gegee het. Ondanks sy indrukwekkende grootte en onbetwisbare krag, is dié dier nie die volmaakte jagter nie: sy voorpote is byna belaglik kort en hy is te swaar om lang afstande te kan hardloop.

Vir die pterosouriërs is die Kryt 'n voorspoedige tydperk. 'n Groot verskeidenheid vorme ontwikkel en latere vorme het ligte skelette en ál minder tande. Laat in die Kryt is party van dié vlieënde reptiele reusagtig: Pteranodon het 'n vlerkspan van 5-8 m en Quetzalcoatlus se vlerkspan is 11-15 m. In vergelyking met hulle is voëls nog betreklik klein: Hesperornis, 'n watervoël met baie klein vlerke, is met 'n hoogte van 1 m een van die grootstes.

In die see gedy ook reptiele. Die seeskilpad Archelon word meer as 3 m lank. Plesiosouriërs kry strawwe mededinging van 'n nuwe groep, die mosasouriërs. Dié akkedisse word tot 10 m lank en maak jag op ammoniete wat steeds volop in die see voorkom.
Nie net gewerwelde diere word uitsonderlik groot nie: Inoceramus, een van verskeie indrukwekkende weekdierspesies van die Kryt, is 'n mossel met 'n skulp wat 1,8 m in deursnee is.

Teen die einde van die Kryt gedy lewe op aarde, maar dié toedrag van sake kom skielik tot 'n einde. Die klimaat word skielik kouer vir 'n lang genoeg tydperk om alle landdiere met 'n massa van meer as 25 kg uit te wis.

Dié katastrofe is waarskynlik te wyte aan 'n asteroïde met 'n deursnee van 10 km wat die aarde naby Yucatan in Mexiko tref. Dit veroorsaak soveel stof in die atmosfeer dat baie plante nie kan fotosinteer nie. Hulle, asook die diere wat regstreeks of onregstreeks van hulle afhanklik is, sterf uit. Soos 'n mens sou verwag, word diere wat baie kos benodig, die swaarste getref.
Dié katastrofe bring 'n einde aan die Mesosoïkum. In die Senosoïkum kry die tot dusver klein, onbenullige soogdiertjies uiteindelik die kans om tot hul reg te kom.


</doc>
<doc id="26032" url="https://af.wikipedia.org/wiki?curid=26032" title="Metamfetamien">
Metamfetamien

Metamfetamien word vandag saam met heroïen en "crack"-kokaïen beskou as een van die mees verwoestende dwelmmiddels in omloop. Anders as kokaïen, wat die breinreseptore vinniger aantas en dus gouer verslawend is, word "kristalmet" geklassifiseer as 'n positiewe versterker wat die gebruiker elke keer wat dit gebruik word, gelukkiger en meer energiek laat voel.

Wanneer gebruik van die middel gestaak word, ervaar die gebruiker 'n ernstige ineenstorting. Die "herbedrading" van die brein se beloningstelsel vestig 'n obsessiewe denkpatroon, wat dit moeilik maak vir 'n gebruiker om sonder professionele hulp dié dwelmgewoonte te staak. Die probleem is egter dat 'n tekort aan fondse gelei het tot 'n gebrek aan staatsgesubsidieerde rehabilitasieprogramme, terwyl die middel juis gewild is onder arm gemeenskappe waar daar groot werkloosheid heers.

Dit kan in poeier- of kristalvorm voorkom en kan gerook, gesnuif, gedrink of ingespuit word. Wanneer dit binneaars ingespuit word, is die effek daarvan onmiddellik, terwyl die effek 'n minuut of wat duur om in te skop wanneer dit gerook word. Dit neem 'n paar minute langer wanner die dwelm gesnuif word.

In Suid-Afrika word "kristalmet" meestal deur 'n strooitjie gerook nadat die poeier in 'n gloeilamp waarvan die metaaldraadjie verwyder is, verhit is. (Die middel word gewoonlik in strooitjies verkoop.)

Gebruikers ervaar onmiddellik 'n genotvolle gevoel wat 'n paar sekondes kan duur, gevolg deur 'n euforie wat ure kan aanhou. In hierdie toestand voel die gebruiker wakker en energiek en kan tot 18 uur lank sonder kos bly sonder om honger te voel. Die aangename gevoel word veroorsaak deur 'n toename in dopamien, 'n chemiese stof wat deur die brein afgeskei word.

Die aangename gevoel word egter verplaas deur uiterste rusteloosheid, slapeloosheid en angstigheid wanneer die middel uitwerk en dit kan ure duur voordat die liggaam herstel het. Dit kan op sy beurt lei tot 'n gevoel van uitputting en uiterste depressie, wat weer daartoe kan lei dat die gebruiker ander dwelms gebruik in 'n poging om beter te voel. Baie verbruikers wend hulle na 'n kombinasie van dagga en "Mandrax", wat as "witpyp" bekend staan omdat die wit poeier soos 'n pyp deur 'n bottelnek gerook word.

Die dwelm hou 'n groot risiko van geweld en psigoses in. Die chroniese gebruik daarvan kan lei tot woede-uitbarstings, angstigheid, verwarring and ander gemoedsversteurings wat soms tot moord aanleiding gee. Gebruikers kan ook paranoïes word of hallusinasies en delusies ontwikkel. In sommige gevalle lei dit tot selfmoord.

Amfetamien het 'n verwoestende langtermyn-uitwerking op die liggaam. Nie net word die bloeddruk verhoog en klop die hart ongelyk nie, maar die bloedvate in die brein kan beskadig word, wat tot beroerte kan lei. Afgesien van permanente skade aan die brein en sentrale senuweestelsel wat tot gedragsveranderinge kan lei, is asemhalingsprobleme ook 'n newe-effek van dié middel. Nog 'n uitvloeisel is dat die liggaam kan oorverhit, wat die dood kan aanbring.

Metamfetamien is 'n stimulant wat 'n gebruiker binne ses maande volkome kan verslaaf. Omdat die liggaam weerstandig raak teen die middel, moet al hoër dosisse geneem word om dieselfde effek te bereik. Dit verhoog die gevaar van oordosering, aangesien amfetamien gewoonlik met bakpoeier, talkpoeier, glukose, stysel of kinien versny word en die presiese hoeveelheid amfetamien wat daarin vervat is, dus nie vasgestel kan word nie.

Die bestanddele om die dwelmmiddel te vervaardig, is maklik bekombaar en "tik" word dikwels in gewone kombuise berei en dan teen R40-R60 per strooitjie verkoop. In Mei 2003 het die Medisynebeheerraad probeer om hierdie tendens te fnuik deur die hoofbestanddeel, efedrien, tot 'n skedule-5-middel te verklaar – d.w.s. 'n middel wat slegs d.m.v. 'n voorskrif bekom kan word. Vervaardigers het egter oorgeskakel na pseudo-efedrienprodukte wat oor die toonbank beskikbaar is.

Die volgende simptome kan 'n aanduiding wees dat 'n persoon verslaaf is aan kristalmetamfetamien:

Dit kan ook gepaard gaan met oordrewe selfvertroue of oorvriendelikheid en vinnige spraak.
Vergrote pupille, droë lippe, erge sweet, onbeheerste tandekners en brandmerke aan die vingerpunte kan ook op verbruik dui.

Suid-Afrika – en veral die Wes-Kaap – het die afgelope tyd 'n onrusbarende toename in die gebruik van die dwelmmiddel kristalmetamfetamien, ook bekend as "tik", "meth", "straw", "tuk-tuk", "lolly", "globes", "speed", "crank" of "ice", ervaar, wat saamval met die toename in dwelmmisbruik onder tieners. Kristalmetamfetamien staan ook bekend as "Hitler se dwelm". Dit is destyds "Pervitin" genoem. Die Nazi’s het die middel aan soldate gegee juis omdat dit gewelddadigheid aanwakker en die sintuie verskerp.

Die gebrek aan detoksifikasieprogramme en die gevolglike penarie waarin howe hulle bevind by die vonnisoplegging van middelverslaafdes lei tot groter kriminele aktiwiteite in die provinsies wat die ergste deur die probleem geraak word. Die Instituut vir Sekerheidstudie het in dié verband juis bevind dat die Wes-Kaap die hoogste misdaadsyfer van al die provinsies in die land het.

"Tik" se gebruik neem veral toe onder gebruikers jonger as 20 jaar. Om dit teen te werk, het die Regering in 2004 met bewusmakingsprogramme in 1,500 skole in die Wes-Kaap begin. Meer as R8-miljoen is in 2004 deur die Wes-Kaapse provinsiale regering bewillig vir die bekamping van dwelmmisbruik, insluitende die ontwikkeling van 'n spesiale program daarteen en die ontwikkeling van 'n alternatiewe benadering van behandeling vir verslaafdes.

Die Departement van Veiligheid en Sekuriteit het ook begin met 'n verskerpte veldtog om dwelmbase en –sindikate aan die man te bring, en verskeie groot operasies het in 2004 vrugte afgewerp.

Die probleem van "tik" is dat dit aanloklik is vir mense wat andersins nie met dwelms sou eksperimenteer nie, naamlik leerders wat langer ure wakker en skerp wil bly vir hul studies, en vroue en meisies wat die aptytonderdrukkende effek van die dwelm gebruik om te verslank. Omdat die middel die sintuie verskerp, inhibisies onderdruk en die gebruiker aggressief maak, gebruik bendelede dit ook toenemend.

Misbruik van die dwelm kan ook lei tot 'n verhoging in die vlakke van MIV/Vigs-besmetting, aangesien gebruikers dikwels onder invloed van die dwelm onbeskermde seks het.


</doc>
<doc id="26033" url="https://af.wikipedia.org/wiki?curid=26033" title="Kokaïen">
Kokaïen

Kokaïen (CHNO bensoïelmetielekgonien), wat verkry word uit die blare van die kokaboom ("Erythroxylon coca"), is een van die gewildste dwelms onder welgestelde gebruikers van verbode middels. Die middel word gewoonlik ingeneem deur dit in die neusgange op te snuif. Die gebruiker ervaar 'n gevoel van euforie, wat dikwels gevolg word deur 'n tydperk van ernstige depressie nadat die middel uitgewerk het.

Die liggaam ontwikkel nie toleransie vir kokaïen nie, sodat dit nie vir gebruikers nodig is om al groter dosisse te neem om dieselfde uitwerking te verkry nie. Die dwelm is nie so fisiek verslawend soos byvoorbeeld heroïen nie – maar dit het wel 'n kragtige sielkundig verslawende invloed. Mense wat dit een maal gebruik het, het dikwels 'n sterk begeerte om dit weer te neem.

Kokaïen benadeel die liggaam op verskillende maniere. Dit kan tot chroniese loopneus en misvorming van die gesig weens verval van die neusskot lei – maar die grootste gevaar is die invloed wat dit op die hart en bloedsomloopstelsel het. Navorsing het getoon dat die gereelde gebruik – 12 keer of meer – van kokaïen voor die ouderdom van 45 jongmense se risiko vir 'n hartaanval met sowat 25 persent verhoog. Kokaïengebruikers loop ook 'n aansienlik groter gevaar om beroerte te kry.

Kokaïen benadeel die bloedsomloopstelsel op verskeie maniere:



</doc>
<doc id="26034" url="https://af.wikipedia.org/wiki?curid=26034" title="Disleksie">
Disleksie

Disleksie is 'n versteuring wat gekenmerk word deur 'n onvermoë om te leer lees, ondanks voldoende intelligensie en geleenthede. Geletterdheid is van wesentlike belang in die moderne wêreld. Disleksie het dus 'n baie negatiewe invloed op die lewe van die persoon wat daaraan ly. Daar bestaan nie eenstemmigheid oor die faktore wat die toestand veroorsaak nie.

Medies gesproke, word disleksie omskryf as 'n toestand wat die gevolg is van neurologiese, rypings- en genetiese oorsake. Uit 'n onderwysperspektief word dit as 'n leerprobleem beskou, terwyl die Wêreldgesondheidsorganisasie dit as 'n taalversteuring beskryf. Feit bly dat disleksielyers probleme ondervind om te leer lees.

Disleksie is 'n ontwikkelingsversteuring wat gekenmerk word deur 'n onvermoë om te leer lees, ondanks voldoende intelligensie, konvensionele onderrig en sosio-kulturele geleenthede. Die persoon wat aan disleksie ly, presteer dus ver benede die verwagte vlak van sy/haar intelligensie.

Definisies van disleksie verskil na gelang van die verskillende vakdissiplines wat by die bestudering en behandeling daarvan betrokke is. Vanuit 'n mediese perspektief word disleksie byvoorbeeld omskryf as 'n toestand wat die gevolg is van neurologiese, rypings- en genetiese oorsake.

Vanuit 'n onderwysperspektief word dit as 'n leerprobleem beskou, terwyl die Wêreldgesondheidsorganisasie dit as 'n taalversteuring beskryf. Die sentrale tema van alle definisies is egter die feit dat disleksielyers probleme ondervind om te leer lees.

Daar bestaan geen akkurate statistiek wat die voorkoms van disleksie aandui nie. Sekere navorsers raam dat soveel as vyftien persent van die bevolking deur disleksie aangetas word. Ander skat weer die voorkoms op so laag as een tot twee persent van die bevolking.
Vervolgens is sommige navorsers van mening dat die versteuring hoofsaaklik by manlike persone voorkom. Die verskil in voorkoms tussen vroulike en manlike disleksielyers word so drasties as vier teen twaalf geraam. Ander glo weer dat onlangse navorsing min verskille tussen die geslagte aandui wat die voorkoms van die versteuring betref.

Disleksie word gewoonlik gediagnoseer wanneer daar 'n betekenisvolle verskil bestaan tussen 'n persoon se intellektuele vermoëns en leesprestasie, sonder dat ander fisieke, emosionele of kulturele faktore die leesprobleme veroorsaak. Dit is belangrik dat disleksie so vroeg as moontlik gediagnoseer word, sodat remediërende tegnieke toegepas kan word.

Vir die diagnose van disleksie word daar gewoonlik eers 'n volledige mediese ondersoek vereis, waarna 'n ondersoek deur 'n neuroloog volg. Die diagnose word uiteindelik bevestig ná evaluering en toetsing deur 'n spesialis in die psigo-opvoedkunde (byvoorbeeld 'n opvoedkundige sielkundige).

'n Volledige reeks toetse word gebruik om die presiese verband te bepaal tussen die bepaalde leesprobleme en intellektuele funksionering, die perseptuele, motoriese en taalvermoëns, sowel as die aanpassingsvaardighede van die pasiënt. Op grond van die uitslae van hierdie toetse word 'n remediërende program vir die spesifieke persoon beplan, wat fokus op die bepaalde aspekte wat aandag vereis.

Die volgende faktore is tipies by disleksielyers aanwesig:

Disleksie word dikwels as baie verwarrend en frustrerend beleef. Die lyer kan hoogs intelligent wees en vakinhoude ten volle verstaan, maar vanweë die versteuring nie in staat wees om toetse en eksamens te slaag nie.

Soms is onderwysers nie opgelei om hierdie spesifieke tekortkoming te hanteer nie. Dit gebeur dus dat die disleksielyer binne die skoolstelsel onderwerp word aan vernedering en spot. Dit veroorsaak angs, wat kan lei tot onttrekking aan hierdie situasies, of oorkompensasie op ander gebiede.

In 'n studie oor die emosionele impak wat disleksie op kinders uitoefen, het Janis Edwards bevind dat hierdie kinders hul ontevredenheid met die situasie dikwels wys deur stokkies te draai of te weier om skool by te woon. Hulle vind dit moeilik om te kommunikeer en voel afgesonder en alleen. Dit het tot gevolg dat hulle hulself aan die situasie probeer onttrek, of oorkompenseer deur 'n oordrewe kompeterende ingesteldheid.

Kinders wat aan disleksie ly, het dikwels baie aanmoediging en ondersteuning nodig en is baie afhanklik van goedkeuring en aanvaarding. Die negatiewe ondervindings waaraan hulle blootgestel word, kan verreikende gevolge hê vir hul verdere lewe.

Die versteuring kan 'n lae selfbeeld veroorsaak, tesame met gevoelens van mislukking, nutteloosheid en depressie. Hierdie gevoelens kom uiteindelik uit in die vorm van gedragsprobleme. Hierdie gedragsprobleme sluit aggressiewe optrede en bakleiery, vandalisme, ontwrigting van die klas, vyandigheid jeens onderwysers en so meer in.

Studies om die verband te bepaal tussen hoë voorgeboortelike vlakke van testosteroon, linkshandigheid en stadige groei van die linkerkant van die brein is reeds uitgevoer. Afwykings in breinstrukture blyk by disleksielyers aanwesig te wees, veral wat betref die linker-breinhemisfeer.

Daar is onlangs bevind dat interaksie tussen 'n verskeidenheid van die breinareas betrokke is by lees. Hierdie bevindings oorskadu resultate met betrekking tot buitengewone funksionering van die twee breinhemisfere, links-/regsdominansie, ensovoorts.

Alhoewel daar al gespekuleer is dat disleksie met gesigsprobleme verband hou, bestaan geen voldoende bewyse dat dit wel die geval is nie. Disleksielyers toon wel subtiele gesigsprobleme wat verband hou met breinfunksionering.

Dit is nie duidelik of dit deel vorm van die buitengewone funksioneringspatroon van die disleksiese brein en of dit 'n veroorsakende faktor is nie.

Ouditiewe taalversteuring word dikwels as die primêre oorsaak van disleksie gesien. Ouditiewe taalversteuring is die onvermoë om 'n verband te vorm tussen die gesproke woord en sy geskrewe vorm. Ongeveer 86% van die persone wat disleksies is, ly aan hierdie versteuring.

Persone wat aan ernstige disleksie ly, toon dikwels buitengewone visueel-ruimtelike vermoëns. Waar probleme met geletterdheidsvaardighede voorkom, blyk dit dus dikwels gepaard te gaan met 'n gawe in visueel-ruimtelike vermoëns. Sommige navorsers glo dat onderontwikkeling van die linkerhemisfeer van die brein, wat taal huisves, lei tot oorontwikkeling van die regterhemisfeer.

Daar bestaan nie 'n eenvoudige formule vir die behandeling van 'n disleksiese kind nie. Elke kind moet as 'n individu in eie reg gesien, hanteer en gehelp word. Die behandeling van disleksie bestaan tans uit intensiewe remediërende onderrig, wat veral gerig is op die verwerwing van lees- en skryfvaardighede. Persone wat aan disleksie ly, kan meestal uiteindelik wel leer lees, maar hulle lees gewoonlik altyd stadiger as hul portuurgroep en dit verg meer inspanning.


</doc>
<doc id="26035" url="https://af.wikipedia.org/wiki?curid=26035" title="Borskanker">
Borskanker

Borskanker is 'n kwaadaardige gewas wat ontstaan weens die ongekontroleerde en onbeheerste groei en vermenigvuldiging van 'n sel in die bors wat 'n reeks mutasies (veranderings) ondergaan het. Hoewel die gewas aanvanklik net die bors affekteer, kan borskanker versprei wanneer selle uit die gewas ontsnap en deur die bloed en limfstelsel versprei na ander dele van die liggaam soos die longe en skelet, waar dit vermenigvuldig en ander gewasse vorm. Dié proses word metastase (uitsaaiing) genoem. 
Die belangrike ontdekking in die twintigste eeu dat kanker veroorsaak word deur 'n reeks fundamentele genetiese foute in 'n enkele sel, het grootliks daartoe bygedra dat borskanker teen die einde van die twintigste eeu gestroop was van mistiek en bygeloof. Dit het ook bygedra tot die groeiende bewustheid onder vroue van die belangrikheid van selfondersoeke, vroeë diagnose en behandeling.
Die sukses van behoudende chirurgie en doeltreffender behandelingsmetodes om verspreide borskanker te hanteer, het bygedra tot 'n baie beter borskankeroorlewingsyfer as in die verlede.
Nietemin is dit steeds die siekte wat vroue die meeste vrees. Dit eis meer lewens van vroue tussen die ouderdomme van 35 en 50 jaar as enige ander siekte. Vroue kry ook meer borskanker as enige ander vorm van kanker.

Hoewel sekere simptome kan dui op borskanker, kan die siekte net positief deur 'n gekwalifiseerde geneesheer gediagnoseer word, met behulp van spesiale laboratoriumtoetse. Volgens kankerkenners moet enige van die volgende simptome dadelik onder die aandag van 'n dokter gebring word:
Daar is gevind dat agt uit tien knoppe in die bors gewoonlik nie kwaadaardig is nie, en dat kanker gediagnoseer word in net een uit elke 40 vroue wat enige van dié lys simptome onder die aandag van 'n dokter bring.

Borskanker is wêreldwyd die algemeenste kanker by vroue. Een uit elke twaalf vroue loop die risiko om in haar leeftyd borskanker te ontwikkel.
Volgens die jongste uitgawe van die Nasionale Kankerregister van Suid-Afrika is borskanker ook die algemeenste kanker by vroue in Suid-Afrika. Dit affekteer 70,2 uit elke 100 000 wit vroue in Suid-Afrika, 42,1 uit elke 100 000 Indiërvroue, 14,7 uit elke 100 000 kleurlingvroue en 11,3 uit elke 100 000 swart vroue.
Hoewel daar aanduidings is dat die voorkoms van borskanker besig is om te styg, het borskankersterftes in die afgelope jare in die meeste ontwikkelde lande begin daal of op dieselfde vlak gebly. In Brittanje, byvoorbeeld, kry 56,1 uit elke 100 000 vroue borskanker maar net 30,27 van hulle sterf daaraan, terwyl Australië 'n voorkomssyfer van 59,6 het maar 'n sterftesyfer van net 21,4. By Japannese vroue (waar die voorkoms van borskanker skaars is) is die voorkomssyfer 27,8 uit elke 100 000, maar net 6,11 sterf weens die siekte.
Van 1993 tot 1995 is daar in Suid-Afrika elke jaar gemiddeld 3 785 nuwe gevalle van borskanker by die Nasionale Kankerregister aangemeld. Hierteenoor is in 1994 net 1 572 borskankersterftes deur die land se Sentrale Statistiekdiens aangeteken.
Dié verskille tussen die voorkoms- en sterftesyfers word toegeskryf aan die groeiende bewustheid van borskanker, en gepaardgaande vroeë diagnose en behandeling. Soos met die meeste kankers, het borskanker wat vroeg opgespoor en behandel word, 'n baie beter kans om genees te word as gevorderde kanker.

Die verskillende risikofaktore wat betrokke is by die ontwikkeling van borskanker is die volgende:
Die feit dat 'n vrou 'n vrou is, is die grootste enkele risikofaktor vir borskanker. Mans kry ook borskanker, maar dit is baie seldsaam.
Namate 'n vrou ouer word, styg haar risiko om borskanker te ontwikkel. In Suid-Afrika is daar egter aanduidings van 'n toename in die aantal jonger vroue wat borskanker ontwikkel, veral in die swart gemeenskappe.
Die risiko om borskanker te ontwikkel is groter in vroue met bloedverwante wat borskanker gehad het. Dit kan bloedverwante aan die moeders- of vaderskant van die familie wees. 'n Vrou se risiko om borskanker te ontwikkel verdubbel as haar ma of suster borskanker gehad het, en is selfs nog groter as die ma of suster die siekte voor menopouse ontwikkel het.
Vyf tot tien persent van alle borskankers hou verband met mutasies (veranderings) in sekere gene. Daar is gevind dat twee gene, BRCA1 en BRCA2, 'n rol speel in familiële borskanker, veral by jong vroue.
As 'n vrou een van dié mutasies van een of albei haar ouers geërf het, verhoog dit haar risiko om borskanker te ontwikkel. Daar is gevind dat 50-60 persent van alle vroue met die oorgeërfde mutasies borskanker ontwikkel het teen die ouderdom van 70 jaar.
Toetse word ontwikkel om mutasies van dié gene vroegtydig op te spoor. Daar word ook kliniese proewe gedoen om vas te stel of die middel tamoksifeen - wat hormone blokkeer - die ontwikkeling van borskanker kan teëwerk in vroue met 'n hoë risiko.
Vroue wat kanker in een bors gehad het, het 'n groter kans om ook kanker in die ander bors te ontwikkel.
In Suid-Afrika is wit en Indiërvroue se risiko om borskanker te ontwikkel aansienlik hoër as dié van kleurling- en swart vroue. Omdat borskanker by swart vroue egter dikwels eers baie laat gediagnoseer word, is hul kanse om van die siekte te sterf, groter as dié van blanke vroue.
Die vroulike hormoon estrogeen speel 'n belangrike rol in die ontwikkeling van borskanker. Daar is gevind dat menstruasie op 'n vroeë leeftyd en menopouse op 'n latere leeftyd die borskankerrisiko in vroue verhoog.
Hoewel geen deurslaggewende bewyse gevind is dat hormoonvervangingsterapie ná menopouse die borskankerrisiko verhoog nie, is studies gedoen wat daarop dui dat daar 'n geringe kans is dat die gebruik van hormone vir langer as tien jaar ná menopouse die borskankerrisiko kan verhoog.
Dokters en navorsers wys daarop dat die klein borskankerrisiko wat verband hou met hormoonvervangingsterapie, opgeweeg moet word teen die voordele van dié behandeling vir vroue - onder meer 'n verlaagde risiko vir hartsiektes, osteoporose en moontlik ook maagkanker. Daar is ook gevind dat vroue wat estrogeenbevattende geboortebeperkingspille gebruik, se kanse om borskanker te ontwikkel effens hoër is terwyl hulle die voorbehoedpil gebruik, maar dat dié risiko afneem wanneer die gebruik van die pil gestaak word.
Borskankerrisiko hou ook verband met die ouderdom waarop 'n vrou vir die eerste keer swanger raak en geboorte gee. As sy vir die eerste keer swanger geraak het ná die ouderdom van 35, is haar risiko om later in haar lewe borskanker te ontwikkel, nagenoeg drie keer hoër as dié van 'n vrou wat voor haar twintigste verjaardag 'n baba gehad het. Vroue wat geen kinders gehad het nie, se risiko om borskanker te ontwikkel is ook hoër.
Drink- en eetgewoontes en oorgewig kan bydra tot 'n verhoogde borskankerrisiko. Die vermoede dat vetinname 'n rol speel in die ontwikkeling van borskanker is verkeerd bewys, maar navorsers het in omvattende studies getoon dat daar 'n besliste verband is tussen alkoholinname en borskanker.
Die inname van twee drankies per dag kan byvoorbeeld 'n vrou se risiko om borskanker te ontwikkel met tot 25 persent verhoog. Alkoholinname verhoog ook die sirkulasie van estrogeen.
Daar is terselfdertyd 'n sterk verband gevind tussen die hoeveelheid gewig wat 'n vrou van die ouderdom van agtien aansit en die ontwikkeling van borskanker ná menopouse. Vroue wie se gewig met twintig kilogram of meer toeneem, se risiko verdubbel. Dié verhoogde risiko hou verband met verhoogde estrogeenvlakke omdat liggaamsvet ná menopouse die hoofbron van estrogeen is - en hoe swaarder 'n vrou is, hoe hoër is haar estrogeenvlak.

Vroeë opsporing en diagnose van borskanker is lewensbelangrik vir die geslaagde hantering van die siekte. Hoe kleiner die gewas is wanneer dit opgespoor en verwyder word, hoe beter is die kans dat dit nog nie uitgesaai het na ander dele van die liggaam nie. Navorsing het getoon dat gewasse van kleiner as 1,5 cm in deursnit 'n kleiner kans het om uit te saai en ook minder aggressief is.
Daar is verskillende maniere waarop 'n vrou haarself deur vroeë opsporing kan beskerm. Dit sluit in:
'n Mammogram is 'n spesiale laedosis-X-straalondersoek van die sagte borsweefsel. Die X-straal-foto, wat die weefselmassa in die bors duidelik sigbaar maak, word dan op wit of blou papier ontwikkel.
Dit stel die dokter in staat om enige afwykings, kwaadaardigheid of ander abnormaliteite in die borsweefsel te identifiseer. 'n Ervare spesialis kan op dié manier gewasse identifiseer terwyl dit nog baie klein en nie eens met die vingers voelbaar is nie.
Volgens Suid-Afrikaanse kenners kan borskankersterftes met meer as 30 persent verminder word as vroue tussen die ouderdomme van 45 en 64 elke twee jaar 'n mammogram sou laat doen. Die Amerikaanse Kankervereniging beveel aan dat 'n vrou vanaf die ouderdom van 40 elke jaar 'n mammogram moet laat doen en 'n kliniese borsondersoek moet ondergaan.
Ultrasoniese klankgolwe (sonar) word toenemend as diagnostiese hulpmiddel gebruik. Daar is gevind dat dit by sekere vorme van kanker, soos borskanker, subtiele verskille in die digtheid van weefsel doeltreffender kan blootlê as X-strale.
Vroue word sterk aangeraai om in die tydsverloop tussen gereelde mammogramme in ieder geval vanaf die ouderdom van twintig jaar gereeld self hul borste te ondersoek. Dit beteken dat 'n vrou haar borste maandeliks moet ondersoek vir ongewone tekens soos 'n knop, bloeding of afskeiding uit die tepels.
Byna 70 persent van alle knoppe in die bors word deur vroue self ontdek en sowat 80 persent van dié knoppe is nie kwaadaardig nie. As 'n vrou enige abnormaliteite of veranderings in haar borste ontdek, moet sy dadelik haar dokter daarvan vertel, sodat hy/sy dit verder kan ondersoek.
Vroue word ook aangeraai om vanaf die ouderdom van 40 of 45 jaarliks 'n kliniese borsondersoek deur 'n ervare dokter of verpleegster te laat doen. Vroue van 20-40 jaar kan dié ondersoek elke drie jaar laat doen. Die dokter ondersoek die borste om vas te stel of daar enige veranderings in die vorm of grootte is, en ondersoek ook die armholtes.

Om vas te stel of die kanker versprei het, word die kliere (nodes) onder die arm verwyder vir patologiese ontleding. As daar kankerselle in die kliere teenwoordig is, is dit 'n aanduiding dat die kanker wel versprei het.
As die kliere negatief is, het die kanker nie versprei nie. Dié prosedure word vir alle borskanker gebruik, hetsy of dit in 'n vroeë of gevorderde stadium is. Die toets word gebruik as rigtingwyser vir verdere behandeling.
Met die vordering wat in die afgelope dekades gemaak is met die behandeling van borskanker, word behoudende chirurgie toenemend gebruik in die hantering van vroeë borskanker. Behoudende chirurgie is geskik vir vroeë borskanker of borskanker in situ (kanker wat tot die voering van die klein buisies beperk is), maar dit kan ook oorweeg word vir stadium 1- en stadium 2-borskankers.
Dit behels slegs die verwydering van die knop in die bors en die limfkliere onder die arm, en nie die verwydering van die hele bors nie. Dié behandeling word opgevolg met 'n kursus bestraling. Navorsing het deurslaggewend getoon dat behoudende chirurgie dieselfde resultate en dieselfde lewensverwagting bied as die meer ingrypende mastektomie of borsverwydering.
In vroue wat reeds menopouse bereik het, kan die behandeling verder opgevolg word met tamoksifeen, 'n middel wat hormone blokkeer. In jonger vroue word ovariese ablasie ('n metode om te verhoed dat die eierstokke estrogeen produseer) toenemend gebruik om die lewens van borskankerpasiënte te red. Dit word gedoen met behulp van spesifieke middels, of deur die verwydering of bestraling van die eierstokke.
Die behandeling van gevorderde borskanker - oftewel borskanker wat versprei het - is nie soseer op genesing gerig nie, maar op die doeltreffende beheer van die siekte en die lewensgehalte van die pasiënt. Dit behels gewoonlik chirurgie ('n mastektomie of knopuitsnyding), bestraling en chemoterapie. Die dokter kan ook hormoonterapie soos tamoksifeen gebruik om die pasiënt se estrogeenvlak te verlaag.
Chemoterapie verwys na middels wat gebruik word om kankerselle te vernietig. Die middels word gewoonlik binne-aars toegedien, maar kan ook mondelings ingeneem word.
As chemoterapie ná chirurgie toegedien word, kan dit verhoed dat die kanker weer opvlam. Wanneer die kanker versprei het, word dit dikwels as oorhoofse behandeling gebruik. In sommige gevalle word chemoterapie voor chirurgie toegedien ten einde 'n gewas te laat krimp sodat dit makliker verwyder kan word.
Bestraling of radioterapie word gebruik om kankerselle te krimp of te vernietig. Die bestraling kan van buite die liggaam gedoen word of deur middel van radioaktiewe materiaal wat regstreeks in die gewas geplaas word.
Eksterne bestraling word meestal gebruik om borskanker te behandel. Dit kan voor chirurgie gebruik word om die gewas te krimp, of ná chirurgie om kankerselle wat moontlik agtergebly het, te vernietig.
Daar word tans kliniese proewe gedoen om die doeltreffendheid van 'n verskeidenheid nuwe middels en behandelingsmetodes te toets, onder meer genetiese en immunoterapie, maar dit sal nog 'n geruime tyd duur voor dit duidelik is of dié nuwe metodes van enige waarde is in die behandeling van gevorderde borskanker.


</doc>
<doc id="26037" url="https://af.wikipedia.org/wiki?curid=26037" title="Cholera">
Cholera

Cholera is 'n infeksie van die dunderm deur die bakterie "Vibrio cholerae". Daar is verskillende vibrio-bakterieë, waarvan die meeste die ingewande aantas. "V. cholerae" veroorsaak egter epidemiese cholera. Die kiem produseer 'n gifstof, 'n enterotoksien, wat veroorsaak dat die dunderm groot hoeveelhede vloeistowwe, soute en minerale afskei, wat dan aanleiding gee tot waterige diarree. In sommige pasiënte is die simptome minder ernstig, maar in ernstige gevalle veroorsaak cholera lewensbedreigende ontwatering en sterftes.

Die cholerakiem is in 1883 ontdek deur die beroemde Duitse bakterioloog Robert Koch. Vandag is cholera 'n sprekende voorbeeld van 'n siekte wat voorkom kan word mits daar gehou word by openbaregesondheidsriglyne soos die voorsiening van skoon water en toereikende rioolgeriewe.

In Amerika en die Europese nywerheidslande was cholera endemies in die 1800's, maar dit is vandag byna heeltemal uitgewis deur moderne riool- en waterbehandelingsmetodes.

Gebiede met 'n hoë cholerarisiko is Meksiko, Suid-Amerika, die Indiese subkontinent, dele van Asië en Afrika. Afrika word trouens die afgelope twintig jaar reeds deur 'n cholera-epidemie geteister, met gereelde uitbrake van die siekte in veral die lande van Suider-Afrika. In Suid-Afrika het daar byvoorbeeld in die middel van Augustus 2000 'n cholera-epidemie in KwaZulu-Natal uitgebreek wat binne minder as twee maande meer as 4 000 mense aangetas en 31 sterftes veroorsaak het.

Cholera-epidemies breek ook dikwels uit tydens oorloë, ná 'n natuurramp of in vlugtelingkampe waar daar onvoldoende skoon water en sanitasiegeriewe is. In 1994 is nie minder nie as 400 000 gevalle van cholera uit 94 verskillende lande by die Wêreldgesondheidsorganisasie aangemeld.

In ontwikkelende lande veroorsaak cholera vandag nog epidemies wat dekades lank kan voortduur. In 1961 het daar byvoorbeeld 'n pandemie in Asië ontstaan wat Suid-Amerika eers in 1991 bereik het. Die siekte is veral endemies in tropiese gebiede gedurende die reënseisoen.

Cholera word nie direk van een persoon na 'n ander oorgedra nie, en die risiko om by 'n geïnfekteerde persoon "aan te steek" is dus uiters gering. 'n Mens kry cholera wanneer jy water drink of vis, skulpvis of ander kos eet wat besmet is met die fekalieë van 'n cholerapasiënt. Die siekte kan soos 'n veldbrand versprei in gebiede met swak sanitasie en onbehandelde fekale afvalprodukte, byvoorbeeld wanneer rou riool direk gestort word in riviere of in water waaruit seekos afkomstig is.

Mense wat in choleragebiede woon, ontwikkel 'n sekere mate van weerstand teen die bakterieë. Besoekers of toeriste in hierdie gebiede het nie dieselfde weerstand nie en kan makliker siek word as hulle aan gekontamineerde kos of drinkwater blootgestel word.

Cholera-infeksie veroorsaak dikwels baie ligte simptome of hoegenaamd geen simptome nie, maar ongeveer een uit elke twintig pasiënte ontwikkel 'n ernstige infeksie wat gekenmerk word deur aanhoudende waterige diarree, braking, dors en spierkrampe. In sulke pasiënte gee die vinnige verlies van liggaamsvog aanleiding tot ontwatering en skok. Sonder behandeling kan die persoon binne ure sterf.

Ernstige cholera word gewoonlik van ander maagaandoenings onderskei as gevolg van die groot volume waterige diarree ("ryswater"-diarree) wat dit veroorsaak. Die kenmerkende geboë kommavorm van die Vibrio-bakterie kan soms mikroskopies in 'n stoelgangmonster opgespoor word, maar die siekte word meestal gediagnoseer deur middel van 'n stoelgangkultuur wat in die laboratorium gekweek word.

Cholera kan eenvoudig en doeltreffend behandel word deur onmiddellik die verlies aan liggaamsvloeistowwe en soute weens die diarree te vervang. Daar is verskeie droë rehidrasiemengsels kommersieel beskikbaar. Hierdie mengsels bevat die regte hoeveelhede natrium, kalium, chloried, bikarbonaat en glukose, en die WGO stel dit in groot hoeveelhede in die ontwikkelende, hoërisiko-lande beskikbaar. Dit word met water gemeng en in groot hoeveelhede gedrink.

In ernstige gevalle word die rehidrasiemiddels binne-aars toegedien. By onmiddellike rehidrasie sterf minder as een persent van pasiënte met ernstige cholera, terwyl 50 persent van cholerapasiënte sterf as die siekte nie behandel word nie. Antibiotika kan die lengte en erns van die siekte verminder, maar dit is nie voldoende om lewensbedreigende ontwatering te voorkom nie.

Voorbeelde van antibiotika-behandeling is soos volg:
Tetrasikliene word as primêre middel gebruik ten spyte van weerstandige "V. Cholera" spesies.
Volgens sensitiwiteit-kwekings mag Ko-trimoksasool, Eritromisien, Doksisiklien, Chloramfenikol of Furasolidoon ook gebruik word.

Daar is 'n inspuiting teen cholera beskikbaar, maar dit bied net ongeveer 50 persent-beskerming vir 'n kort periode (drie tot ses maande). Die ontdekking dat "V. cholerae" 'n gifstof afskei het aanleiding gegee tot die ontwikkeling van 'n nuwe, baie meer doeltreffende mondelinge entstof wat binnekort in Europa en Kanada vrygestel gaan word.

Die nuwe entstof kan veral van nut wees vir mediese personeel en mense wat in endemiese gebiede moet werk, maar dit is nog nie duidelik of dit vir besoekers aan endemiese gebiede van nut gaan wees nie.

Die beheer en voorkoming van cholera in ontwikkelende lande is een van die ernstige gesondheidsprobleme waarmee gesondheidsinstansies en owerhede wêreldwyd te kampe het. Cholera kan in werklikheid net doeltreffend voorkom word wanneer mense toegang het tot skoon, behandelde drinkwater en sanitasie- en behandelingsgeriewe vir die hantering van fekale afvalprodukte.

Volgens 'n WGO-skatting het 78 persent van bevolkings in ontwikkelende lande nie toegang tot skoon water nie, terwyl 85 persent nie toegang het tot toilette of doeltreffende fekale-afvalverwydering nie.
Mense wat in gebiede met 'n hoë cholerarisiko woon, kan voorsorgmaatreëls tref deur alle drinkwater te kook of 'n teelepel kommersiële bleikmiddel by elke 25 liter water te voeg, voedsel deeglik te kook en warm te eet, en vars of rou groente en vrugte wat moontlik met gekontamineerde water in aanraking was, te vermy.

Besoekers aan hoërisiko-gebiede word aangeraai om slegs behandelde of gebottelde water te drink, of vloeistowwe soos tee en koffie wat met kookwater gemaak word. Voedsel moet deeglik gekook en geëet word terwyl dit nog warm is. Rou of halfgaar vis of skulpvis, sowel as slaai en rou groente, moet vermy word. Skilvrugte moet deur die eter self geskil word en kos en drinkgoed moet liefs nie by straathandelaars gekoop word nie.


</doc>
<doc id="26038" url="https://af.wikipedia.org/wiki?curid=26038" title="Geelkoors">
Geelkoors

Geelkoors is 'n ongeneeslike virusinfeksie wat aanleiding gee tot hoë koors, geelsug en, in ernstige gevalle, bloeding uit die slymvliese en "swart braking". Toe die virus vir die eerste keer vanaf slaweskepe deur hawens in Europa en Amerika begin versprei het, het dit verwoestende epidemies met 'n hoë sterftesyfer veroorsaak.

Daar is aanvanklik geglo dat geelkoors uitsluitlik 'n menslike siekte is, maar navorsers het getoon dat dit ook ape en ander diere infekteer. Trouens, daar is aanduidings dat ape in Afrika en in die tropiese woude op die Amerikaanse vasteland die primêre bron is van die infeksie, wat deur muskiete na die mens oorgedra word. Wanneer iemand wat in die trope geïnfekteer is, na 'n bewoonde gebied beweeg, kan hy of sy gebyt word deur die meer huishoudelike muskiet, "Aëdes aegypti", wat in bewoonde gebiede aangetref word. Die muskiet dra dan die infeksie oor na die volgende persoon wat gebyt word. "Aëdes aegypti" is die belangrikste draers van die geelkoorsvirus wat mense infekteer.

Geelkoors was een van die mees gevreesde siektes onder die vroeë ontdekkingsreisigers in Afrika en die Suid-Amerikaanse trope. Niemand het geweet wat die siekte veroorsaak of hoe om dit te hanteer nie. Die eerste persoon wat vermoed het dat dit deur muskiete oorgedra word, was dr Carlos Finlay, 'n Kubaanse geneesheer met 'n praktyk in Havana. Op daardie tydstip het geelkoors jaarliks duisende lewens in Kuba geëis.

In Julie 1900 het vier Amerikaanse weermagdokters, Walter Reed, James Carroll, Jesse Lazear en Aristides Agramonte, dr Finlay besoek en hy het hulle van sy muskiet-teorie vertel. Die Amerikaners het onmiddellik in die siekte belang gestel, en toe hulle vertrek, het Finlay vir hulle 'n klomp muskieteiers gegee vir navorsing. Hulle het binne drie maande bevind dat Finlay reg was. Nadat hy deur een van sy eie muskiete gebyt is, het James Carroll ernstig siek geword aan geelkoors, en Jesse Lazear, wat deur 'n muskiet gebyt is terwyl hy onder pasiënte gewerk het, het gesterf.

Toe daar vasgestel is dat "Aëdes aegypti" verantwoordelik is vir die oordra van geelkoors, het die Kubaanse departement van openbare gesondheid besluit om al die muskiete op die eiland uit te roei. 'n Studie van die insek se lewensgewoontes het aan die lig gebring dat die "Aëdes aegypti" 'n huismuskiet is en die wyfies hul eiers byna uitsluitlik in water naby huise lê. 'n Wet is in Kuba afgekondig waarvolgens mense verbied is om enige staande water naby hul huise toe te laat. Hierdie optrede, tesame met die gebruik van insekdoders om die muskiete uit te roei, het 'n einde gemaak aan geelkoors in Kuba. Soos ander insekoordraagbare siektes, is geelkoors ook jare lank met soortgelyke metodes onder beheer gehou en het dit wêreldwyd 'n seldsame siekte geword.

Omdat die siekte egter in tropiese gebiede in stand gehou word deur ape en dan uit die woudhabitat na bewoonde gebiede versprei deur muskiete, het die siekte herleef. Vandag word nuwe gevalle van geelkoors gereeld in Afrika en in die trope aangemeld. In 1992/93 was daar vir die eerste keer in die geskiedenis 'n uitbraak van geelkoors in Kenia (kyk die artikel "Nuwe epidemies van ou siektes" in die afdeling Gesondheid).

Oor die afgelope twintig jaar is die meeste bewoonde gebiede in die tropiese dele van die Amerikaanse vasteland weer met die geelkoorsdraende "Aëdes aegypti" geïnfesteer, en het mense in talle stedelike sentra in lande soos Brasilië, Colombia en Peru die siekte opgedoen. Twee pasiënte wat nie teen geelkoors ingeënt was nie, het die siekte ook na die VSA en Switserland geneem.

Intussen neem die tempo toe waarteen die siekte uit die reënwoude na stedelike gebiede versprei en vrees wêreldgesondheidsowerhede dat epidemies weer in die afsienbare toekoms kan uitbreek - veral omdat die meeste lande nie doeltreffende waarnemingstelsels het waarvolgens die siekte vroeg opgespoor en onder beheer gebring kan word nie. Daar is geen behandeling of geneesmiddel vir geelkoors nie, slegs voorkoming deur inenting. In sommige gevalle herstel pasiënte spontaan van die siekte, hoewel hy of sy nog 'n ruk lank aan geelsug kan ly. 'n Pasiënt wat van geelkoors herstel, is daarna immuun teen die siekte en sal nie weer 'n aanval kry nie.

In 1939 het die Suid-Afrikaanse geneesheer en navorser Max Theiler in samewerking met Hugh Smith egter 'n entstof ontwikkel wat immuniteit teen die siekte verleen. Theiler het die Nobelprys vir sy werk ontvang. Die entstof, wat in die laboratoriums van die Rockefeller-stigting ontwikkel is, is een van die veiligste en doeltreffendste entstowwe wat tot dusver ontwikkel is. Dit verleen volle beskerming teen geelkoors in meer as 90 persent van mense wat ingeënt word. Die grootskaalse gebruik van die entstof het bygedra tot die doeltreffende beheer van die siekte in groot dele van die wêreld en dit het die vrees vir geelkoors grootliks besweer.

Suid-Afrika is geelkoorsvry, maar koorsmuskiete word in die land aangetref, veral in die subtropiese kusgordel van KwaZulu-Natal. Die Departement Gesondheid het streng voorkomende maatreëls ingestel om te verhoed dat die siekte die land binnekom. Alle besoekers uit gebiede waar geelkoors endemies is, moet kan bewys dat hulle ingeënt is teen die siekte, en alle vliegtuie en skepe uit sulke gebiede moet volgens wet met insekdoders bespuit word om te verseker dat geen koorsmuskiete die land binnekom nie. Gesondheidsowerhede in geelkoors-endemiese lande word ook volgens 'n internasionale ooreenkoms verplig om hul lughawens te vrywaar teen geelkoorsmuskiete.

Die eerste simptome van geelkoors verskyn binne 'n week nadat 'n pasiënt met die virus besmet is. Dit begin met hoë koors, hoofpyn en rugpyn en gedurende die eerste fase ontwikkel pasiënte ook naarheid en braking. Hierdie simptome verdwyn mettertyd en die pasiënt se koors daal, net om vier, vyf dae later weer te begin styg. Die tweede fase van die siekte word gekenmerk deur geelsug, bloeiende slymvliese en braking van bloed, wat vroeër as "swart braking" beskryf is. Dit gaan ook gepaard met vettige aftakeling van die hart, lewer en niere. Die naam geelkoors verwys na die geel voorkoms van geelkoorspasiënte se vel as gevolg van die opbou van galpigment in die vel wanneer die virus die lewerselle vernietig. Pasiënte met ernstige geelkoors sterf gewoonlik binne 'n week tot tien dae na die eerste simptome verskyn het.


</doc>
<doc id="26039" url="https://af.wikipedia.org/wiki?curid=26039" title="Griep">
Griep

Griep of influensa is 'n akute en hoogs aansteeklike siekte wat onverwags en onverklaarbaar toeslaan. In die dae voor wetenskaplike geneeskunde is dit dikwels toegeskryf aan die "vreemde magte" wat die planete glo op die mens uitgeoefen het. In die tydperk toe Robert Koch en Louis Pasteur bewys het dat sekere siektes deur bakterieë veroorsaak word, het die wetenskaplike Richard Pfeiffer beweer dat 'n spesifieke bakterie, wat tans as "Haemophilus influenzae" bekend staan, die oorsaak is van griep-epidemies.

In 1933 het drie Britse wetenskaplikes, Wilson Smith, Christopher Andrews en Patrick Laidlaw, egter getoon dat griep nie deur bakterieë nie, maar deur 'n virus veroorsaak word. Hulle het ook daarin geslaag om die griepvirus te isoleer. Latere navorsing het die geldigheid van hierdie ontdekking bevestig. Die griepvirus is meer intensief bestudeer as die virus van enige ander siekte, en daar bestaan geen twyfel meer dat dit wél die oorsaak van epidemiese griep is nie. Daaropvolgende navorsing het getoon dat daar nie net één virus is nie, maar verskeie soorte. Sommige van hulle het heelwat met mekaar gemeen en is die Influensa A-virusse genoem. Dit het geblyk dat hierdie virusse die oorsaak van die groot epidemies is. 'n Tweede groep is bekend as die Influensa B-virusse. Hoewel hulle ook 'n hoogs aansteeklike griep met onaangename simptome tot gevolg het, veroorsaak hulle nie grootskaalse epidemies soos die Influensa A-virusse nie. Ook die Influensa C-virusse, wat in 1950 vir die eerste keer geïsoleer is, is nie so gevaarlik nie.

Wanneer 'n mens griep opdoen, bou die liggaam immuniteit op teen 'n tweede aanval deur dieselfde virussoort. Hierdie immuniteit verleen egter nie volkome beskerming teen 'n aanval deur 'n ander virussoort nie, en dit verklaar waarom 'n persoon meer as een keer griep kan opdoen. Daar is in die 1940's reeds bevind dat griep deur middel van inenting beheer kan word. Dit was egter gou duidelik dat inenting teen griep minder geslaagd is as teen ander virussiektes soos pokke of geelkoors. Die rede is dat griepvirusse die vermoë het om hul genetiese samestelling voortdurend subtiel te verander. Gevolglik kan griepslagoffers jaar na jaar opnuut griep opdoen. Elke griepepidemie verskil dus van vorige epidemies en die entstof teen een virus is dus nie altyd so doeltreffend teen 'n ander virussoort nie. Griep-entstof word gewoonlik vervaardig teen virussoorte wat tydens die vorige seisoen voorgekom het. Die ideaal sou wees om die veranderde virus te isoleer sodra dit voorkom en om dan so gou moontlik entstof daarteen te vervaardig om ander moontlike slagoffers te beskerm. As gevolg van die probleme wat met entstofvervaardiging gepaard gaan, kan dit egter selde gedoen word.

Die griepvirus tas die asemhalingsweë aan, veral die lugpyp. Die eerste simptome is gewoonlik 'n toe of loperige neus, seer keel, droë hoes, hoofpyn en warm en koue koors. Wanneer die virus sy loop neem, kan dit aanleiding gee tot hoë koors, spier- en gewrigspyne en aptytverlies. Omdat daar geen geneesmiddel is teen griep nie, word pasiënte gewoonlik aangeraai om drie tot vier dae lank in die bed te bly, pynstillers op voorgeskrewe tye te neem en baie vloeistof in te neem. In ongekompliseerde gevalle van die siekte sal die koors ná 'n paar dae na normaal daal en die pyne verdwyn. In sommige gevalle word 'n griepaanval deur 'n depressiewe gemoedstoestand gevolg en gevoelens van lusteloosheid en terneergedruktheid kan die volkome herstel van die pasiënt tot vier weke lank vertraag. Die grootste gevaar van griep is dat sekondêre bakteriële of virusinfeksies kan ontstaan en dat 'n pasiënt longontsteking kan ontwikkel. Dit is sulke infeksies wat aanleiding gee tot griepsterftes.

Griep is 'n uiters aansteeklike siekte. Mense wat aangesteek word, dra die virus in hul neus en keel rond, en wanneer hulle praat, hoes, nies of asemhaal, versprei hulle die virusse in die lug rondom hulle. Enigiemand in die omgewing wat die virusse inasem, kan aangesteek word en 'n griepaanval kry. Die inkubasietydperk, dit wil sê die periode tussen die infeksie en die eerste tekens van die siekte, duur omtrent twee dae.

Daar is al verskeie pogings aangewend om griep te voorkom met behulp van natuurlike en sintetiese middels. Tot dusver is egter nog geen noemenswaardige sukses hiermee bereik nie. Die doeltreffendste beskerming teen griepaanvalle is die sogenaamde griepinspuiting. Dit is 'n entstof wat jaarliks vervaardig word teen die jongste stam van die griepvirus en dit is gewoonlik minstens 60 persent suksesvol in die voorkoming van griep. Hierdie inspuiting word veral aanbeveel vir mense bo die ouderdom van 65, sowel as vir mense wat aan asemhalingsiektes ly of wie se immuniteitstelsel afgetakel is. Die entstof bied geen beskerming teen gewone verkoues nie.

Die nuwe griepvirus-stamme wat jaarliks verskyn, verskil gewoonlik net in geringe mate van die vorige jaar se virus en veroorsaak selde ernstige probleme. Tog gebeur dit soms dat 'n nuwe stam verskyn wat so radikaal van vorige virusse verskil dat daar geen doeltreffende entstof beskikbaar is om dit teen te werk nie. Dit is sulke virusse wat aanleiding kan gee tot globale pandemies. Die virusse is gewoonlik meer virulent en daar is aanduidings dat hulle van diere afkomstig kan wees.

Volgens viroloë het die mees virulente griepvirusse hul oorsprong in varke en pluimvee. Die laaste twee grieppandemies – in 1957 en 1968 – is waarskynlik veroorsaak deur virusse wat van varke en pluimvee afkomstig was.

In 1986 het 'n Nederlander baie ernstige longontsteking ontwikkel nadat hy met 'n varkvirus geïnfekteer is, en in 1977 het 'n soortgelyke virus 'n aantal mense in New Jersey in die VSA aangetas.

In 1997 is die wêreld die skrik op die lyf gejaag deur so 'n griepvirus wat agtien mense in Hongkong aangetas het; ses van hulle is dood. Hierdie virus het skynbaar sy oorsprong in hoenders gehad.

Nie een van die griepvirusse van die afgelope paar dekades was egter so kragtig en so aansteeklik soos die 1918-virus nie. Dit is juis hierdie potensieel dodelike kombinasie van virulensie en aansteeklikheid wat aanleiding gee tot pandemies.

Wetenskaplikes van die Amerikaanse Sentrums vir Siektebeheer en -voorkoming sê die afwesigheid van hierdie kombinasie in die griepvirusse van die afgelope dekades is geen rede vir gerustheid is nie. Hulle glo dat die volgende pandemie tot 200 000 mense in Amerika alleen kan uitwis en wys daarop dat 'n nuwe pandemie baie vinniger as die 1918-pandemie kan versprei omdat vervoermiddels vandag soveel vinniger en meer gesofistikeerd is en duisende mense elke dag internasionaal en binne hul eie landsgrense reis.

Volgens hierdie wetenskaplikes word daar reeds sedert 1977 in spanning gewag op die verskyning van die volgende "nuwe" griepvirus wat, soos 'n tydbom, enige tyd kan ontplof.


</doc>
<doc id="26041" url="https://af.wikipedia.org/wiki?curid=26041" title="Immunologie">
Immunologie

In die immunologie word 'n studie gemaak van die verdedigingsmeganisme wat werweldiere in staat stel om hulle te beskerm teen die skadelike uitwerking van siekteveroorsakende mikroörganismes soos virusse en bakterieë asook kankerselle. Hierdie verdedigingsmeganisme, wat die immuunsisteem genoem word, berus daarop dat vreemde organismes af verbindings deur die liggaam uitgeken en selektief uitgeskakel word.

Daar is 2 verskillende maniere waarop die immuunsisteem werk. In een geval, die sogenaamde humorale immuniteit, gee die aanraking met die vreemde organisme of verbinding aanleiding tot die produksie en vrystelling van teenliggame. Dit is hierdie teenliggame wat by 'n later aanraking die vreemde organisme of verbinding (antigeen) sal herken en daaraan bind sodat dit uitgeskakel of geneutraliseer kan word. Die tweede tipe immuniteit staan bekend as sellulêre immuniteit. Dit berus op die deelname van spesiale wit bloedselle wat deur die aanraking met 'n antigeen geaktiveer word om die antigeen by ŉ volgende ontmoeting te herken en onskadelik te stel. 

Watter van die twee immuunsisteme in werking kom, hang baie af van die antigeen. Die immunologie het reeds ŉ belangrike bydrae gelewer op die gebied van die moderne geneeskunde wat betref aspekte soos bloedoortappings, inenting, orgaanoorplantings, die behandeling van allergieë, outoïmmuunsiektes en kanker. Ook in die studie van selle en veral seldifferensiasie is die studie van teenliggaamproduksie en die faktore wat daarin 'n rol speel, van groot belang.

Die beginsel van inenting berus op die liggaam se vermoë om weerstand te bied teen infeksies en siektes. Dit word die immuunrespons genoem.

Die hoofelemente van kliniese immunologie, naamlik allergieë, outo-immuniteit en oorplantingsimmuniteit, is binne 'n tydperk van twintig jaar ontdek, danksy nuwe kennis en vooruitgang op die gebied van selbiologie in die twintigste eeu. Dit het gelei tot die ontwikkeling van doeltreffende entstowwe teen voorheen verwoestende siektes soos polio.

Immuniteit is die vermoë van die mens en dier waardeur vreemde organismes en stowwe wat die liggaam binnedring, onskadelik gestel word. Aanvanklik is vermoed dat slegs siekteveroorsakende mikroörganismes so ŉ beskermde reaksie kan uitlok, maar dit het later geblyk dat dit nie so is nie. Die meeste proteïene asook sommige nukleïensure en polisakkariedes kan 'n immunologiese reaksie in 'n geskikte gasheer uitlok en dus as antigene beskou word. 

AI voorwaarde is dat die gasheer die verbinding as vreemd moet identifiseer. Hierdie spesifieke immunologiese verweer moet onderskei word van nie-spesifieke reaksies soos fagositose. Tydens fagositose word mikroörganismes wat die liggaam binnedring, opgeneem en verteer deur spesiale selle wat na die plek beweeg waar die mikroörganismes binnedring of versamel. Hierdie reaksie is nie-spesifiek en sal ook plaasvind wanneer die liggaam nog nooit vantevore met die betrokke verbinding in aanraking was nie. 

Daarteenoor is 'n immunologiese reaksie bale spesifiek teen ŉ bepaalde vreemde verbinding (antigeen) gerig en vind alleen plaas as die liggaam voorheen met die antigeen in aanraking was. Hierdie aanraking stel die liggaam in staat om bepaalde selle of teenliggame te produseer wat die antigeen onskadelik kan stel wanneer dit by 'n latere geleentheid die liggaam weer binnedring. Hierdie beginsel word by inenting toegepas deur die liggaam doelbewus bloot te stel aan 'n betreklik onskadelike vorm van die antigeen soos byvoorbeeld ŉ geïnaktiveerde virus. Hierdeur bou die liggaam beskerming op teen infeksie met die siekteveroorsakende vorm van dieselfde virus.

Enige verbinding is potensieel antigenies en kan 'n immuunreaksie uitlok wanneer die atome op die oppervlak van die verbinding so gerangskik is dat dit verskillend is van die van die normale verbindinge van die gasheer. Dit is egter ook noodsaaklik dat die antigeen 'n bepaalde molekulêre grootte moet hê. Makromolekules soos proteïene is gewoonlik goeie antigene, maar baie klein molekules glad nie. Dit is egter nie as gevolg van 'n gebrek aan spesifisiteit vir klein molekules nie, want as so 'n klein molekule aan 'n groot proteïenmolekule gekoppel word, word daar wei 'n teenliggaam geproduseer wat spesifiek teen die klein molekule gerig is. Sulke klein molekules word haptene genoem. Verskeie haptene kan op een makromolekule gelokaliseer word en daar sal 'n immuunreaksie teen elkeen uitgelok kan word. 

Die teenliggame wat teen een enkele antigeen geproduseer word, is geensins almal dieselfde nie en dikwels word 'n baie heterogene versameling teenliggame gevorm. Elkeen van die teenliggame bind aan of kombineer met 'n baie spesifieke plek op die antigeenmolekule. Sulke plekke word antigeniese determinante genoem en by die meeste makromolekules kan 'n hele aantal onderskei word. Alle teenliggame is proteïene en staan bekend as immunoglobuliene (lg). 

By die mens kan 5 verskillende klasse van immunoglobuliene onderskei word, naamlik IgG, IgA, IgM, IgD en IgE. Hoewel elke tipe sy eie kenmerkende struktuur besit, is daar baie belangrike eienskappe wat eie is aan die samestelling van al die immunoglobulienklasse. Die IgG-tipe is die algemeenste en tussen 75 en 80 % van alle Ig-proteïene behoort tot die klas. Die struktuur van IgG is ook baie volledig bestudeer. Die verbinding het 'n molekulêre gewig van ongeveer 150 000 en bestaan uit 2 identiese ligte aminosuurkettings (peptiede) met 'n molekulêre gewig van 23000 en 2 identiese swaar kettings met 'n molekulêre gewig van 53 000. Die kettings is aanmekaar gekoppel, waardeur 'n Y-vormige struktuur gevorm word. Die 2 boonste arms van die Y bestaan elk uit 'n kort ketting wat oor sy volle lengte aan ongeveer die helfte van een van die swaar kettings gekoppel is. Elke deel van die 2 swaar kettings wat nie aan die ligte ketting verbind is nie, is ook oor hulle volle lengte aanmekaar vasgeheg en dit maak deel uit van die been van die Y-struktuur. 

Hierdie besondere simmetriese struktuur is die sleutel tot die geheim van die manier waarop teenliggame werk. Die ligte en swaar kettings het elk ŉ veranderlike en 'n konstante gedeelte in hulle aminosuursamestelling. Die konstante gedeelte bepaal die eienskappe wat eie is aan alle IgG-molekules, terwyl die veranderlike gedeelte (ongeveer die helfte van die lengte van 'n ligte ketting) die groot spesifisiteit van die molekule bepaal. Die veranderlike dele van die swaar en Iigte kettings is gekoppel en maak in altwee gevalle die boonste gedeelte van die Y-struktuur uit. Dit is ook hier waar die binding van die teenliggaam aan die antigeniese determinant plaasvind. IgG is die belangrikste teenliggaam wat betrokke is by die bestyding van mikroörganismes soos virusse en bakterieë.

IgM het 'n soortgelyke funksie, maar dit is 'n veel groter molekule met 'n molekulêre gewig van ongeveer 900 000 en lyk baie soos 51gG-molekules wat aan die onderpunt van die Y-struktuur aanmekaar gekoppel is. As 'n liggaam met ŉ vreemde antigeen in aanraking kom, word daar eers IgM geproduseer. Hierdie IgM word later vervang of aangevul deur IgG of IgA. IgA kom hoofsaaklik in seroslymerige afskeidings voor en is betrokke by die beskerming van eksterne liggaamsdele. IgD se funksie is nog onbekend, terwyl lgE moontlik betrokke is by bepaalde allergiese reaksies, so as byvoorbeeld hooikoors en allergieë.

Teenliggame word geproduseer deur selle van die limfsisteem waartoe onder meer die limfkliere, die milt en timus, behoort. Die limfselle kan in 2 groepe ingedeel word, naamlik die timusafhanklike selle of T -selle (CT-limfosiete) of die B-selle (B-limfosiete). Dit is die B-selle wat die teenliggame produseer wat betrokke is by humorale immuniteit. Die selle word veral aangetref in die kors van die limfkliere waar hulle dig opmekaar gepak voorkom en follikels vorm. Wanneer die B-sel in aanraking kom met 'n antigeen, bind die antigeen hom aan ŉ immunoglobienreseptor op die oppervlakte. 

Die B-sel word hierdeur geaktiveer tot verdeling en ondergaan 'n aantal aanpassings waardeur 'n sogenaamde plasmasel gevorm word. Hierdie plasmaselle kan teenliggame van 'n enkel anti-geenspesifisiteit produseer in ŉ tempo van tussen 3 000 en 30 000 molekules per sel per sekonde. Wanneer 'n liggaam vir die eerste keer met 'n antigeen in aanraking kom, word hoofsaaklik IgM gevorm, maar na 'n paar weke word die IgM-sintese vervang deur die van IgG. By die tweede aanraking met dieselfde antigeen word die immuunreaksie baie versterk. Waarskynlik het daar na die eerste aanraking 'n soort immunologiese geheue ontstaan in die vorm van geheueselle wat in die bloedstroom bly sirkuleer en na herkenning van die antigeen direk met teenliggaamproduksie kan begin.

Hoe elimineer teenliggame vreemde antigene soos byvoorbeeld bakterieë of virusse wat die liggaam binnedring? Die eerste stap is dat die teenliggaam hom aan die antigeen, byvoorbeeld 'n bakteriële sel, bind. Een gevolg hiervan is dat die antigeen-teenliggaamkompleks hierdeur meer vatbaar gemaak kan word vir opname en vertering deur die sogenaamde opruimselle of fagosiete. 'n Tweede tipe reaksie het te doen met die binding van komplement, 'n hittelabiede groep proteïene wat in die bloed voorkom. Hierdie proteïene kan hulle aan ŉ antigeen-teenliggaam kom pleks bind en so 'n aantal ensieme aktiveer waardeur die lise van 'n antigeen, byvoorbeeld 'n bakteriële sel, bewerkstellig kan word. In die verband is IgM baie meer doeltreffend as IgG. 'n Derde manier waarop teenliggame werk, is deur 'n belangrike struktuurelement van die betrokke organisme te blokkeer. By virusse kan dit byvoorbeeld gebeur dat die teenliggaam die proteïenantigeen wat betrokke is by selabsorpsie sal blokkeer. Hierdeur word verhinder dat die virus kan groei en is die virus dus doeltreffend geneutraliseer.

Die T –sellimfosiete is betrokke by sellulêre immuniteit. Hierdie selle sirkuleer in die limfatiese weefsel en bevat net soos die 8-selle spesifieke reseptors op hulle oppervlak waaraan die antigene hulle kan bind. Die molekulêre aard van die reseptors is nag onbekend. Die T -selle word ook deur binding met die antigeen gestimuleer tot verdeling en differensiasie. Hierdie differensiasie lei tot 'n nageslag van verskillende tipes sogenaamde effektorselle. Een van hierdie tipes is die sitotoksiese selle ("killer cells") wat regstreeks betrokke is by die uitwissing van vreemde selle in die liggaam. 

Dit is hierdie selle wat 'n belangrike rol speel by die verwerping van oorgeplante organe. Omdat die sellulêre verdedigingsmeganisme baie vinniger reageer wanneer die liggaam vir 'n tweede keer met ŉ bepaalde antigeen in aanraking kom, sal 'n tweede oorgeplante orgaan dikwels nog vinniger verwerp word as die eerste. Sellulêre immuniteit speel ook ŉ bale belangrike rol in die verdedigingsmeganisme teen skimmels, virusse, bakterieë en ander mikroörganismes, asook by bepaalde allergiese reaksies. 

Daar is een tipe effektorsel wat 'n rol speel by humorale immuniteit deur die differensiasie in verdeling van B-selle te aktiveer wanneer die B-selle met 'n antigeen in aanraking kom. Die aard van die aktivering is egter nog onbekend.

Een van die belangrikste onlangse ontwikkelings in die immunologie is die ontdekking van 'n tegniek waardeur enkel monospesifieke teenliggame op groot skaal geproduseer kan word. Elke B-sel wat na binding met 'n antigeen gestimuleer word tot die vorming van teenliggaamproduserende selle, maak slegs een enkele tipe teenliggaam. As een antigeen 'n immuniteit uitlok waarin byvoorbeeld 20 verskillende teenliggaampies geproduseer word, dan word elke teenliggaamtipe deur ŉ afsonderlike B-sel gesintetiseer, Dit was nooit moontlik om sulke B-selle vir 'n lang tyd buite die liggaam aan die lewe te hou of te laat groei nie. In 1975 het Kohler en Milstein egter ‘n tegniek ontwikkel wat dit wel moontlik maak. 

Die metode berus daarop dat, na daging met 'n antigeen, die B-selle versmelt tot miëlomaselle. Hierdie miëlomaselle is teenliggaamproduserende plasmaselle wat kwaadaardig geword en maklik in ŉ laboratorium gebêre en gekweek kan word. Na die versmelting sal die hibriedselle (hibridomas) die immunoglobuliene van sowel die normale as die mieloma-ouerselle produseer. Die hibridomas is geneties stabiel en alle nageslagselle sal teenliggame van ŉ bepaalde spesifisiteit bly produseer. Die selle kan ook goed gebêre word en kan dus gebruik word as 'n deurlopende bron van groot hoeveelhede monospesifieke teenliggame. Die tegniek het reeds 'n groot invloed gehad op die immunologiese navorsing op virusse en ander infeksie-organismes. 

Dit word ook toegepas in die studie van tumorantigene sowel as oorplantingsantigene. Ook verskaf dit die beste manier om die struktuur en presiese samestelling van teenliggame te bestudeer. Ook op kliniese gebied kan monoklonale teenliggame potensieel met groot welslae toegepas word.

Die immunopatologie, dit wil sê die wetenskap van siektes wat met immunologiese prosesse in verband staan, het sedert die vyftigerjare baie vinnig ontwikkel. In die immunopatologie word antigene op grond van oorsprong onderskei. Antigene wat afkomstig is van ŉ individu uit 'n ander spesie, staan bekend as heteroloë of soortvreemde antigene. Antigene van ŉ ander individu in dieselfde spesie is homoloë of allogene antigene, terwyl antigene van dieselfde individu as outoloë antigene bekend staan.

Reaksies teen heteroloë antigene word allergiese reaksies genoem. Die bekendste is atopiese anafilakse, wat onder meer ter sprake is by asma en hooikoors. Sulke antigene kan afkomstig wees van bronne soos die velskilfers van diere, die stuifmeel van grasse, voedselbestanddele, medisyne, ensovoorts. 'n Eerste aanraking met so 'n antigeen lei tot sensitisasie van 'n aantal van die klein limfosiete en dit is slegs met die volgende blootstelling dat 'n sterk reaksie soos anafilakse uitgelok word. In hierdie reaksie bind die antigeen hom eers aan die immunoglobuliene IgE op die oppervlak van 'n mas-sel of ŉ basofiel-Ieukosiet ('n witbloedsel), wat in die slymvliese van die lugweë of oë voorkom. 

Hierna stel die selle sekere chemiese stowwe, soos onder meer histamien, serotonien en kinien vry, wat verantwoordelik is vir die allergiese siekteverskynsels. Immuunkomplekssiektes word veroorsaak deur 'n ander verskynsel, naamlik die presipitasie van 'n kompleks bestaande uit antigeen, teenliggaam en 'n aantal serumproteïene, wat komplement genoem word. Hierdie kompleks kan deur fagositose opgeneem en vernietig word. 

Dit gebeur egter dat daar tydens die opruimingsproses ensieme vrygestel word wat weefselbeskadiging tot gevolg kan hê. As daar 'n oormaat teenliggaam teenwoordig is, presipiteer die komplekse dadelik en bly die reaksie beperk tot die plek waar die antigeen die liggaam binnegedring het. Dit staan bekend as Arthus se verskynsel na aanleiding van Marice Arthus (1862-1945), wat in 1903 die reaksie kon aantoon na die onderhuidse inspuiting van konyne met soortvreemde antigene.

As die antigeen in oormaat is, word oplosbare komplekse gevorm wat oor die hele liggaam kan versprei en ŉ algemene siektebeeld tot gevolg kan hê. Hierdie verskynsel kan voorkom na 'n inspuiting met byvoorbeeld heteroloë serum. Na ongeveer 10 dae ontwikkel simptome van serumsiektes soos koors, limfkliervergroting en 'n vergrote milt. As die liggaam reeds vantevore met die vreemde serum in aanraking was, kan die reaksie baie ernstig wees. Heteroloë antigene kan ook ŉ sogenaamde vertraagde hipersensitiwiteitsreaksie uitlok. Die verskynsel openbaar hom gewoonlik een tot twee dae na aanraking met ŉ antigeen. 

Dit is 'n sel-bemiddelde reaksie waarin T -selle geaktiveer word tot seldeling en die vrystelling van sekere stowwe wat ander mononukleêre selle in die bloed aantrek sodat daar 'n sellulêre reaksie ontstaan. Die reaksies is hoofsaaklik beperk tot die vel. Voorbeelde van die verskynsel is kontakdermatitis en ander veluitslae wat veroorsaak word deur byvoorbeeld nikkel of chroom, asook 'n oorgevoeligheid vir bakteriële proteïene. Van laasgenoemde reaksie word gebruik gemaak by die diagnostiese velreaksie vir tuberkulose (Mantoux-toets).

Reaksies teen antigene van ander individue van dieselfde spesie (honoloë of allogene antigene) is van belang by bloedoortappings en oorplantings. Die teenwoordigheid van die antigene word erflik vasgelê. Bloedgroep-antigene is teenwoordig in rooi- en witbloedselle en in die bloedplaatjies. Wanneer die ontvanger van 'n bloedoortapping teenliggame besit teen 'n bloedgroep-antigeen van die donor, ontstaan 'n immunologiese reaksie wat tot 'n verhoogde afbraak van die rooibloedselle of bloedplaatjies aanleiding gee. 

Dit kan gepaard gaan met 'n heftige koors en anafilaktiese reaksie. Terwyl humorale immuniteit by bloedoortappings 'n rol kan speel, is daar by die oorplantingsreaksie sprake van sowel humorale as sellulêre reaksies. Die reaksies is gerig teen die antigene in die oorgeplante orgaan (die oorplantingsantigene). 'n Aantal dae of weke na die orgaanoorplanting dring geïmmuniseerde T -limfosiete die nuwe orgaan binne en veroorsaak uiteindelik die afsterwe van die orgaan. Die meganisme is dieselfde as die van die vertraagde hipersensitiwiteit. As daar in die bloed reeds teenliggame teen die oorplantingsantigene sirkuleer, kan 'n oombliklike verwerpingsreaksie plaasvind. 

Tot die oorplantingsantigene behoort die bloedgroep-antigene A en B asook die antigene van die HL-A-sisteem. Die HL-A-antigene kan baie varieer. By orgaanoorplantings word gepoog om te verseker dat die AB-groepe van die ontvanger en donor dieselfde is, terwyl die HL-A-antigene sover moontlik moet ooreenkom. 

Die liggaam reageer onder normale omstandighede nie teen sy eie, dit wil se outoloë, antigene nie. Daar kan egter as gevolg van byvoorbeeld ŉ virusinfeksie, medisyne of gewasse veranderings in die liggaamsproteïene plaasvind. Dan is dit moontlik dat die proteïene as vreemd beskou sal word en ŉ immunologiese reaksie sal uitlok. Die verskynsel word 'n outoïmmuun-reaksie genoem en gewoonlik is daar geen duidelike oorsaak bekend nie. Onder sulke idiopatiese outoïmmuun-siektes behoort onder meer siektes van die skildklier, die paratiroïedklier, maag, lewer en vel. 

Die reaksie is normaalweg sellulêr en die geïmmuniseerde T –selle veroorsaak 'n ontstekingsreaksie in die betrokke orgaan. Benewens die sellulêre reaksie word daar ook teenliggame geproduseer wat dikwels in die diagnose van die siekte gebruik word. 'n Aantal idiopatiese outoïm-muunsiektes kan verspreid oor die hele liggaam voorkom. Vroeër is die term kollageensiekte gebruik omdat die vernietiging van die kollageenbindweefsel dwarsdeur die liggaam een van die belangrikste kenmerke van die siekte is. 

Onder die kollageensiektes behoort onder meer rumatoïede artritis Cn soort kroniese rumatiek) en sistematiese lupus erythematosus (SLE), ŉ siekte wat gekenmerk word deur ŉ veluitslag. By altwee die outoïm-muunsiektes sirkuleer daar antigeen-teenliggaamkomplekse in die bloed wat uiteindelik in die weefsels van die liggaam presipiteer, waar dit tot ontsteking aanleiding gee. By rumatoïede artritis bestaan die kompleks uit 'n antigeen van endogene IgG, wat gekomplekseer is met 'n sirkulerende IgM-teenliggaam. 

Hierdie immuunkompleks presipiteer hoofsaaklik in die gewrigte, waar dit gewrigsontsteking veroorsaak. By SLE bestaan die immuunkompleks uit nukleïensure en anti-nukleïensuur-teenliggame sowel as komplement. Verskeie organe kan deur die siekte aangetas word. Een algemene kenmerk is 'n vlekagtige uitslag met 'n verhewe rooi rand op die gesig. In sy akute vorm kan dit inflammatoriese letsels van die hart, niere, ensovoorts veroorsaak. 

Die idiopatiese outoïmmuunsiektes kom meer dikwels by vroue voor en het 'n voorkeur vir bepaalde families. In die behandeling teen ongewenste immunologiese reaksies word daar van kortikosteroïede gebruik gemaak asook van immuunonderdrukkende middels soos asatiobrien en siklofosfamied. Om die sellulêre verwerpingsreaksie by hartoorplantings teen te werk, word antilimfosietserum gebruik.

Daar is verskeie versteurings wat 'n gebrekkige immuniteit tot gevolg het. Die aangebore versteurings is dikwels baie ernstig en noodlottig, veral as sowel die sellulêre as humorale immuniteit te kort skiet. 'n Gebrekkige humorale immuniteit kan ook in 'n later stadium opduik as gevolg van siektes wat met 'n groot verlies aan proteïene gepaard gaan, of in die laaste stadium van bepaalde vorme van kanker. Die gevolg is dikwels 'n noodlottige vatbaarheid vir infeksies. 

Soms vind daar 'n sterk vermeerdering plaas in die sintese van slegs een tipe immunoglobuliene. Omdat die oormatige sintese van sulke proteïene (para-proteïene) dikwels plaasvind ten koste van die sintese van ander immunoglobutiene, lei dit tot ŉ gebrekkige immuniteit. 'n Voorbeeld van die siekte is Waldenström se siekte, waarin IgM in oormaat geproduseer word. Dit kan ook voorkom dat die immunologiese gebrek by die produksie van T –selle geleë is. Dit veroorsaak 'n gebrekkige sellulêre immuunrespons met 'n verhoogde vatbaarheid vir virus en bakteriële intrasellulêre infeksies. Humorale vorme van immuungebrekkigheid kan soms bekamp word deur die toediening van immunoglobuliene. Daar is egter geen bekende terapie vir gebreke in sellulêre immuniteit nie. 

Immunologiese prosesse speel ook 'n rol by die groei van kwaadaardige gewasse. By baie menslike tumors kom daar spesifieke antigene op die selmembraan voor, waarteen 'n humorale en ŉ sellulêre immunologiese reaksie uitgelok kan word. Sulke reaksie kan belangrik wees vir die bekamping van nuwe kankergewasse. Oormatige groei van so ŉ kankergewas kan die gevolg wees van 'n gebrek in die immunologiese verdedigingsreaksie en 'n gebrekkige sellulêre immuniteit. 

'n Ander verklaring waarom kankerselle in baie gevalle nie immunologies in toom gehou kan word nie, is die verskynsel van toleransie vir bepaalde tumor-antigene. ŉ Soortgelyke toleransie kan by diere opgewek word. 'n Derde moontlikheid is as die tumorsel immunologies beskerm word deur antigeen-teenliggaam-komplekse wat om die sel saampak. Verskeie middels is uitgetoets vir hul vermoë om die liggaam se immunologiese weerbaarheid teen kankerselle te versterk. Een daarvan is BGG, ŉ entstof wat gebruik word vir inenting teen tuberkulose. Omdat hierdie entstof 'n groot toename in die aantal fagositiese selle meebring, kan dit onder sekere omstandighede 'n gunstige uitwerking op die liggaam se weerbaarheid teen tumorselle hê. Op die oomblik is die vooruitsigte vir die ontwikkeling van 'n baie doeltreffende kankerimmunoterapie nie baie belowend nie.

Tot in 1930 was daar baie min oor die immuunstelsel bekend. Wetenskaplikes het geweet dat die liggaam op infeksie en immunisasie reageer, maar selfs groot geeste soos Edward Jenner en Louis Pasteur het nie die werking van hul entstowwe verstaan nie.

Die eerste ontdekking van elemente van die immuunstelsel is in 1890 gemaak toe Emil von Behring en Kitasato Shibasoburo 'n teengif teen witseerkeel ontwikkel en in die proses teenliggame ontdek het. Min of meer dieselfde tyd het Elie Metchnikoff die fagosiete ontdek. Dit het aanleiding gegee tot die opbloei van nuwe kennis in hierdie veld.
Navorsers het byvoorbeeld gevind dat daar verskillende teenliggaam-molekules bestaan en dat een van hierdie molekules, wat immunoglobien E (IgE) genoem word, verband hou met allergieë.

Die hoofelemente van kliniese immunologie, naamlik allergieë, outo-immuniteit en oorplantingsimmuniteit, is binne 'n tydperk van twintig jaar ontdek, danksy nuwe kennis en vooruitgang op die gebied van selbiologie in die twintigste eeu. Elektronmikroskopie het navorsers in staat gestel om die fyn strukture van die sel visueel te ondersoek en die werking van selle te verstaan.

Terselfdertyd het genetiese navorsing gewys hoe die DNS die produksie van proteïene en ensieme reguleer – en op dié wyse het navorsers begin verstaan hoe die selle van die liggaam hulself teen infeksies en beserings beskerm.

Waar die woord immuniteit aan die begin van die eeu net verwys het na die manier waarop die liggaam weerstand bied teen 'n aanval deur parasiete of mikro-organismes, het navorsers nou begin besef dat immunologie en immuniteit in werklikheid 'n baie wyer veld dek en dat dit inderwaarheid al die meganismes behels wat die liggaam in sy geheel beskerm.
Dit het gelei tot die ontdekking van die sogenaamde sellulêre immuunstelsel, wat uit limfosiete bestaan. Dit het ook duidelik geword dat 'n hele verskeidenheid siektes veroorsaak word deur aangebore gebreke in sekere limfosiete.

Die eerste hartoorplantings in die laat 1960's, en gepaardgaande orgaanverwerping, het veral stukrag aan navorsing op die immuunstelsel verleen – en terselfdertyd 'n lekebelangstelling in immunologie aangewakker. Daar is gevind dat sekere siektes – wat bekend staan as outo-immuunsiektes – veroorsaak word wanneer die mens se immuunstelsel sy eie selle aanval. Voorbeelde van sulke siektes is rumatoïedartritis, veelvuldige sklerose en sekere vorme van diabetes.

Eritroblastose, oftewel Rh-siekte, is 'n ander bekende immuunsiekte. Dit kom voor in babas en veroorsaak kort vóór of net ná die geboorte geelsug, bloedarmoede, breinskade en sterftes. Danksy ons kennis van die immuunstelsel word Rh-siekte vandag teëgewerk met inspuitings wat teenliggaampies bevat teen die Rh-faktor.

Dit kan ook gebeur dat virusse 'n sel binnedring en in 'n sluimerende toestand in die sel bly voor dit jare later opvlam. Daar word vermoed dat dit die onderliggende oorsaak van sekere kankers kan wees. Verworwe immuniteitsgebreksindroom (Vigs) word veroorsaak deur 'n virus (MIV) wat na 'n lang periode van sluimering opvlam en die liggaam aanval.

Die normale immuunrespons kan in twee afdelings verdeel word:

Hierdie tipe van immuniteit word vertoon deur 'n wye verskeidenheid van plante en dierelewe en is meer algemeen van aard. Sodoende onderskei ons:

Hierdie gedeelte van die immuunrespons word grootliks hanteer deur limfosiete
Limfosiete word in die beenmurg (B limfosiete ) en in die timus (T limfosiete) produseer. Naiewe T limfosiete met 'n wye spektrum van antigeen herkenning word vrygelaat en in die sirkulasie versprei op soek na vreemde antigene.
Kieme word deur die gewone sellulêre prosesse verteer en hul antigene word dan blootgestel op die selwande aan die sirkulerende limfosiete. Afhangende van die bron van die antigeen (intra- of ekstraselluler) word sitotoksiese T-selle (CD8; "Killer T cell" in Engels) of T-helperselle (CD4; "Helper T cell" in Engels) nou geaktiveer
Sitotoksiese T-selle val besmette selle aan en vernietig hulle dan deur direkte sel bemiddelde immuniteit. Anders word die B selle geaktiveer na plasmaselle deur die T-helperselle om imuunglubuliene (Ig) te produseer wat dan aan die antigene bind en hulle so uitwis.
Na 'n aanvanklike infeksie bly daar genoeg B selle oor om met die volgende infeksie 'n sekondêre imuunrespons te inisieer wat gou ly tot herstel.



</doc>
<doc id="26042" url="https://af.wikipedia.org/wiki?curid=26042" title="Kerngeneeskunde">
Kerngeneeskunde

Kerngeneeskunde is 'n tak van geneeskunde wat die kerneienskappe van materie vir diagnose en terapie gebruik. Baie prosedures in kerngeneeskunde gebruik farmaseutiese middels wat met radionukliede gemerk is. In diagnose word radioaktiewe stowwe aan pasiënte toegedien en die straling wat uitgestraal word gemeet. Die meeste van die diagnostiese toetse behels die vorm van 'n beeld deur 'n gammakamera. Die proses staan ook as flikkergrafie of sintografie bekend. Ander diagnostiese toetse gebruik toetspenne om metings van liggaamsdele te bekom, of tellers vir die metings van monsters wat van 'n pasiënt afkomstig is. In terapie, word radionukliede toegedien om siektetoestande te behandel of vir pynverligting. Toediening van Jodium-131 word byvoorbeeld baie keer gebruik vir die behandeling van hipertireose (oormatige skildklierwerking) en skildklierkanker.

Sedert die ontdekking daarvan in 1896 deur Henri Bequerel, word radioaktiwiteit deur die meeste mense met agterdog bejeën en geassosieer met kernbomme en die nadelige effekte van bestraling. Wat dikwels uit die oog verloor word, is dat die vreedsame gebruik van radioaktiwiteit tot groot voordeel van die mensdom ingespan kan word.

Die Hongaarse chemikus, Charles de Hevesy, het gedurende die eerste helfte van die twintigste eeu ontdek dat radioaktiewe isotope (radionukliede) in die menslike liggaam as sogenaamde spoorders gebruik kan word om fisiologiese prosesse in die liggaam na te speur. Hierdie ontdekking, wat in 1934 aan De Hevesy die Nobel-prys besorg het, het aanleiding gegee tot die geboorte van die vakgebied Kerngeneeskunde.

Kerngeneeskunde is dié vertakking van die Geneeskunde waarin gebruik gemaak word van radionukliede vir die diagnose en, in 'n mindere mate, ook die behandeling van siektes. In teenstelling met radiologie (X-strale), wat hoofsaaklik gemoeid is met die bestudering van die struktuur van organe, toon kerngeneeskunde afwykings in orgaanfunksie aan.
Die ontwikkeling van kerngeneeskunde
Behalwe vir die ontdekking van radioaktiwiteit deur Henri Bequerel in 1896 was daar 'n aantal ander belangrike mylpale wat tot die ontwikkeling van die vakgebied gelei het, insluitend:

'n Verskeidenheid radionukliede word in moderne kerngeneeskunde vir diagnostiese toepassings gebruik. Hierdie radionukliede word óf deur 'n kernreaktor (soos dié van die Kernenergie-korporasie van Suid-Afrika by Pelindaba naby Pretoria) óf deur 'n partikelversneller (soos die siklotron by Faure in die Kaap) vervaardig.
Die radionuklied wat die algemeenste in kerngeneeskunde gebruik word, is tegnesium-99m (Tc-99m). Ander sluit in: jodium-123 (I-123), jodium-131 (I-131), gallium-67 (Ga-67), tallium-201 (Tl-201), kripton-81m (Kr-81m), xenon-133 (Xe-133) en indium-111 (In-111). Al hierdie radionukliede straal gedurende die radioaktiewe vervalproses gammastrale uit die kern uit.

Die onderliggende beginsel van kerngeneeskunde behels die toediening van 'n radionuklied aan 'n pasiënt om sodoende die opname daarvan in 'n spesifieke orgaan of organe waar te neem deur waarneming van die gammastrale wat deur die betrokke radionuklied vanuit die orgaan uitgestraal word. Die opname in die orgaan is gewoonlik verwant aan die funksie van die orgaan en 'n abnormale opname verteenwoordig 'n afwyking in die funksie van die betrokke orgaan.
Die eerste vereiste is dus dat die radionuklied by die orgaan waarin ons belangstel, gekry moet word. Om dit te bewerkstellig, moet die radionuklied gewoonlik aan 'n spesifieke nieradioaktiewe molekule gekoppel word, wat dit na die betrokke orgaan sal vervoer.
Hierdie verbinding van 'n radionuklied en 'n nieradioaktiewe stof word 'n radiofarmaseutikum genoem.
'n Groot verskeidenheid radiofarmaseutika is vandag beskikbaar, wat die bestudering van feitlik al die organe in die liggaam moontlik maak. So kan ons byvoorbeeld Tc-99m koppel aan 'n fosfaatkompleks soos metileendifosfonaat (MDP) wat beelding van die skelet moontlik maak.

Tc-99m, gekoppel aan klein albumien-mikrosfeertjies, stel ons in staat om die bloedvloei na die longe te bepaal. Indien ons die Tc-99m aan 'n imidodiasynsuur-verbinding koppel, stel dit ons in staat om die galuitskeidingsfunksie van lewerselle te beoordeel.
Ander radiofarmaseutika maak dit moontlik om stoornisse in nier-, bynier-, hart-, brein-, skildklier- en dermkanaalfunksie te diagnoseer. Sekere radiofarmaseutika, byvoorbeeld Ga-67- en Tc-99m-gemerkte witbloedselle, maak dit selfs moontlik om verskuilde kanker en infeksies op te spoor.
Die betrokke radiofarmaseutikum word gewoonlik deur 'n binneaarse inspuiting aan die pasiënt toegedien. Die hoeveelheid radioaktiwiteit word vooraf sorgvuldig afgemeet en slegs 'n baie geringe hoeveelheid word toegedien. Die stralingsdosis wat die pasiënt ontvang, is in feitlik alle gevalle net soveel of minder as wat met 'n gewone X-straal-ondersoek verkry word.
Die volgende stap is om die verspreiding van die radiofarmaseutikum in die betrokke orgaan waar te neem. Hiervoor word 'n instrument gebruik wat as 'n gammakamera bekend staan. Hierdie apparaat neem die gammastrale waar wat vanuit die orgaan uitgestraal word en verander dit in elektronpulse wat 'n X-straalfilm belig om sodoende 'n beeld te verskaf van die verspreiding van die radiofarmaseutikum in die orgaan. Hierdie beeld word 'n flikkergram genoem en die tegniek staan as flikkergrafie bekend.

Enkele diagnostiese gebruike van kerngeneeskunde sluit die volgende in (dit is geensins 'n volledige lys nie):

Kerngeneeskunde is maar een van vele moderne diagnostiese beeldingsmetodes. Die vraag kan met reg gevra word of daar vir elkeen hiervan 'n plek is en op watter basis besluit word welke ondersoekmetode die beste vir 'n spesifieke toestand is.
Die belangrikste verskil tussen kerngeneeskundige ondersoeke en die meeste radiologiese ondersoeke, insluitend gewone X-strale, rekenaartomografie (sogenaamde "CAT"-skanderings) en magnetiese resonansiebeelding (MRI), en ultraklank (sonar) lê opgesluit in die kerngeneeskunde se vermoë om stoornisse in orgaanfunksie eerder as struktuur waar te neem. In hierdie opsig verskaf kerngeneeskundige en radiologiese ondersoeke dikwels komplementêre inligting en mag beide nodig wees om die mees akkurate diagnose moontlik te maak.
'n Goeie voorbeeld is die diagnose van die hormoonproduserende gewas bekend as feochromositoom. Rekenaartomografie is 'n uitstekende tegniek om die gewas waar te neem en ook gedetailleerde anatomiese inligting daaroor te verskaf. Hierdie inligting is essensieel vir die chirurg in die beplanning van die operasie. Dit kan egter nie bevestig dat die tumor wel 'n hormoon produseer nie. Die kerngeneeskundige ondersoek vir feochromositoom berus egter juis op die gewas se vermoë om hormone te produseer en 'n positiewe flikkergram lewer bewys daarvan.
As algemene reël behoort geneeshere, wanneer hulle 'n pasiënt vir enige diagnostiese ondersoek verwys, hulself te vergewis van die mees koste-effektiewe gebruik van sulke toetse.
'n Goeie voorbeeld sou die diagnose van 'n stresfraktuur in 'n atleet wees. Gewone X-strale is gewoonlik nutteloos vir hierdie diagnose, maar omdat dit so goedkoop is, en soms wel die antwoord kan gee, word voorgestel dat dit altyd as eerste ondersoek uitgevoer word. Indien negatief, is die baie akkurate beenflikkergram die volgende voorkeurondersoek. MRI is net so akkuraat as die beenflikkergram vir die diagnose van 'n stresfraktuur, maar dit is veel duurder en behoort nooit die eerste ondersoek vir hierdie toestand te wees nie, maar gereserveer te word vir daardie uitsonderlike gevalle waar selfs die beenflikkergram negatief is.

Radionukliede kan ook gebruik word om 'n aantal goedaardige sowel as kwaadaardige toestande te behandel. Een van die mees algemene terapeutiese toepassings behels die mondelingse toediening van radioaktiewe jodium-131 (gewoonlik in kapsule-vorm) vir die behandeling van 'n ooraktiewe skildklier (hipertiroïdisme) – 'n baie koste-effektiewe en doeltreffende behandelingstrategie.
Verskeie kankergewasse kan behandel word met behulp van radiofarmaseutika, wat onder andere I-131 as radionuklied bevat. 'n Ander belangrike terapeutiese toepassing behels die behandeling van beenpyn in pasiënte met kankeruitsaaiings (metastases) na die skelet.

Die beoefening van die kerngeneeskunde is 'n ware spanpoging. Die lede van die span sluit in: geneeshere, radiograwe, geneeskundige fisici, radiofarmaseute en verpleegsters.
Kerngeneeskunde word deur die Professionele Raad vir Gesondheidsberoepe in Suid-Afrika erken as 'n aparte spesialiteitsrigting vir geneeshere. Radiograwe volg 'n driejaar-diploma of graadkursus, met moontlikhede vir nagraadse opleiding.
In Suid-Afrika bestaan die vakgebied reeds sedert die 1950's. Tans is daar Kerngeneeskunde-departemente by sewe van die Universiteitshospitale en by twee nie-akademiese hospitale. Daar is ook 'n groot aantal privaatpraktyke in die land wat kerngeneeskunde beoefen.


</doc>
<doc id="26047" url="https://af.wikipedia.org/wiki?curid=26047" title="Seelikkewaan">
Seelikkewaan

Die Seelikkewaan ("Amblyrhynchus cristatus") is 'n likkewaan wat die unieke eienskap onder moderne likkewane besit om onder water te kan oorleef en kos te soek. Die likkewane word slegs in die Galapagos-eilande gevind, maar het na al die eilande in die eilandgroep versprei. Hulle woon hoofsaaklik op die rotsagtige strande van Galapagos, maar kan soms ook in die moerasse en manglietstrande gevind word.

Tydens sy besoek aan die eilande, het Charles Darwin die likkewane se voorkoms walglik gevind, en die volgende oor hulle geskryf:

Seelikkewane is egter nie altyd swart nie: die jonger likkewane het 'n ligter dorsale streep en sommige van die volwassenes is grys, eerder as swart. Die rede vir die donker kleure is die spesie se behoefte om hitte so spoedig moontlik te absorbeer, ten einde die periode van letargie ná 'n tydperk in die water te verkort. Hulle eet amper uitsluitlik seewier, maar dit bevat egter meer sout as wat die reptiele nodig het. Seelikkewane het dus spesiale neuskliere waarmee hulle die oortollige sout kan uitnies terwyl hulle in die son lê en bak; gevolglik lyk hulle gesigte ook soms wit. Volwasse mannetjies se kleur verskil van seisoen tot seisoen. Tydens die paarseisoen is die mannetjies op die suidelike eilande die kleurvolste, met rooi en blougroen kleure. Die mannetjies op die eiland Santa Cruz is in hierdie seisoen baksteenrooi en swart, terwyl die mannetjies op Fernandina-eiland baksteenrooi en 'n dowwe groen is.

'n Ander verskil tussen die likkewane is hulle grote, wat verskil van eiland tot eiland. Die likkewane op Fernandina- en Isabela-eiland is die grootste likkewane wat in die Galapagos aangetref word. Die kleinste likkewane word op die Genovesa-eiland aangetref.

Volwasse mannetjies is omtrent 1,3 m, terwyl die wyfies aansienlik kleiner is, met 'n gemiddelde lengte van 0,6 m. Die mannetjies kan tot 1,5 kg weeg.

Seelikkewane is koudbloedig en kan dus slegs 'n beperkte tyd onder water spandeer, waar hulle hulle kos vandaan kry. Hoe dieper hulle duik, hoe kouer is die water en hoe korter is die tyd wat hulle onder die oppervlak kan spandeer (wanneer hulle al hulle liggaamshitte verloor, verstyf hulle spiere en kan hulle nie meer beweeg nie). Deur in die vlak water (tot 15 m diep) om die eiland te swem, kan hulle afsonderlike duike van tot 'n halfuur onderneem. Die meeste duike duur egter slegs 'n paar minute en dan in besonder vlak water (tot 5 m diep). Na die duike keer hulle terug na hulle gebied om in die son te bak en weer warm te word. Wanneer hulle koud is, kan die seelikkewaan nie effektief beweeg nie en is hy 'n maklike teiken vir hulle natuurlike vyande. Hulle word dus uiters aggressief vóór hulle opwarm: siende dat hulle nie in die periode kan weghardloop nie, sal hulle probeer om hulle aanvallers te byt. Die mannetjies word ook hoogs verdedigend tydens die broeiseisoen. Die mannetjies versamel groot groepe wyfies waarmee hulle sal paar, en beskerm die wyfies teen ander mannetjie-likkewane.



</doc>
<doc id="26056" url="https://af.wikipedia.org/wiki?curid=26056" title="Joubertina">
Joubertina

Joubertina is 'n dorp geleë in die Oos-Kaap, Suid-Afrika. 

Joubertina is 'n klein dorp wat geleë is in die hart van die Langkloof - een van die bekendste streke in die verbouing van appels, pere en ander sagtevrugte in Suid-Afrika. Dit is die hoofdorp van die Langkloof en is geleë tussen die Tsitsikammaberge en Kougaberge in die Suidoos-Kaap. Dit grens aan die Waboomsrivier aan die westekant en is in die hart van die Langkloof, 'n pragtige vallei van ongeveer 120 km in lengte. Die vallei strek van oos na wes parallel met die Plettenbergbaai kusstreek met ingangsroetes by die Potjiesberg, Uniondale aan die westekant en Kareedouw aan die oostekant.

Die bestaansrede vir die dorp is hoofsaaklik as gevolg van die vrugteboerderygemeenskap. Die dorpie is in 1907 gestig en het eers "Joubertville" geheet, waarna dit verander was na Joubertina, omdat die Spoorwegmaatskappye reeds 'n halte in die Karoo met dié naam, Joubertville, gehad het. Die dorp is vernoem na die predikant van Uniondale, waarvan die gemeente afgestig het. Hierdie dorpie het ontstaan, toe daar na heelwat vertoë en samesprekings, in 1907 van die gemeente Uniondale afgestig is. Aanvanklik is daar besluit om die nuwe gemeente na ds. W.A. Joubert, ’n voormalige predikant van Uniondale wat die Langkloof bedien het, te vernoem. Die naam is egter ’n paar keer verander weens besware deur onder meer die Departement van Vervoer, nl. Joubertsburg na Joubertsville en laastens na Joubertina.

Die dorp beskik oor 'n laer- en hoërskool, die Hoërskool McLachlan. Dié skool is gestig in 1912 en genoem na die eerste werklike skoolhoof, Jacobus du Toit McLachlan, die vader van die bekende koorleier en komponis Philip McLachlan. Die skool het altesaam sowat 300 leerders in die hoër- en laerskool. Die skool beskik oor 'n seuns- en meisieskoshuis, wat onderskeidelik Huis Badenhorst (seuns) en Huis Bester (meisies) heet. In die nabye omgewing en dorpies is daar ook 'n aantal laer- en plaasskole.

Die "vrugbare vallei" wat geleë is tussen die Tsitsikamma- en Kougaberge was 200 jaar voor die ontstaan van die twee dorpe (Joubertina en Kareedouw) reeds op die "landkaart". Daar word gesê dat ’n ekspedisieleier, ene Schrijver, waarskynlik dié vallei aan hom sy naam – Langkloof, gegee het.

Die Langkloofvallei was oorspronklik die tuiste van die Boesmans en hul rotstekeninge en rotsskuilings is steeds volop in die Kougaberge en Hoerree (wat "baie water" beteken). 'n Boesmanmummie is onlangs in die Kouga ontdek. Hul rotstekeninge wys dat daar eeue gelede troppe wilde esels, hartebeeste en olifante hier gedwaal het. Die eerste Europeërs het dié gebied in die laat 17de eeu binnegegaan en het die eerste Europeërs hul verskyning eers in die middel 18de eeu gemaak. Joubertina is aanvanklik gestig om te dien as 'n kerksentrum vir die Langkloofvallei.

Die Waboomsrivier wat wes van die dorp vloei, soos die Krakeel-, Louterwater- en Tweeriviere(n) ("Tweederiviere") in die Kougarivier in, op sy beurt weer 'n sytak van die Gamtoosrivier. Die Wabooms het al heelwat geskiedenis ervaar toe in 1802 'n Xhosamag uit die ooste 'n aanval op die Kolonie probeer maak het, maar deur die plaaslike kommando afgeweer is. Byna 'n eeu later het die Britte tydens die Tweede Vryheidsoorlog kamp op die walle van die rivier gemaak.

Bekende families van die Langkloof wat hier voorkom is Kritzinger (Misgund en Onderplaas), Oelofsen (Onderplaas, Hoerëe), Olivier (Twee Riviere), Gerber (Kouga), Ferreira (Kouga) en Strydom (Krakeelrivier). Die Kritzingers is oorspronklik van Duitsland; die Oelofsen`s van Noorwee; Oliviers van Frankryk; Gerbers van Duitsland (en Joodse afkoms); Ferreiras (Perreira) van Portugal (en Italië) en Strydoms (Strijdom) van Holland. Die Kritzingers van Tulpieskraal, destyds Onzer, is die stamfamilie vir al die Suidelike-Afrikaanse Kritzingers. Die voormalige Eerste Minister JG Strijdom was verwant aan die Krakeel Strydoms.

Die NG Kerk is 'n bekende baken in die dorp. Dit is gebou van klip uit die omgewing en bestaan al die houtwerk en banke uit geelhout wat met ossewaens vanaf die nabygeleë Knysna af oor die Tsitsikammaberge vervoer is. Die dorp beskik nie oor enige verkeersligte nie en het geen verkeersafdeling nie. Dit het slegs 'n polisiekantoor. Die dorpsentrum bevat algemene handelaars, klerewinkels, poskantoor, landdros, twee banke en 'n plaaslike museum.

Aanvanklik het die boerderybedrywighede uit kleinboere bestaan wat 'n bestaansekonomie gevoer het met die verbouing van groente en vrugte op klein skaal.

Later het die bekende smalspoor-stoomlokomotief (610 mm) in die Langkloof gekom en die appels en ander vrugte na Port Elizabeth, die naaste groot hawestad, vervoer. Gedurende die tagtigerjare is die gebruik van die smalspoortrein gestaak en is padvervoer gebruik. Daar is 'n enkele stoomlokomotief ter nagedagtenis aan 'n vervloë era as gedenkteken op die dorp opgerig. 

Weens die hoë onkoste van die verbouing van appels en ander sagtevrugte, het dit onmoontlik geword vir die kleinboere om 'n ekonomies vatbare bestaan te voer en moes sommige noodgedwonge hul plaaseiendom, wat in baie gevalle geslagte lank in dieselfde familie was, verkoop. 'n Aantal welvarende grootboere verbou sedert die einde van die vorige eeu appels en sagtevrugte in die Joubertina-omgewing, hoofsaaklik deur koöperasies.

Joubertina word omgrens deur die volgende dorpe: Krakeelrivier, Louterwater, Misgund en Haarlem, Avontuur en Uniondale in die weste en Tweeriviere, Kareedouw, Humansdorp en die stranddorp Jeffreysbaai in die ooste. 

Die naaste stede is George in die weste en Port Elizabeth in die ooste. Beide is ongeveer een en 'n halwe uur se reis per motor.

Die bekende roete R62 ("Route 62") loop deur Joubertina, wat heel gepas is vir toeriste op die R62 wynroete wat strek van Worcester deur Robertson, Montagu en Calitzdorp. Gastehuisverblyf met alle nodige geriewe is beskikbaar en is daar ook 'n karavaanpark buite die dorp.

Joubertina is bekend vir sy rustige atmosfeer en natuurskoon. Dit het sedert veral sedert 2003 gewild geword onder stedelinge wat 'n rustiger heenkome soek. Eiendomme is steeds relatief goedkoop in vergelyking met die res van Suid-Afrika.

Die distrik is 1 256 km groot. Behalwe appels word pere, perskes, appelkose en youngbessies ook verbou. Die bekende Kougastreek en Baviaanskloof Wildernisgebied is net 'n klipgooi weg en kan maklik per motor bereik word.



</doc>
<doc id="26057" url="https://af.wikipedia.org/wiki?curid=26057" title="Boekarest">
Boekarest

Boekarest (Roemeens: "București") is die hoofstad en industriële en kommersiële sentrum van Roemenië. Dit is in die suidooste van die land geleë by , aan die oewer van die Dâmboviţarivier. Dit het aanvanklik as die Dâmboviţa-sitadel bekend gestaan.

In vergelyking met ander Europese stede is Boekarest relatief jonk. Die vroegste verwysing na die stad dateer uit 1459. Sedertdien het die stad verskeie veranderinge ondergaan. Boekarest het in 1862 die hoofstad van Roemenië geword en geleidelik sy posisie in die middelpunt van Roemeense massamedia, kultuur en kuns verstewig. Die stad se eklektiese argitektuur verteenwoordig 'n mengsel van historiese, tussenoorlogse, Kommunistiese-era en moderne boustyle. In die tydperk tussen die twee Wêreldoorloë het die stad se elegante argitektuur en die gesofistikeerdheid van die plaaslike elite Boekrest die bynaam die "Parys van die Ooste" of "Klein Parys" ("Micul Paris") geëin. Hoewel baie geboue en distrikte in die geskiedkundige stadskern beskadig of vernietig is deur oorlog, aardbewings en eermalige president Nicolae Ceaușescu se program van sistematisering, het baie behoue gebly. In die laaste paar jaar het die stad 'n ekonomiese en kulturele voorspoedgolf beleef.

Volgens amptelike skattings het die eintlike Boekarest teen Januarie 2006 'n bevolking van 1 930 390 gehad. Die stedelike gebied strek verby die grens van die stad self en het 'n bevolking van 2,1 miljoen. As die satellietdorpe om die stedelike gebied ingesluit word, het die metropolitaanse gebied van Boekarest 'n bevolking van 2,6 miljoen mense. Boekarest is die sesde grootste stad in die Europese Unie volgens bevolking.


</doc>
<doc id="26058" url="https://af.wikipedia.org/wiki?curid=26058" title="Laserdrukker">
Laserdrukker

'n Laserdrukker is 'n algemene tipe rekenaardrukker wat vinnig hoë-kwaliteit teks- en grafiese drukwerk op gewone papier kan lewer. Laserdrukkers gebruik net soos fotostaatmasjiene 'n xerografiese drukproses maar verskil van analoë fotostaatmasjiene deurdat die beeld geskep word deur 'n laserstraal oor die drukker se fotoreseptor te skandeer.

Die gebruik van laserdrukkers het baie voordele bo ander soorte drukkers. Anders as by impakdrukkers is 'n laserdrukker se spoed veranderlik. Dit hang grootliks af van die hoeveelheid besonderhede wat vervat is in die grafiese beeld wat verwerk word. Die vinnigste modelle kan soveel as 200 monochroom bladsye per minuut lewer (d.w.s. 12 000 bladsye per uur). Die vinnigste kleurlaserdrukkers kan soveel as 100 bladsye per minuut lewer (oftewel 6 000 bladsye per uur). Hoë-snelheidslaserdrukkers word gebruik vir massapos van verpersoonlikte dokumente soos kredietkaart- en munisipale rekeninge en kompeteer goed met litografie in sommige kommersiële toepassings. (Die Xerox 9700 laser drukker, druk sowat 120 bladsye per minuut .)


</doc>
<doc id="26059" url="https://af.wikipedia.org/wiki?curid=26059" title="Dokumentbestuurstelsel">
Dokumentbestuurstelsel

'n Dokumentbestuurstelsel (DBS) is 'n rekenaarstelsel (of stel rekenaarprogramme) wat gebruik word om tred te hou van elektroniese dokumente en/of beeldmateriaal of papierdokumente. Die begrip oorvleuel ietwat met ander begrippe soos inhoudsbestuurstelsels en word dikwels beskou as 'n onderdeel van ondernemingsbestuurstelsels en hou ook verband met digitale batebestuur, dokumentskandering en werkvloeistelsels.

'n Dokumentbestuurstelsel sal tipies sommige of al die volgende kwessies aanspreek:

Aan die begin van die 1980's het 'n aantal handelaars begin om stelsels te ontwikkel om papiergebaseerde dokumente te bestuur. Aanvanklik is dit hoofsaaklik ontwerp om die skandering van dokumente, die stoor, indeksering en opsporing daarvan te vergemaklik maar het geleidelik gegroei om elektroniese dokumentasie, saamwerkgereedskap, sekuriteit- en ouditeringvermoëns in te sluit.

Dokumentbestuurstelsels verskaf tipies stoor-, weergawebeheer-, metadata-, sekuriteit- asook indeksering- en opsporingsvermoëns.

Metadata word tipies vir elke dokument gestoor. Metadata mag byvoorbeeld die datum waarop die dokument gestoor is insluit asook die identiteit van die gebruiker wat dit gestoor het. Die DBS kan ook outomaties metadata uit die dokument onttrek of die gebruiker vra om die metadata in te sleutel. Sommige stelsels gebruik ook programmatuur om karakters in geskandeerde dokumente te herken of onttrek teks uit elektroniese dokumente. Die gevolglike onttrekte teks kan gebruik word om gebruikers te help in die opspoor van dokumente deur die identifisering van moontlike sleutelwoorde of kan gebruik word om die volle teks te deursoek of kan net so gebruik word. Die onttrekte teks kan ook gestoor word as 'n deel van die metadata, saam met 'n beeld gestoor word of afsonderlik as 'n bron vir gebruik in 'n soektog na dokumentversamelings.

Baie dokumentbestuurstelsels poog om dokumentbestuur binne ander programmatuur in te bou, sodat gebruikers bestaande dokumente direk vanaf die bestuurstelsel se bergingsarea kan herwin, veranderinge kan maak en die veranderde dokument as 'n nuwe weergawe in die bergingsarea terug kan plaas, sonder om die program wat gebruik word te verlaat. Sodanige integrasie word dikwels aangetref in kantoorprogramsuites en e-pos of ander soortgelyke saamwerkprogrammatuur. Die integrasie maak dikwels gebruik van oop standaarde soos ODMA, LDAP, WebDAV en SOAP om integrasie met ander programmatuur in die hand te werk.

Beelde van papierdokumente wat ingelees is deur 'n aftaster (skandeerder) of multifunksie drukker word dikwels met behulp van optiese karakterherkenningprogramme omgeskakel na masjienleesbare teks. Sodanige programmatuur word dan soms ook geïntegreer in die bestuurstelselprogrammatuur.

Om tred te hou van elektroniese dokumente. Indeksering kan so eenvoudig wees soos die tredhou van 'n dokument deur die gebruik van unieke identifikasienommers; maar neem dikwels 'n meer komplekse vorm aan en maak voorsiening vir die klassifikasie van 'n dokument deur die dokument se metadata of selfs deur woordindekse wat uit die dokument se inhoud onttrek is. Indeksering is hoofsaaklik gemik op die herwinning van dokumente. 'n Kwessie van kritieke belang vir vinnige herwinning is die skep van 'n indekstopologie.

Die stoor van dokumente sluit dikwels die bestuur van daardie dokumente in; waar hulle gestoor word, vir hoe lank, migrasie van dokumente van een stoormedium na 'n ander en uiteindelike vernietiging.

Die opspoor en herwinning van dokumente wat gestoor is. Alhoewel die herwinning van 'n spesifieke dokument na 'n eenvoudige beginsel klink, kan die herwinning van dokumente in die elektroniese verband heel komplek en kragtig wees. Eenvoudige herwinning van indiwiduele dokumente kan ondersteun word deur die gebruiker toe te laat om 'n unieke identifikasienommer aan 'n dokument toe te ken en die stelsel dan toe te laat om die basiese indeks te gebruik om die dokument te herwin.

Meer buigsame herwinningstelsels laat gebruikers toe om gedeeltelike soekterme in te sleutel wat die dokument identifikasienommer en/of dele van die verwagte metadata kan insluit. Die resultaat sal tipies 'n lys dokumente lewer wat ooreenkom met die gebruiker se soekterme.

Dokumentsekuriteit is 'n belangrike onderdeel van baie dokumentbestuurstelselprogramme. Voldoeningsvereistes kan soms kompleks wees afhangende van die soort dokument. Die hantering van sekere mediese rekords word byvoorbeeld deur wetgewing beheer. Sommige dokumentbestuurstelsels het 'n toegangsbeheerstelsel ingebou wat 'n administrateur toelaat om toegang tot dokumente toe te ken na aanleiding van die soort dokument sodat slegs sekere mense of groepe mense toegang kan verkry.

Werkvloei is 'n ingewikkelde kwessie en sommige dokumentbestuurstelsels het 'n ingeboude werkvloeimodule om dit te vergemaklik. 'n Handmatige werkvloei vereis van die gebruiker om die dokument te besigtig en dan te besluit na wie dit gestuur moet word. Reëlgebaseerde werkvloei laat die administrateur toe om 'n reël the skep wat bepaal hoe 'n dokument deur 'n organisasie moet vloei: 'n faktuur kan byvoorbeeld deur 'n goedkeuringsproses gestuur word en dan na die departement gestuur word wat verantwoordelik is vir die betaal van rekeninge. Dinamiese reëls laat toe vir die skep van vertakkinge in die werkvloeiproses. 'n Eenvoudige voorbeeld sal wees waar 'n faktuurbedrag ingesleutel is wat laer is as 'n sekere voorafbepaalde bedrag, dat die faktuur 'n vereenvoudigde werkvloeiproses ondergaan op 'n verskillende roete deur die organisasie.

Samewerkingsmoontlikhede behoort 'n inherente eienskap van elektroniese dokumentbestuurstelsels te wees. Dokument moet herwin kan word deur 'n goedgekeurde gebruiker wat dan daarop kan werk. Toegang tot die dokument moet dan geweier word terwyl die gebruiker daaraan werk om te verseker dat meer as een gebruiker nie gelyktydige veranderinge op 'n dokument maak nie.

Weergawebeheer is 'n proses wat vereis dat dokumente in die bestuurstelsel in- en uitgeteken word, dit laat gebruikers toe om vorige weergawes te herwin en dan werk voort te sit vanaf 'n vertrekpunt van hul keuse. Weergawebeheer is nuttig vir dokumente wat mettertyd verander en opdatering vereis en waar dit soms nodig is om terug te keer na 'n vorige kopie.



</doc>
<doc id="26060" url="https://af.wikipedia.org/wiki?curid=26060" title="Oplosbaarheid">
Oplosbaarheid

Oplosbaarheid verwys na die vermoë van 'n stof om in 'n oplosmiddel op te los. Dit word gemeet in terme van die maksimum hoeveelheid opgeloste stof, opgelos in 'n oplosmiddel, by ewewig. So 'n oplossing is 'n versadigde oplossing. Sommige stowwe is oplosbaar in alle verhoudings met 'n gegewe oplosmiddel, soos etanol in water, hierdie eienskap is bekend as mengbaarheid.
Onder baie kondisies kan die ewewigs-oplosbaarheid oorskry word om 'n metastabiele oorversadigde oplossing te gee. Die oplosmiddel is gewoonlik 'n vloeistof, wat 'n suiwer stof of mengsel kan wees. Die spesie wat oplos, die opgeloste stof, kan 'n gas, 'n ander vloeistof, of 'n vaste stof wees. Oplosbaarheid wissel van oneindig oplosbaar, soos etanol in water, tot swak oplosbaar, soos silwerchloried in water. Die term onoplosbaar word dikwels gebruik vir swak oplosbare verbindings, terwyl daar streng gesproke baie min gevalle is waar absoluut geen materiaal oplos nie.


</doc>
<doc id="26078" url="https://af.wikipedia.org/wiki?curid=26078" title="Joga">
Joga

Joga (Sanskrit: "verbinding", "vereniging"), is 'n tegniek wat onder die Hindoes in Indië ontstaan het en wat daarop gemik is om "die siel uit die wêreld te bevry sodat dit met die Absolute of sy god een kan word". Hoewel joga 'n rigting in of skool van die Hindoe-godsdiens is, vorm dit deel van verskeie filosofieë. Verskeie soorte joga, waarin die klem op onderskeidelik filosofie, die magiese, mistiek, godsdiens af intellek gelê word, het gevolglik ontwikkel. AI die soorte joga het egter punte van ooreenstemming. In die Weste het die belangstelling in joga sedert 1965 toegeneem, maar die klem word hoofsaaklik net op liggaamsoefeninge en ontspanningstegnieke gelê. Transendentale meditasie (TM) het in die Weste ook taamlik byval gevind. Met die Sanskritterm joga word in die Hindoeïsme bedoel al die tegnieke en dissiplines wat die mens aanwend om tot moksa (verlossing, eenwording met die al) te kom. Omdat die Hindoes glo dat daar talle maniere van verlossing bestaan, het verskeie soorte joga ontstaan. By al die soorte word egter van die standpunt uitgegaan dat die mens eers vry kan word as hy hom deur middel van selfdissipline en insig van die ban de wat hom aan die wêreld bind, kan losmaak. Dit is belangrik om te doen of na te laat wat "normale" mense nie doen of nalaat nie, en andersom. Joga beteken dus in die eerste plek metodiese inspanning, 'n selfopgelegde juk, en dissipline. In die tweede plek, en veral in die mistiek, beteken joga vereniging van die jogi met sy wesenlike natuur, met die Absolute, of met sy god. Joga is op sigself nie 'n filosofie nie, maar 'n "losmaak"-metode wat in talle verlossingsfilosofieë gebruik word. So is daar byvoorbeeld Vedanta-joga, Boeddhistiese joga, djnana-joga, karma-joga, ensovoorts.

Uit prehistoriese bronne blyk dit dat joga so oud soos die Indiese beskawing self is. Die eerste beskrywings van jogagebruike kom egter eers in Oepanisjade (ou Indiese geskrifte) van die 5e eeu v.C. voor. Joga het eers in die Mahabharata-epos (omstreeks 1e eeu n.C.) en in verskeie jonger Oepanisjade in 'n godsdienstige rigting ontwikkel. Sedertdien het talle joga-leerboeke verskyn.

Patandzjali het omstreeks 500 n.C. 'n jogametode beskryf wat op die ateïstiese Samkhja-filosofie gegrond was. Omdat die metode so sistematies, duidelik en bondig was, is dit die Radzja-joga (koninklike joga) genoem, Hoewel die Samkhjafilosotie sedert die 7e eeu nie meer as 'n onafhanklike filosofie beoefen word nie, vorm dit tot vandag toe die basis vir klassieke joga. Patandzjali het 'n jogaweg in agt stappe beskryf wat ten doel gehad om die poeroesha, die siel, tot sy wesenlike natuur te laat terugkeer deur dit van die prakrti of materie los te maak. 

Patandzjali het joga beskryf as" ŉ manier om die normale werking van die gees tot stilstand te bring". Die jogi of beoefenaar van joga moet die agt stappe wat Patandzjali voorskryf, onafhanklik maar onder leiding van 'n bekwame afrigter (ghoeroe) volg. Die agt stappe is:

- jama, beteueling, deur middel van gedragsreëls, byvoorbeeld ahimsa (eerbied vir die lewe), wat ook vereis dat geen lewende wese doodgemaak mag word nie;

- nijama, nakoming van reëls met betrekking tot die versorging van die eie liggaam (reinheid, selfbeheersing), en die studie van godsdienstige letterkunde;

- asana, sittende liggaamshouding, waarvolgens die spiere en organe so geoefen word, dat hulle sonder inspanning funksioneer;

- pranajama, beheer oor die asemhaling: as die jogi sy asemhalings-ritme kan beheer, kan hy 'n bonormale bewussynstoestand bereik;

- pratjahara, die terugtrekking van die sintuie van hul objekte: die jogi verbreek alle kontak na "buite";

- dharana, waartydens ononderbroke op 'n tasbare of ontasbare objek gekonsentreer word om daarin op te gaan;

- dhjana, meditasie of oorpeinsing: die gees het nou tot rus gekom;

- samadhi of identifikasie: die jogi ervaar niks meer nie, hy "is" net; sy gees is nou besonder helder en sy siel volkome vry. Die pad na verlossing lê nou oop. 

Hoewel Patandzjali se joga-opvatting vir 'n god (Isjwara) voorsiening maak, het die god niks met die skepping en voortbestaan van die wêreld te doen nie, en kan hy ook nie dramaties in mense se lewens ingryp nie. Die Isjwara funksioneer slegs as 'n model-poeroesha, wat ander op die weg na verlossing steun.

Die vorm van joga is meer godsdienstig van aard as die klassieke joga. Die jogi vertrou homself in liefdevolle oorgawe (bhakti) toe aan die god van sy keuse. Die god help hom om in die samadhi volledig met hom een te word. Joga beteken hier "eenwording, vereniging". Bhaktijoga het veral onder die invloed van die Hindoeïstiese heilige boek, die Bhagawad Gita (5e eeu v.C.-2e eeu n.C.), tot 'n belangrike lewens- en verlossingsleer ontwikkel. 

Volgens die boek bereik die jogi danksy die godheid Krishna sy doel: die volmaakte eenheid van god en die menslike siel. Met Krishna in gedagte lê die gelowige die jogaweg af. Bhakti is vandag nog een van die gewildste uitinge van mistiek. Die Hare Krishna-beweging (die Internasionale Gemeenskap vir Krishna-bewussyn) van A,C. Bhaktivedanta Prabhoepada (1896- 1977) is 'n voorbeeld hiervan, Die Hare Krishna-beweging se hoofkwartier is in die Verenigde State van Amerika.

In die jogaweg, wat ook in die Bhagawad Gita verkondig word, moet die jogi sy plig vervul sonder om eiebelang voorop te stel. Die karma-jogi hoef nie van normale handelinge af te sien nie, maar hy moet nie oor die resultate van sy optrede begaan wees nie. Ondanks sy optrede word hy op die manier nie die samsare (eindelose kringloop) vasgevang nie.

Dit is die joga van kragsinspanning, waar die liggaam en die lewensenergie volkome met behulp van tegnieke beheer word. Beoefenaars van die joga glo dat daar 'n mistieke verband tussen die liggaamswerking en die kragte van die heelal bestaan, met die klem op die liggaam as enigste verlossingsinstrument. Liggaamlike ontwikkeling is nie 'n doel op sigself nie, maar slegs die eerste stap tot geestelike ontplooiing. Die belangrikste kenmerke van die joga is liggaamsreiniging (byvoorbeeld die asemhalingskanale met soutwater), liggaamshoudings (asanas) en asemhalingsbeheer. 

Joga is op sigself nie 'n filosofie nie, maar 'n metode wat by talle verlossingsfilosofieë gebruik word. Omdat een jogametode dikwels ook elemente van ander jogametodes bevat is 'n indeling taamlik kunsmatig. Die hatha-joga en prana-joga beklemtoon sekere aspekte van klassieke joga, terwyl sommige ŉ magiese inslag het, soos die japa-joga, wat ook mantra-joga heet (japa = "prewel", mantra = "formule"). Ander joga-vorme is meer mistiek van aard, soos die tantristiese laja-joga (laja = "versmelting"), terwyl sommige vorme weer meer godsdienstig is, byvoorbeeld bhakti en Krija-joga (krija = "om 'n god te dien deur daaglikse en getroue pligsvervulling"). Daar is ook intellektualistiese vorme van joga soos djnana-joga (djnana = "insig") of Vedanta-joga. Nie-Hindoeïstiese vorme is byvoorbeeld die Djainaïstiese joga en die agtvoudige pad wat Boeddha verkondig het. 

TM is 'n nuwe vorm van joga-meditasie wat aangepas is om in Westerse behoeftes te voorsien. Die metode het ontwikkel uit die oortuiging, wat op wetenskaplike bevindings gegrond is, dat die gees die bewussyn kan transendeer (oorskry, te bowe gaan) en na die onderbewuste kan beweeg. Dit is in der waarheid ŉ moderne aanpassing van Radzjajoga, waarin daar van die mantras gebruik gemaak word om met die Absolute een te word. (Mantras = "gedagtedraers".) 

Mantras is formules, dikwels net geluide, wat by inisiasie aan jogi gegee word. Deur die mantra voortdurend te herhaal, skakel hy alle steurende gedagtes uit. Omdat TM as 'n eenvoudige manier beskou word om 'n mens se fisieke en geestelike krag te verbeter, het dit gou in sowel die Weste as die Ooste gewild geword. Talle mense vind baat daarby omdat hulle hul konsentrasievermoë verbeter en leer ontspan. Na raming beoefen sowat 3 miljoen mense regoor die wêreld transendentale meditasie. Hoewel daar sekere Indiese en Hindoe-elemente, soos die mantras, in TM is, word dit nie aan 'n bepaalde godsdiens gekoppel nie.

Joga-oefeninge het 'n goeie uitwerking op talle kwale soos rug-, maag- en dermprobleme, longaandoeninge, oormassa, slaaploosheid, hoofpyn en gespannenheid, en op die algemene liggaamstoestand. Om hierdie rede word dit dikwels deur talle mense in talle lande sonder regstreekse godsdienstige bedoelinge beoefen. 

By joga-oefeninge word spiere gebruik wat normaalweg min of geen oefeninge kry nie. Terwyl gimnastiek op veral die spierstelsel gerig is, is daar by joga spesiale oefeninge vir die stimulering van die orgaanstelsels soos die asemhalingbloedsomloop- hormoon- en senustelsel. Die kopstand beïnvloed byvoorbeeld die werking van die brein as gevolg van die hoeveelheid suurstofryke bloed wat die brein bereik. 

In slegs enkele gevalle bestaan daar mediese besware teen joga-oefeninge, veral omdat dit weinig inspanning verg. Verskeie fisiologiese veranderinge in die liggaam vind tydens meditasie plaas (die asemhalingstempo neem byvoorbeeld af). Omdat TM 'n mens leer om te ontspan, meen baie hoëbloeddruk-Iyers dat die beoefening van die joga-vorm meebring dat hulle bloeddruk op die lang duur daal.



</doc>
