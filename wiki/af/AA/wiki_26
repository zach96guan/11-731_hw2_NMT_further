<doc id="26976" url="https://af.wikipedia.org/wiki?curid=26976" title="Cristina Fernández de Kirchner">
Cristina Fernández de Kirchner

Cristina Elisabet Fernández de Kirchner ([kɾisˈtina eˈlisaβet ferˈnandes ðe ˈkiɾʃneɾ], * 19 Februarie 1953 in La Plata), algemeen bekend as Cristina Kirchner of kortweg CFK, het tussen 10 Desember 2007 en 10 Desember 2015 as president van Argentinië gedien.

Cristina Kirchner, 'n boorling van La Plata in die provinsie Buenos Aires, is die weduwee van die vroeëre president Néstor Kirchner. Sy is die sewende Peronis en die eerste vrou wat as Argentynse staatshoof verkies is, asook die tweede vrou ná Isabel Martínez de Perón (1974–1976) wat hierdie amp beklee het. Kirchner is op 28 Oktober 2007 vir haar eerste ampstermyn verkies en vier jaar later vir 'n tweede termyn herverkies. Tydens haar politieke loopbaan is sy as afgevaardigde in die Argentynse parlement (een termyn) en as nasionale senator (drie ampstermyne vir die provinsies Santa Cruz en Buenos Aires) verkies.

Binne die breë spektrum van politieke strominge in die Peronistiese Party ("Partido Justicialista") word Cristina Fernández de Kirchner, net soos haar wyle man, by die nuwe linkses gereken. Argentynse politiek is, veral tydens Kirchner se tweede ampstermyn, deur toenemende polarisering en magskonsentrasie in hande van die president en haar seun Máximo (wat geen politieke amp beklee nie, maar as invloedryke raadgewer optree) gekenmerk.

Cristina Fernández is op 19 Februarie 1953 in Tolosa, 'n westelike voorstad van La Plata, die hoofstad van die provinsie Buenos Aires, as dogter van Eduardo Fernández (van Spaanse afkoms) en Ofelia Esther Wilhelm (van Wolga-Duitse afkoms) gebore. Ná voltooiing van haar laerskoolopleiding het sy twee jaar by die voormalige handelskool San Martín (tans Middelskool 31) en drie jaar by die Rooms-Katolieke meisiesskool Colegio Nuestra Señora de la Misericordia in La Plata skoolgegaan.

In die 1970's het sy aan die Universiteit van La Plata in regswetenskappe studeer. Hier het sy kennis gemaak met Néstor Kirchner, een van haar medestudente. Die paar het op 9 Maart 1975 getrou, en uit die huwelik is twee kinders gebore, Máximo (* 1977) en Florencia (* 1990). Die Kirchners was tydens die militêre bewind of "Proceso" tussen 1976 en 1983 as advokate in Río Gallegos, 'n stad in die uiterste suide van Argentinië, werksaam en het hul politieke loopbaan ná die demokratisering in 1983 begin.

Op 8 Oktober 2013 is Cristina Kirchner ná 'n ongeluk vir breinbloeding geopereer.

In haar studentejare het Cristina en Néstor Kirchner met die Peronistiese Jeugbeweging gesimpatiseer, maar was self nie polities aktief nie. Toe die verkose president Isabel Peron ná die militêre staatsgreep van 1976 gedeporteer is, het die Kirchners La Plata verlaat en hulle in Río Gallegos, Patagonië gevestig om daar as advokate te werk. Nadat haar eggenoot Néstor in 1987 tot burgemeester van Río Gallegos verkies is, het ook Cristina in die laat 1980's tot die politiek toegetree. Sy is in 1989 as afgevaardigde tot die provinsiale parlement van Santa Cruz verkies en het haar setel ook in die volgende verkiesing vier jaar later behou.

In 1995 is Cristina Kirchner as afgevaardigde van Santa Cruz tot die Argentynse Senaat verkies. Twee jaar later het sy setel in die Argentynse parlement, die Kamer van Afgevaardigdes, gewen, maar het in 2001 tot die Senaat teruggekeer. Cristina het haar man tydens sy suksesvolle presidensiële verkiesingsveldtog van 2003 ondersteun, alhoewel sy nooit saam met hom aan openbare politieke vergaderings deelgeneem het nie. In die eerste rondte van die verkiesing op 27 April 2003 het die vroeëre president Carlos Saúl Menem met 25 persent die hoogste persentasie van die uitgebragte stemme op hom verenig, maar het nogtans nie die nodige algehele meerderheid behaal nie.

Die tweede en finale rondte van die verkiesing, met Menem en Kirchner as enigste kandidate, is vir 18 Mei geskeduleer. Menem het egter besef dat hy 'n verpletterende neerlaag sou ly en hom as kandidaat onttrek. Sodoende is Kirchner outomaties met 22 persent van die uitgebragte stemme as Argentinië se nuwe president verkies – die laagste persentasie ooit in die geskiedenis van die land.

Gedurende haar man se ampstermyn het Cristina Kirchner as Argentinië se Eerste Dame gedien, 'n rol wat sy as rondreisende ambassadeur vir sy regering vervul het. Kirchner se strydende toespraakstyl het Argentynse politiek gepolariseer en sy word dikwels met Eva Perón vergelyk. Alhoewel sy die vergelyking meermale verwerp het, het sy later in onderhoud gesê dat sy met "die Evita met die hare in 'n bolla en die gebalde vuis voor 'n mikrofoon" identifiseer (die tipiese beeld van Eva Perón tydens toesprake), eerder as die "wonderbaarlike Eva" van haar ma se tyd, wat gekom het "om werk en die reg om te stem aan vroue te bring".

In die algemene verkiesing, wat in Oktober 2005 gehou is, was Cristina Kirchner haar party se hoofkandidaat vir die senatorsetel in die provinsie Buenos Aires. Ná 'n vurige verkiesingsveldtog teen Hilda González de Duhalde, die vrou van die vroeëre president Eduardo Duhalde, het sy dié setel met 45,77 persent van die uitgebragte stemme verower, teenoor González de Duhalde se 20,43 persent.

In die verkiesing op 28 Oktober 2007 het Cristina Kirchner 'n relatiewe meerderheid van meer as 44 persent van die uitgebragte stemme op haar verenig en die verkiesing sodoende met 'n voorsprong van sowat 20 persent bo Elisa Carrió reeds in die eerste rondte gewen. Volgens die Argentynse wette word 'n kandidaat al in die eerste rondte tot wenner verklaar sodra sy of hy of meer as 45 persent van die uitgebragte stemme op haar of hom verenig of meer as 40 persent van die stemme en tegelykertyd 'n voorsprong van meer as 10 persent bo die kandidaat in die tweede plek behaal.

Die verkiesingsuitslae was in geografiese opsig baie uiteenlopend. Cristina, wat as 'n boorling van Patagonië die bynaam "Pikkewyn" gekry het, het sowel in haar tuisprovinsie asook in die noorde van die land meer as 70 persent van die uitgebragte stemme op haar verenig en in sommige distrikte van die provinsies Salta en Santiago del Estero selfs sowat 95 persent behaal. Sy het egter in die drie grootste stede, Buenos Aires, Córdoba (waar sy 'n derde plek behaal het) en Rosario, verloor.

In haar eerste toespraak ná die verkiesing het Cristina Kirchner aangekondig dat die grondbeginsels waarop die beleid van haar eggenoot en voorganger Néstor Kirchner gebaseer was, ook die uitgangsbasis van haar eie beleid sal wees.

Ná haar ampsaanvaarding op 10 Desember 2007 het Kirchner die beleid van haar man voortgesit, veral ten opsigte van haar ekonomiese beleid wat voorsiening vir invoervervangende industrialisasie en (aanvanklik) beperkte proteksionistiese maatreëls gemaak het, en haar menseregtebeleid waarmee sy met die ondersoek van misdade, wat tydens die militêre bewind tussen 1976 en 1983 gepleeg is, voortgegaan het.

Haar eerste noemenswaardige politieke besluit was die aankondiging van 'n energieplan om die land se krag- en gastekorte te verlig. Dié plan het voorsiening gemaak vir die bou van nuwe kragsentrales en die kortstondige herinvoering van 'n somertyd vanaf die einde van 2007. Dit was egter beperk tot drie maande en is daarna weer afgeskaf. Daarnaas is 'n Departement vir Wetenskap, Tegnologie en Produktiewe innovasie in die lewe geroep.

'n Aankondiging van die minister van ekonomie, Martìn Lousteau, het op 11 Maart 2008 het die eerste regeringskrisis veroorsaak. Lousteau was van plan om teen die agtergrond van stygende wêreldmarkpryse vir sojabone en sonneblomprodukte ook die uitvoerbelasting vir hierdie landbougoedere per ministeriële verordening te verhoog. In sy dekreet, wat as "Resolución 125" bekend gestaan het, het die minister ook kennis van sy voorneme gegee om die uitvoerbelastingtariewe vir 'n groot verskeidenheid agrariese produkte aan die wêreldmarkprys te koppel. 'n Styging in die wêreldmarkprys vir 'n bepaalde produk sou sodoende 'n outomatiese verhoging van die uitvoerbelasting, wat daarop gehef word, beteken (sogenaamde "retenciones móviles").

Belangegroepe in die landbousektor het vir 'n onbepaalde staking en ander protesoptredes soos die aanbring van padblokkades gevra om die verordening te kelder. Kirchner het die uitvoerbelastingverhogings in 'n openbare verklaring op 25 Maart bevestig en aangekondig dat sy nie bereid was om aan die belangegroepe se eise in te gee nie. Die bevolking het die gevolge van die wydverspreide stakings op verskeie terreine begin voel. Die aanbod van landbouprodukte het verminder, terwyl kospryse die hoogte ingeskiet het.

Die regering het onder die druk geswig en die uitvoerbelastingverhogings vir klein en middelgroot ondernemings herroep deur reeds betaalde belasting terug te betaal. Onderhandelinge tussen die regering en agrariese belangegroepe is vervolgens in 'n ontspanne atmosfeer hervat, maar sonder enige sukses. Minister Lousteau het op 25 April bedank. Die belangegroepe het hul staking vanaf 24 Mei hervat.

Op 17 Junie het die regering 'n wetsontwerp by die parlement ingedien om die belastingverhogings deur die afgevaardigdes te laat legitimeer. In die Kongres is enkele hervormings ten gunste van klein produsente bygewerk. Die wetsontwerp is deur die Huis van Afgevaardigdes op 6 Julie met 'n klein meerderheid aanvaar en na die Senaat verwys. Hier was die stemming op 17 Julie gelykop, met 36 stemme aan elke kant. Die Senaatspresident en Visepresident van die Kirchner-regering, Julio Cobos, het derhalwe besluit om sy beslissende stem teen die wetsontwerp uit te bring.

Die regering het "Resolución 125" op die volgende dag uitgestel en uitvoerbelastingtariewe sodoende weer tot die oorspronklike vlak van 2007 verlaag. Die konflik tussen regering en landbou-belangegroepe is amptelik beëindig, alhoewel enkele verteenwoordigers die regering opgeroep het om hervormings ten gunste van klein en middelgroot produsente in te stel.

Gedurende die stryd met agrariese belangegroepe het Kirchner heelwat steun onder kiesers verloor. In meningspeilings, wat in 2008 en vroeg in 2009 gedoen is, is Kirchner se hantering van presidensië pligte deur minder as 25 persent van Argentiniërs goedgekeur. In haar ekonomiese beleid het nasionaliserings 'n sentrale rol gespeel. Nog voor die volgende verkiesings in 2009 is groot ondernemings soos die lugvaartmaatskappy "Aerolineas Argentinas", die vliegtuigvervaardiger "Fábrica Militar de Aviones" en privaat pensioenfondse ("AFJP"), wat deur president Carlos Menem se pensioenhervorming geskep is, genasionaliseer.

In die algemene verkiesings van 2009 het 'n deel van Kirchner se Peronistiese Party 'n politieke alliansie met die konserwatiewe party "Propuesta Republicana" aangegaan wat as "Unión-Pro" KIrchner se alliansie "Frente para la Victoria (FPV)" uitgedaag het. Alhoewel haar man Néstor Kirchner as die FPV se topkandidaat aangewys is, het die "Unión-Pro" sowel in die belangrike provinsie Buenos Aires asook in die hoofstad Buenos Aires 'n oorwinning behaal. Op nasionale vlak kon die "Acuerdo Civico y Social (ACyS)", 'n alliansie van die "Coalición Civica AR", die Radikale Burgerunie ("Unión Civica Radical, UCR") en die Sosialistiese Party ("Partido Socialista") egter nog meer stemme op hom verenig. Volgens 'n ontleding van die dagblad "Clarín" het die FPV saam met sy geallieerdes op nasionale vlak met 31,2 persent van die uitgebragte stemme as sterkste party uit die parlementsverkiesing getree, maar dié uitslag was byna gelykop met die "ACyS" se 30,7 persent. Die "Unión-Pro" het die derde plek behaal met 18,7 persent. Die "FPV" het sy algehele meerderheid van setels in die Kamer van Afgevaardigdes verloor.

In Oktober 2009 het die Kirchner-regering kindertoelaes vir behoeftiges ("Asignación Universal por Hijo") ingevoer wat aan ouers van kinders en tieners onder 18 jaar uitbetaal word mits hulle werkloos of in die informele sektor werksaam is en bewys lewer dat hul kind of kinders gereeld geënt word asook kleuterskool of skool toe gestuur word. Voor hierdie hervorming is kindertoelaes uitsluitlik aan ouers in die formele sektor met lae of gemiddelde lone uitbetaal. Die kindertoelaeprogram is oorspronklik in 'n wetsontwerp van Elisa Carrió, 'n opposisie-politikus, in 1997 voorgestel. Die meeste ondersoeke, wat oor dié program gedoen is, bevestig dat dit 'n positiewe bydrae lewer om armoede te verlig en gereelde skoolbywoning te bevorder (byvoorbeeld in 'n ondersoek wat deur die navorsingsinstituut "CONICET" in 2010 gedoen is. Net enkele kritici het die program se sukses in twyfel getrek of aan ander faktore toegeskryf.

Nog 'n gewilde regeringsinisiatief was die aankoop van televisieregte vir die wedstryde van Argentinië se eerste sokkerliga ("Primera División") deur die openbare uitsaaier "Canal 7". Hulle is vanaf Augustus 2009 onder die handelsmerk "Fútbol para todos" ("Sokker vir almal") gebeeldsaai.

Die jaarlikse inflasiekoers was in Argentinië selfs volgens amptelike statistieke van "INDEC", waarvan die akkuraatheid onder meer deur die Internasionale Monetêre Fonds (IMF) in twyfel getrek is, konstant bo 7 persent. Volgens privaat beramings is die werklike inflasiekoers sedert 2011 dubbel so hoog soos "INDEC" se berekeninge. So het produksiekoste vir Argentynse vervaardigers merkbaar gestyg. Om 'n tekort op die lopende rekening van die handelsbalans te vermy, het die staatssekretaris van handel, Guillermo Moreno, na proteksionistiese maatreëls teruggegryp. So is die uitreiking van invoerlisensies bemoeilik (sogenaamde "nie-outomatiese lisensies"). Hierdie handelsbeleid het in 2010 en 2011 tot diplomatieke geskille met Brasilië gelei wat aanvanklik nog besleg kon word.

Die Kirchner-regering se mediabeleid was eweneens omstrede. Argentinië se wetgewing oor elektroniese media, wat nog uit die tyd van die militêre bewind gedateer het, is in Oktober 2009 deur die nuwe "Wet oor diensverskaffing deur middel van oudiovisuele kommunikasie" aangepas nadat belangegroepe en sosiale bewegings al lank op wysigings aangedring het. Volgens die vroeëre wetgewing kon die regering sterk invloed op die uitreiking van uitsaailisensies uitoefen en is verenigings en ander nie-winsgewende regspersone toegang tot die mark ontsê.

Die nuwe wergewing het 'n deel van die radio-elektriese spektrum vir nie-winsgewende uitsaaiers gereserveer, maksimum-kwotas vir die markaandeel van enkele radio- en televisie-ondernemings asook minimum-kwotas vir Argentynse en ander plaaslike produksies vasgestel. Opposisiepolitici het kritiek op die nuwe wetgewing gelewer wat volgens hul beskouing daarop gemik was om die markaandeel en invloed van die regeringskritiese "Clarín"-groep te beperk.

Die nuwe wet het egter byval gevind by organisasies soos "Verslaggewers sonder grense", en Argentinië se posisie op die Wêreldindeks van Persvryheid het in 2009 heelwat verbeter. Dit is op die 47ste plek geranglys.

Op 27 Oktober 2010 is Kirchner se man Néstor aan hartversaking dood. Cristina Kircher het vervolgens by kiesers sterk in gewildheid toegeneem sodat sy voor die volgende presidentsverkiesing in 2011 weer as belowendste kandidaat beskou is. Sy het haar kandidaatskap nogtans eers op 22 Junie 2011 bevestig. Haar besluit om tot en met 2012 tydens byna alle openbare optredes swart rouklere te dra, het die belangstelling van Argentynse en internasionale media getrek.

Kort ná die presidensiële verkiesing – en kort voor die einde van Cristina Kirchner eerste ampstermyn – het die Argentynse regering valutabeheer om kapitaalvlug na die Amerikaanse dollar en ander buitelandse geldenhede, wat sedert 2011 'n ernstige vraagstuk geword het, te beperk.

Op 23 Oktober 2011 is Cristina Kirchner met 'n algehele meerderheid van 53% van die uitgebragte stemme vir 'n tweede ampstermyn herverkies. Op 10 Desember 2011 het sy haar ampseed afgelê. In die volgende maande is sowel valutabeheer als ook Argentinië se proteksionistiese maatreëls verskerp – 'n besluit wat in Maart 2012 felle kritiek van die IMF uitgelok het.

Die geskil oor die Falkland-eilande was in Februarie 2012 weer eens 'n bron van diplomatieke wrywing tussen Argentinië en die Verenigde Koninkryk. Nadat die Britse Vloot 'n oorlogskip na die eilandgroep gestuur het, het Kirchner aangekondig dat sy klagte teen die "militarisering" van die suidelike Atlantiese Oseaan by die Verenigde Nasies sal indien. Skepe, wat onder die vlag van die Falkland-eilande vaar, is verskeie kere toegang tot Argentynse en ander Latyn-Amerikaanse hawens geweier.

In April 2012 het Kirchner 'n wetsontwerp by die Argentynse Kongres ingedien om die olieontginningsmaatskappy "Yacimientos Petrolíferos Fiscales (YPF)", waarvan die meerderheid aandele sedert 1998 in besit van die Spaanse onderneming "Repsol" is, gedeeltelik te nasionaliseer. Dié stap het proteste van die Spaanse regering se kant uitgelok. Argentinië is vervolgens met handelsanksies gedreig. Die nasionalisering is nogtans vroeg in Mei 2012 met 'n groot meerderheid stemme deur die Kongres goedgekeur en vervolgens voltrek.

Honderdduisende Argentyne het in September en November 2012 met landwye betogings hul misnoeë oor korrupsieskandale, toenemende misdaad, stygende werkloosheidsyfers en die Kirchner-regering se onverskilligheid teenoor kritiek uitgespreek.

Onthullings oor 'n meeluister- en spioenasieskandaal het in 2013 betrekkinge met die Verenigde State versuur en skerp kritiek van president Kirchner uitgelok. Nadat verskeie Europese lande na bewering hul lugruim vir die Boliviaanse presidentsvliegtuig gesluit het en die straler herlei moes word (waarskynlik weens gerugte dat die Amerikaanse fluitjieblaser Edward Snowden aan boord was), het Kirchner vir 'n buitengewone sitting van die UNASUR-lidstate gevra om teen die Europese lande se optrede te protesteer.




</doc>
<doc id="26979" url="https://af.wikipedia.org/wiki?curid=26979" title="Stars">
Stars

Die Stars is 'n Kanadese indiepop-musiekgroep wat oorspronklik deur die sanger Torquil Campbell en die klawerbordspeler Chris Seligman in Toronto (Ontario, Kanada) gestig is. Die groep het hulle later in New York Stad en uiteindelik in Montreal gevestig.

Die Stars se musiek is as "beautiful, eloquent indie pop" beskryf wat deur 'n oorvloedige instrumentasie, ratse produksie en afmeng, verhalende lirieke en sagte, maar genuanseerde sang gekenmerk word. Die groep se musiekstyl het vanuit elektroniese popmusiek soos op die snit "Nightsongs" (wat op die etiket Le Grand Magistery vrygestel is) tot 'n meer rockgebaseerde instrumentasie op hulle laaste twee langspelers ontwikkel en weerspieël die invloed van die sanger en kitaarspeler Amy Millan en die basspeler Evan Cranley (wat voor die opname van die album "Heart" [Paper Bag Records] by die groep aangesluit het) en die tromspeler Pat McGee wat sedert die langspeler "Set Yourself on Fire" 'n lid van die Stars is.

Die Stars se eerste kommersiële sukses was die langspeler "Set Yourself on Fire" en die enkelsnit "Ageless Beauty" wat albei in 2004 vrygestel is.

Cranley en Campbell is daarnaas ook lede van die bekende indie-groep Broken Social Scene, wie se albums net soos dié van die Stars deur die onafhanklike Kanadese platemaatskappy Arts & Crafts in Toronto (Ontario) uitgegee word. Campbell is ook 'n akteur en het in televisieprogramme soos "Sex and the City" en "Law & Order" opgetree. Millan het in 2006 haar solo-album "Honey From the Tombs" vrygestel.

Verskeie liedjies van die Stars soos "The Vanishing", "Your Ex-Lover Is Dead" en "The Big Fight" is vir aflewerings van bekende televisieprogramme soos Fox Network se "The O.C." en CTV se "Degrassi: The Next Generation" gebruik. Die enkelsnit "Ageless Beauty" is daarnaas vir die promosie van VH1 se televisieprogram "So NoTORIous" ingespan.




</doc>
<doc id="26982" url="https://af.wikipedia.org/wiki?curid=26982" title="0 v.C.">
0 v.C.

Die jaar 0 v.C. is nie vir die Gregoriaanse kalender of vir sy voorganger, die Juliaanse kalender gedefinieer nie. Dit is egter vir die kalender ISO 8601:2004 en vir astronomiese jaarnumering gedefinieer, waar dit ooreenkom met die Gregoriaanse jaar 1 v.C. Die jaar 0 (sonder om te verwys na Christus) word ook opgeneem in Boeddhistiese en Hindoe-kalenders.

Dieselfde geld die jaar 0 na Christus.


</doc>
<doc id="26983" url="https://af.wikipedia.org/wiki?curid=26983" title="Pous Gelasius I">
Pous Gelasius I

Gelasius I was die 49ste pous van die Rooms-Katolieke Kerk.

Pous Gelasius I word gesien as die derde pous wat van Afrika afkomstig is. Hy is in Kabylie gebore. Op 1 Maart 492 volg hy Pous Felix III op en regeer tot sy dood op 19 November 496. Hy word opgevolg deur Pous Anastasius II. Die naam ‘Gelasius’ beteken 'die vrolike' in Grieks.

Die pontifikaat van Gelasius word gesien as 'n voortsetting van die bewind van Pous Felix III. Veral die stryd met die monofisiete duur voort. Gelasius skryf 'n boek "De duabus in Christo naturis" (oor die dualiteit van die natuur van Christus). In 'n brief aan keiser Anastasius I van die Oos-Romeinse Ryk stel hy die duidelik dat die kerklike gesag wat van God kom, hoër is as die wêreldlike gesag van die keiser. Hierdie stelling sal later bekend staan as die "Twee-magte-leer".

Tydens Gelasius se pontifiaat word die kanon van die Bybel vasgestel tydens 'n sinode in Rome in 494. Hierdie stelling word bevraagteken en die sinode het dalk nooit plaasgevind nie. Gelasius het baie geskrywe, daar het 42 briewe, 49 fragmente van briewe en 6 traktaatjies van hom bewaar gebly.

Pous Gelasius I word as heilige vereer in die Rooms-Katolieke Kerk. Sy feesdag is op 21 November, die dag van sy begrafnis.


Saamgestel en vertaal uit die , , en Wikipedia's.


</doc>
<doc id="26984" url="https://af.wikipedia.org/wiki?curid=26984" title="Ou Apostoliese Kerk">
Ou Apostoliese Kerk

Die Ou Apostoliese Kerk is 'n Christelike gemeenskap wat ontstaan het uit die Albury-beweging, wat in 1832 gelei het tot die ontstaan van die Katoliek Apostoliese Kerk, en later die Nuwe Apostoliese Kerk. Die Ou Apostoliese Kerk is deel van 'n groep kerke wat as Irvingisme bekendstaan en glad nie deel van die Protestante kerke nie.

Carl George Klibbe het die Nuwe Apostoliese Kerk in die 1889 in Suid-Afrika gevestig. Aanvanklik het hy gesukkel om 'n gemeente in Bellville en Worcester te vestig, maar was meer suksesvol in Southernwood, Oos-Londen, waar die eerste gemeente tot stand gekom het.

In 1892 is Klibbe deur H.F. Niemeyer in Australië verorden as die eerste apostel vir Afrika. Die eerste verseëlingsdiens het op 10 April 1904 in Woodstock plaasgevind.

Klibbe het hom van 1908 af meer van die Kerk in Duitsland vervreem en in 1913 is hy van sy amp onthef deur die hoofapostel Hermann Niehaus. Wilhelm Schlaphoff is in sy plek as apostel aangestel. 'n Skeuring het in die Suid-Afrikaanse tak van die kerk ontstaan met die Duitse tak. Hierdie skeuring het tot verwarring gelei en gevolglik is daar twee groepe in Suid-Afrika, wat bekend staan as die Nuwe Apostoliese Kerk. Die een groep is onafhanklik van die Duitse kerk onder leiding van Klibbe en die ander groep, wat nog steeds deel is van die Duitse kerk onder leiding van Apostel Schlaphoff is.

In 1915 het die Suid-Afrikaanse tak onafhanklikheid van die Duitse kerk verklaar.

In 1926 in 'n ooreenkoms met die volgelinge van Schlaphoff het Klibbe besluit om die naam "Ou Apostoliese Kerk" aan te neem.

Klibbe het in Mei 1931 gesterf en is deur Apostels E.F.W. Ninow, C.F.W. Ninow en W. Campbell opgevolg, wat hy voor sy dood aangewys as sy opvolgers het.

In Julie 2006 het drie Apostels van die Duitse kerk, Apostelamt Jesu Christi hulle kerk tesame met hulle volgelinge verlaat en die Duitse tak van die Ou Apostoliese Kerk gestig.

Die OAK het ongeveer 1,5 miljoen lidmate in Suid-Afrika alleen. Die OAK is ook gevestig in Namibië, Botswana, Zimbabwe, Zambië, Malawi, Mosambiek, Australië, Nieu-Seeland, VSA, Kanada, Verenigde Koninkryk, Nederland, België en Duitsland.


Die hoogste gesag van die Ou Apostoliese Kerk is 'n beheerliggaam, bekend as die Apostolaat, ook genoem die Konferensie van Apostels. Hierdie liggaam bestaan uit alle aktiewe en uitgetrede apostels. Alle aangeleenthede rakende die kerk, geestelik en temporaal, word deur hierdie liggaam beheer.

Die kerk is vir administratiewe doeleindes in verskeie distrikte opgedeel. Elke distrik bestaan uit een distrikshoofkantoor, wat gelei word deur van een tot soveel as vyf en meer apostels. Die distrikshoofkantoor is verantwoordelik vir die instandhouding en oprigting van sale en ander eiendom in die distrik. Die gesamentlike beheer van die distrik is die gesamentlike verantwoordelikheid van die apostels in die distrik. Elke distrik word administratief bestuur deur 'n distriksekretaris, wat verslag moet doen aan die distriksapostolaat.

Elke apostel is verantwoordelik vir 'n gebied wat bekend staan as 'n apostelskap. 'n Apostelskap bestaan uit tussen 12 en 15 lede en selfs meer opsienerskappe. Die apostel is verantwoordelik vir die geestelike welstand van die apostelskap. Die apostel is die enigste amp wat die sakrament van Heilige Verseëling kan bedien.

Die apostel word bygestaan in sy taak deur die Viervoudige Bediening bekend as die profete, evangeliste en opsieners (herders en leraars). 'n Opsiener word aangestel vir elke opsienerskap en word deur 'n profeet en evangelis bygestaan, wat al drie gesamentlik verantwoordelik is vir die opsienerskap se geestelike welstand. Gewoonlik word 'n profeet en evangelis aangestel vir elke twee opsienerskappe. Die Viervoudige Ampte (profeet, evangelis en opsiener) is gelyk in status en word vergelyk met die Rooms-Katolieke en Anglikaanse amp van Biskop.

Elke Opsienerskap bestaan uit drie tot ses Oudsteskappe uit. Aan die hoof van die Oudsteskap is die Oudste (Ouderling), wat ook genoem word die "Geneesheer in Israel" omdat hierdie amp handelinge (gebed tot genesing) kan doen. 'n Oudste kan verantwoordelik wees vir ses tot twaalf priesters. 'n Oudsteskap kan tot selfs uit twee gemeentes uit bestaan.

'n Priester is verantwoordelik vir 'n aantal gesinne se geestelike welstand en tree op as die herder in die gemeente. Sy verantwoordelikheid is 'n kombinasie van die amp van dominee en ouderling in die Gereformeerde Kerke. Die Priester het ook die bevoegdheid om die sakramente van Heilige Avondmaal (Nagmaal) en Heilige Doop te bedien.

Elke Priester word bygestaan deur 'n Onderdiaken. Die verantwoordelikheid van die Onderdiaken is om die gemeente te onderrig in die Bybel en om Bybelstudies te lei.

Daar is ook ander hulpkragte in die Ou Apostoliese Kerk soos koorleier, Sondagskool-onderwyser, sekretaris, toneelmeester en deurwag.

Vroue word glad nie verordineer in die amp nie, maar word wel toegelaat om te dien as hulpkragte.

Geen ampsdraers in die Kerk ontvang enige besoldiging nie, insluitend Apostels.

Die algemene sangbundel van die Ou Apostoliese Kerk was die "Evangelie Liedere" gewees. totdat dit later deur die kerk se eie "Sing Emmaneul" in die vroeë 1990's vervang is.

Die "Evangelie Liedere" word nog deur die kore gebruik, tesame met die "Alexander Hymns, "Sacred Songs and Solos" en "Sing Emmanuel".

Die kerk hou gereeld verskeie sangfeeste waarin lede aangemoedig word om deel te neem.

Die OAK se musiek styl is baie tradisioneel, soortgelyk aan die "Psalms en Gesange", waarvan sommige tesame met ander tradisionele en gewyde liedere in hulle sangbundel opgeneem is. 'n Spesiale uitgawe van die "Evangelie Liedere" was vir die OAK gedruk in Rooi met die OAK se naam in Goud op die buiteblad. Drie uitgawes van die "Sing Emanuel" is beskikbaar. Die rooi uitgawe word aan lede verkoop teen kosprys. 'n Swart uitgawe word in gemeentes gehou vir besoekers. 'n Koorbundel met 'n rooi omslag met die bladmusiek is ook beskikbaar. Die "Sing Emmanuel" is soos die "Evangelie Liedere" tweetalig (Afrikaans en Engels).

Kore en die gemeente word deur 'n orrel begelei, en in die meeste gevalle sing die kore sonder instrumentale begeleiding.

Musiek wat kenmerkend is aan die Pinkster en Charismatiese Bewegings word in die OAK beskou as onaanvaarbaar en uitspattig.

Tydens sangfeeste word individuele sangitems en veral van kinders aangemoedig.

Elke diensgeleentheid word geëindig deur 'n afsluitingslied, die "Glori Patri", wat as volg lui:

Spesiale geleenthede, soos Sangfeeste en Tonele word voor gebed gewoonlik beëindig deur die lied, "One is our Master", wat in die OAK omgangstaal bekendstaan as die "Apostoliese Volkslied".

Tonele vind een maal 'n maand plaas, op die vierde Sondag. Dit vervang gewoonlik die aanddiens. Dit is 'n morele spel waarin een of ander les geleer word, wat vir die OAK lid positiewe gevolge moet hê.

Getuienis aksies vind twee maal per week plaas, maar kan ook ongeorganiseerd plaasvind. Dit is wanneer OAK lede aktief die evangelie verkondig en lede werf.

Die OAK beskou homself as die enigste weg tot saligheid.

Die OAK het geen ekumeniese bande met ander kerkgenootskappe of organisasies nie, en verlang ook nie om sulke bande aan te knoop nie.

Die OAK het sedert die negentiger jare ekumeniese bande gehad met 'n Duitse kerk, Apostelamt Jesu Christi. Hierdie bande is in Julie 2006 verbreek toe van die AJC se lede onder leiding van drie AJC Apostels by die OAK aangesluit het.
Die OAK weier om by politieke debat betrokke te raak, en steun ook glad geen politieke partye of stelsels nie. Volgens die geloofsbelydenis van die OAK moet alle lidmate van die kerk die regering onderdanig wees, al gaan dit met benoudheid gepaard. Daar word van OAK-lidmate verwag om alle landswette te gehoorsaam.

Die OAK erken en gebruik die Goedgekeurde King James weergawe en die Afrikaanse Ou Vertaling (hersiene uitgawe).

Daar word glad nie geglo in die letterlike interpretasie van die Bybel nie. Die Bybel word geestelik of allegories vertolk. Dit is die geloof van die OAK dat die verhale in die Bybel nie werklike historiese gebeure is nie.

Die Bybel word ook gebruik as enigste gesag om lering te baseer. Die Bybel kan ook nie uit sy eie uit saligheid verskaf nie, maar kan die weg tot saligheid aandui.

Saligheid is uit die gesproke woord, wat volgens die OAK se geloof Jesus Christus is en nie die Bybel nie. Die Bybel kan ook nie die Kerk stig nie, slegs Jesus Christus kan, en die Skrifte getuig van Jesus Christus.

Die OAK erken drie sakramente: Die Heilige Doop, Heilige Avondmaal (Nagmaal) en Heilige Verseëling. Elke sakrament bestaan ook uit twee komponente. Dit is die Heilige komponent wat 'n handeling is wat in die gemeente voltrek word deur 'n ampsdraer van die kerk, en 'n Ware komponent wat die meer mistieke element is. Die Heilige komponent is die bevestiging dat die Ware komponent plaasvind, terwyl die Ware komponent 'n aksie is wat deur God gedoen is met die werking van die Heilige Gees.

Die Heilige Doop met water tot bekering. Die doop word aan alle nuwe bekeerlinge bedien, volwassenes en kinders. Dit geskied deur besprinkeling. Kinders kan glad nie uitgesluit word uit die doopbelofte nie omdat dit 'n afwassing van die natuurlike liggaam is nie, maar 'n proses waardeur die siel opgebou en gevoed word. Wanneer die doopbelofte aan 'n kind bedien word, onderneem die ouers as voogde van die siel om die kind deurlopend in die doopproses te onderwerp. Deur die deurlopende onderwerping in die doopproses groei die kind tot geestelike volwassenheid. In die OAK is die doopproses 'n aanhoudende proses wat begin met die Heilige Doop wat 'n simboliese handeling is. Dit word opgevolg met die Ware Doop wat 'n aanhoudende proses is, wat plaasvind deur die lerende woord en onderrig van die ouers of kerklike onderrig.

Die Heilige Doop word beskou as “…die proses waardeur God Sy kinders uit die nasies gaan haal en hulle uit al die lande bymekaar in hul land bring. Daar giet hy skoon water op hulle sodat hulle rein kan word van al die onreinhede en al die drekgode (verwys Esegiël 36 v 24-25). Hierdie proses is nodig sodat God ons 'n nuwe hart kan gee en 'n nuwe gees in ons binneste; en die hart van klip uit ons vlees kan wegneem en ons 'n hart van vlees kan gee. (verwys Esegiël 36 v 26)” 

Die Heilige Doop is ook 'n reinigingsproses van die waterbad van die woord waardeur bekering tot vergifnis plaasvind.

Die Heilige Doop mag deur enige gesalfde amp bedien word.

Die Heilige Avondmaal (Nagmaal) is 'n instelling waarin die instelling van hierdie sakrament deur Jesus Christus herdenk word. Die elemente betrokke by hierdie sakrament het ook simboliese betekenis wat ook oorgedra kan word na die Ware Avondmaal toe.

“Daar is twee bestanddele in die avondmaal, die liggaam en die bloed. Die liggaam wat vir ons gebreek is, is nie aards nie, maar hemels (verwys 1 Korintiërs 12 v 27 en Efese 5 v 30) en openbaar deur die kragte wat God as gawes aan die mense gegee het (verwys 1 Korintiërs 12 v 28 en Efese 4 v 4 en Efese 4 v 11- 13) in die Kerk van Jesus Christus. Die Nuwe Testament is die bloed van Jesus Christus en ons as bedienaars van die testament is die bekers. (Verwys 1 Korintiërs 11 v 25 en Mat 26 v 28). Dit is die bloed waarmee ons vir God gekoop is uit elke stam en taal en volk en nasie. (Open 5 v 9).” 

In die OAK dra die lidmaat wat die opoffering doen om iemand te bekeer, dieselfde littekens as Paulus en kan hy ook soos Paulus getuig “Ek dra die littekens van die Here Jesus in my liggaam”. Deur hierdie opoffering stort hy bloed en het daarom ook deur aan die Ware Avondmaal.

Die Heilige Avondmaal mag deur enige gesalfde amp bedien word.

Die Heilige Verseëling is die enigste sakrament wat net deur 'n Apostel bedien mag word. Hierdie sakrament word bedien aan alle nuwe lidmate; volwassenes en kinders. Hierdie sakrament word bedien deur die persoon met olie te salf en dan die hande op te lê. Daar word ook verwys na hierdie sakrament as die “Doop met die Heilige Gees en met vuur”.

Volgens die OAK is dit die “…waardeur ons almal deur een Gees gedoop word tot een liggaam, of ons Jode of Grieke is, slawe of vrymannne: almal van een Gees deurdronge. (Verwys 1 Kor. 12 v 13)” 

In die Heilige Verseëling word die ongeregtighede weggesluit en verseël in 'n bondeltjie. Deur middel van hierdie handeling word die lidmaat deur van die Liggaam van Christus, en ontvang hy ook die mag om vry uitdelers te wees van die spys van die ewige lewe. Die lidmaat ontvang die salwingsgees van opklaring.




</doc>
<doc id="26986" url="https://af.wikipedia.org/wiki?curid=26986" title="Pous Anastasius II">
Pous Anastasius II

Anastasius II was die 50ste pous van die Rooms-Katolieke Kerk.

Pous Anastasius II was 'n Romein, die seun van 'n ouderling met die naam Petrus. Op 24 November 496 volg hy Pous Gelasius I op en regeer tot sy dood op 19 November 498. Hy word opgevolg deur Pous Simmachus. 
Die naam ‘Anastasius ’ beteken 'die heropgestane'.

Pous Anastasius II het die swaar taak gehad om die kerkskeuring van Acacius van Konstantinopel op te los. Die skeuring het ontstaan deurdat Acacius en Pous Felix III 'n fundamenteel meningsverskil gehad het oor die monofisiete. Die pous was versoenend ten opsigte van die monofisiete en het hom die gramskap van die skrywer van die Liber Pontificalis op die hals gehaal. Dante het die pous in sy boek La Divina Comedia in die hel geplaas.

Pous Anastasius II is nie heilig verklaar nie.



Saamgestel en vertaal uit die , , en wikipedia.


</doc>
<doc id="26988" url="https://af.wikipedia.org/wiki?curid=26988" title="Fondue">
Fondue

Kaas-fondue word van gesmelte kaas en witwyn berei, terwyl styfsel as bindmidel dien. Die gereg word dikwels met 'n bietjie kirsch, knoffel en peper afgerond. Gewoonlik word die fondue in 'n spesiale keramiekpot, die "caquelon", oor 'n klein vuur, die "réchaud", warm gehou. Die deelnemers van die ete plaas klein stukkies brood of gekookte aartappels (Switsers-Duits "Gschwellti") op 'n lang vurk, steek dit in die gesmelte kaas en voer daarin kringvormige bewegings uit.

Die kaasmengsel speel 'n baie belangrike rol. In Switserland is veral die sogenaamde "moitié-moitié"-metode (Frans "half-half") gewild, waarby 'n helfte Vacherin- en 'n helfte Gruyère-kaas bygevoeg word om 'n romerige, helder fondue te kry. Liefhebbers van 'n meer pikante smaak vermeng Gruyère- en Appenzeller-kaas, Emmentaler of Ziger. Elke gewes en kaaswinkel het sy eie mengsel.

In Frankryk is die sogenaamde Fondue Savoyarde gewild, wat van drie kaassoorte - Emmentaler, Comté- en Beaufort-kaas - berei word.

Die stukkies brood word meestal van witbrood gesny - veral baguette of Franse stokbrood is baie geskik, terwyl baie vars brood nouliks by die gereg pas. Die stukkies brood moet liefs ook 'n stukkie kors bevat aangesien hulle dan beter op die vurk vasgehou kan word. In baie winkels is spesiale fonduebrood - plat, ingekerfde witbrood - beskikbaar.

Kitskos-fondue, wat regstreeks in die caquelon geplaas kan word, is eweneens te koop, maar word deur fynproewers gewoonlik geringgeskat.

Die smelt van kaas is 'n eeue-oue tradisie in Switserland en het sy oorsprong in die Alpe. Alpeboerdery was in die winter dikwels afgesny van die buitewêreld, en die enigste voedsel wat boeregesinne self kon produseer was brood en kaas. 'n Gereg soos kaasfondue was dus 'n onvermybare item op hulle spyskaart.

Volgens sommige oorlewerings, wat egter nie deur historiese dokumente gestaaf word nie, mog monnike tydens die vastyd geen vaste voedsel geniet nie. Met gesmelte kaas kon die monnike dus hul honger stil sonder om hul reëls te verbreek.

'n Ander verklaring vir die oorsprong van die gereg is die sogenaamde Kappelse Melksop - 'n gereg wat twee vyandelike Switserse leërs tydens die Eerste Kappelse Oorlog saam geniet het.

Nogtans bly die presiese oorsprong en herkoms van die gereg onduidelik. Sowel Switserland asook die Franse gewes Savoie, waar die Fondue Savoyarde as 'n tipiese plaaslike spesialiteit beskou word, maak aanspraak daarop dat hulle die gereg "uitgevind" het.

In Switserland het kaasfondue eers in die 1950's 'n nasionale gereg geword. Die gereg is destyds by die resepte van die Switserse weermag se amptelike kookboeke gevoeg, en soldate en dienspligtiges het die gereg by hul gesinne bekend gemaak. Die bereiding van 'n kaasfondue word derhalwe nog steeds meestal deur mans behartig. 

Die eerste kitskos-kaasfondue is in 1955 deur die Switserse maatskappy Zingg AG op die Switserse mark aangebied.


</doc>
<doc id="26990" url="https://af.wikipedia.org/wiki?curid=26990" title="Pritzker-prys">
Pritzker-prys

Die Pritzker-prys vir argitektuur (Engels: "Pritzker Architecture Prize") is die mees prestigieuse toekenning op die gebied van argitektuur en word deur die Amerikaanse Hyatt-stigting jaarliks aan 'n lewende argitek (of meerdere argitekte) toegeken wat met sy werk 'n beduidende bydrae tot die argitektoniese kuns en die menslike kultuur gelewer het.

Die prys is in 1979 deur Jay A. Pritzker (1922–1999), die stigter van die Hyatt-hotelgroep, en sy vrou Cindy in die lewe geroep en is ná sy afsterwe deur die Hyatt-stigting toegeken. Die toekenning geniet in die argitektuur dieselfde internasionale erkenning soos die Nobelprys op die gebied van die letterkunde, ekonomie en natuurwetenskappe en vestig die publiek se aandag op argitektuur as 'n belangrike kunsvorm wat 'n groot invloed op die maatskappy uitoefen.

Naas 'n argitek se bydrae tot die internasionale boukuns word ook die vernuwende gehalte en finesse van sy argitektoniese gedagte by die uitvoering van sy werk as 'n kriterium vir die prystoekenning in ag geneem. Daarnaas speel ook die manier waarop moderne boutegnologie by die werk ingespan is 'n belangrike rol.

Die wenner ontvang 'n prysgeld van VSA-$ 100 000 en 'n bronsmedalje, maar trek veral voordeel uit die internasionale erkenning as 'n meester-argitek en die belangstelling van bouontwikkelaars in sy vaardighede wat uit die prystoekenning voortspruit.




</doc>
<doc id="26994" url="https://af.wikipedia.org/wiki?curid=26994" title="Derbent">
Derbent

Derbent (Russies: Дербе́нт) is 'n stad in die deelrepubliek Dagestan in die Russiese Federasie. Dit het 'n bevolking van 120 470 (2014). Die stad is in 438 gestig deur die Sassaniede, 'n Persiese dinastie. Dit maak dit die oudste stad op die grondgebied van Rusland.

Derbent was lank deel van wat nou Iran (Persië) is. In 1805 is dit deur die Russe verower van die Iranse Kadjare-dinastie tydens die Eerste Russies-Iranse oorlog.

Derbent is bekend vir sy Middeleeuse verdedigingswerke wat sedert 2003 op die Wêrelderfenisgebiedslys van Unesco is.

Die stad word beskou as een van die mees multikultureles van Dagestan. Daar is Russies-Ortodokse kerke, Armeens-Apostoliese kerke, Georgies-Ortodokse kerke, sinagoges (van die Bergjode/Tatte) en Soennitiese en Sjiïtiese moskees.



</doc>
<doc id="27000" url="https://af.wikipedia.org/wiki?curid=27000" title="Pous Simmachus">
Pous Simmachus

Simmachus was die 51ste pous van die Rooms-Katolieke Kerk.

Pous Simmachus is op Sardinië gebore die seun van Fortunatus, omtrent in 450. Op 22 November 498 volg hy Pous Anastasius II op, maar die Bisantynse kerk verkies Teenpous Laurentius. Laurentius is gesteun deur Anastasius I en Simmachus deur die Gotiese koning Theodorik die Grote. Hy regeer tot sy dood op 19 Julie 514 en word begrawe in die Sint Pieterskerk. Hy word opgevolg deur Pous Hormisdas. Die naam ‘Simmachus’ beteken 'bondgenoot' in ou Grieks.

In 501 word Simmachus deur senator Festus beskuldig van onder andere buite-egtelike seks. 'n Sinode wat deur Theodorik bymekaar gebring is op 23 Oktober 502, ontneem Simmachus van al sy funksies, maar bepaal dat die pous nie veroordeel kan word nie. Dit lei tot kerkskeuring en Theodorik installeer Teenpous Laurentius in die Lateraanse paleis. Die skeuring duur vier jaar, totdat Theodorik sy steun aan Laurentius onttrek omdat Laurentius te veel pro-Bisantyns opgetree het.

Tydens sy pontifikaat steun Simmachus die Afrikaanse biskoppe in hulle stryd teen die Ariaanse Vandale. Ook die Noord-Italiaanse provinsies word deur hom beskerm teen aanvalle van barbare uit die noorde.

Simmachus het probeer om die datum vir Paasfees vas te stel op 25 Maart, maar dit het nie gewerk nie.

Simmachus word as heilige vereer in die Rooms-Katolieke Kerk. Sy feesdag is op 19 Julie.



Saamgestel en vertaal uit die , , en wikipedia.


</doc>
<doc id="27005" url="https://af.wikipedia.org/wiki?curid=27005" title="MPEG-1 Oudio Laag 3">
MPEG-1 Oudio Laag 3

MPEG-1 Oudio Laag 3 (MP3), (Engels: "MPEG-1 Audio Layer 3") is 'n lêerformat vir die verliesvrye oudiodatakompressie. MP3 gebruik die prinsiep waar slegs die gedeelte opgeneem en gestoor word wat die menslike oor kan hoor. Daardeur word 'n datakompressie moontlik, wat die oudiokwaliteit min of glad nie beïnvloed nie. Die formaat is 'n indirekte voorganger van AAC ("Advanced Audio Coding") (geslote/eiendomsreg) of Vorbis (vry/gratis) wat 'n beter kwaliteit en funksionaliteit oplewer.

In vergelyking met die data wat op 'n oudio CD gestoor is, gebruik 'n lêer wat in MP3 geënkodeer is om en by 10% van die stoorplek. (Dit geld vir kwaliteit wat 'n bergingsspoed ("sampling rate") van 128kbps bied.)

Die opneem van jou eie MP3 / mp3PRO musiek- en spraak-lêers is redelik maklik vandag.

Die kwaliteit is direk afhanklik van die "sampling rate" (bergingsspoed), die bisse wat gestoor word per sekonde. Hoe meer inligting per sekonde gestoor word hoe beter is die reproduseerbaarheid (reproduksie) van die klank.

Maak 'n reeks opnames met verskillende "sampling rates" en vergelyk die resulterende kwaliteit daarvan, voor jy begin om opnames op 'n grootskaal te maak. Jy sal dalk daarna uitvind dat die gewenste verhouding tussen stoorplek en kwaliteit beter gekies kon gewees het.

Die mees algemene standaard vir die MP3-formaat wat tans vir musiekopnames gebruik word is 128kbps.
(Dit bied die geskikste verhouding tussen kwaliteit en stoorplek en is goed om opnames vanaf oudio-CD of ander bronne te maak.) – Dit sal sowat 10% van die stoorplek van 'n CD-opname van die selfde lengte gebruik en dus dal 'n tien taal aan MP3-snitte op 'n CD-ROM gestoor kan word.
Indien hy 'n CD-speler in die kar het, waar die geraas in elke geval redelik hoog is, sal dit dalk goed wees om 'n laer kwaliteit teenoor langer speeltyd te oorweeg. Hiervoor sal jy die oudiomateriaal met 'n oplossing van laer as 128kbps (dalk 56kbps, 64kbps of 96 kbps) op te neem en die speelduur amper te kan verdubbel (by 64kbps – omdat dit 50% van 128kbps is).

Vir spraakopnames is dit moontlik om so laag as 56kbps te gaan om verlengde speeltyd te verkry en die stoorplek effektiev te benut. Om verder plak te bespaar kan pleks in Stereo ook in Mono opgeneem word, wat nog 'n 50% plekbesparing gee en slegs een kanaal opneem, pleks van twee (links en regs) – tensy die Stereo-Effek gewens of nodig is.

Indien jy beoog om 'n CD-speler vir die huis aan te skaf, gee eerder 'n paar Rand meer uit en koop een wat ook MP3's kan terugspeel, of nog beter, kyk vir 'n DVD-speler. Die meeste DVD-spelers vandag ondersteun al verskeie formate, soo: MP3 (en miskien al mp3PRO ?), WMA ens. Indien daar een is wat MPEG-4 / DivX / XviD kan terugspeel, sal dit goed wees vir hoë-kompressie video's, en word dit aanbeveel.




</doc>
<doc id="27006" url="https://af.wikipedia.org/wiki?curid=27006" title="MPEG-2 Oudio Laag 3">
MPEG-2 Oudio Laag 3

MPEG-2 Oudio Laag 3 (mp3PRO), (engels: "MPEG-2 Audio Layer 3") is die nuwe formaat, wat 'n konsekwente verdere ontwikkeling meegebring het en omtrent 50% dataspasie benodig vir dieselfde kwaliteit gehalte en terugkompatiebel is. Dit beteken dat mp3PRO lêers sonder probleme deur ouer produkte wat slegs die gewone (oorspronklike) MP3-formaat ondersteun teruggespeel kan word.

Indien 'n mp3PRO-lêer ook deur 'n mp3PRO afspeler teruggespeel word, sal dit die volle spektrum klank bied wat heelwat beter is as die MP3-standaard. Dit is ook 'n stroomformaat ("streaming format").

Thomson mp3PRO Opnemer/Speler mp3PRO-sone

Thomson mp3PRO Opnemer/Speler



</doc>
<doc id="27011" url="https://af.wikipedia.org/wiki?curid=27011" title="Johanna van Arkel">
Johanna van Arkel

Johanna van Arkel (Frans: "Jeanne d'Arc", [ʒanˈdaʁk]), (c. 1412 – 30 Mei 1431) was 'n 15de-eeuse volksheldin van Frankryk. Sy is van kettery aangekla en tereggestel toe sy slegs 19 jaar oud was. Die veroordeling is 24 jaar later deur die pous herroep en sy is onskuldig bevind en tot martelaar verklaar. Sy is in 1909 salig verklaar en in 1920 tot heilige verklaar.

Johanna het beweer dat sy visioene van God gehad het waarin sy aangesê is om haar land van Engelse oorheersing te bevry laat in die Honderdjarige Oorlog. Die ongekroonde Koning Karel VII het haar ná die beleg by Orléans (wat van 1428 tot 1429 geduur het) gestuur as deel van 'n sending om die stad te bevry. Sy het bekendheid verwerf toe sy die minagtende houding van die ervare bevelvoerders oorkom het en die beleg in slegs nege dae opgehef het. Verskeie ander snelle oorwinnings het gelei tot Karel VII se kroning by Reims, wat die dispuut om die troonopvolging besleg het.

Die hernude Franse selfvertroue het Johanna se eie vlugtige loopbaan oorleef. Sy het geweier om die slagveld te verlaat toe sy gewond is tydens 'n poging om Parys in die herfs van 1429 terug te neem. Sy is gekniehalter deur hof-intriges en het van toe af slegs kleiner kompanies gelei; sy is gevange geneem in 'n skermutseling naby Compiègne die volgende lente (in 1430). 'n Polities gemotiveerde verhoor het haar aan kettery skuldig bevind. Die Engelse regent, Jan van Lancaster, 1ste Hertog van Bedford, het haar in Rouen op die brandstapel laat verbrand. Sy was 'n heldin van haar land vandat sy 17 jaar oud was en het gesterf toe sy slegs 19 jaar oud was. Sowat 24 jaar later het Pous Callixtus III die saak heropen en in 'n nuwe bevinding die oorspronklike veroordeling omgekeer op 7 Julie 1456. Haar vroomheid tot aan die einde het die hof tydens haar herverhoring beïndruk. Pous Benedictus XV het haar op 16 Mei 1920 heilig verklaar.

Sy het 'n belangrike figuur in Westerse kultuur en die res van die wêreld geword. Van Napoleon tot vandag het Franse politici van alle oortuigings haar nagedagtenis opgeroep. Belangrike skrywers en komponiste wat werke oor haar geskep het sluit Shakespeare, Voltaire, Schiller, Verdi, Tsjaikowski, Twain, Shaw, Brecht, Anderson, Honegger, Cohen en Anouilh in. Afbeeldings van haar duur voort in rolprente, televisie, sang en selfs videospeletjies.

Die Honderdjarige Oorlog het in 1337 begin as 'n opvolgingsdispuut tot die Franse troon met tussenposes van relatiewe vrede. Byna al die gevegte het in Frankryk plaasgevind en die Engelse het daarop gefokus om verwoesting te saai; hulle het Franse vestigings verbrand en geplunder om die produktiwiteit van gebiede te verminder en so die ekonomie platgeslaan. Die Franse bevolking het nog nie van die Swart Dood van die vorige eeu herstel nie en die land se handelaars is afgesny van buitelandse markte. Teen die begin van haar loopbaan het die Engelse hulle doelwit van 'n dubbele monargie onder Engelse beheer bewerkstellig en het die Franse leër vir 'n generasie lank reeds nie een belangrike oorwinning kon behaal nie.

Karel VI, die Franse koning wat geheers het teen Johanna se dood, het episodiese aanvalle van waansin ervaar en was baie keer nie daartoe in staat om effektief te regeer nie. Die koning se broer, Hertog Lodewyk van Orléans, en die koning se neef, Jan sonder Vrees, Hertog van Boergondië, het oor die regentskap van Frankryk en voogdyskap oor die koninklike kinders gestry. Die dispuut het verval tot aantygings van 'n buite-egtelike verhouding met Koningin Isabella van Beiere en die ontvoering van die koninklike kroos. Die saak se klimaks is bereik toe die Hertog van Boergondië in 1407 die teregstelling van die Hertog van Orléans beveel het.

Die faksies wat aan die twee vroue getrou was het bekend geword as die "Armagnacs" en die Boergondiërs. Die Engelse koning, Hendrik V, het die geleentheid wat die woelinge geskep het gebruik om Frankryk binne te val en in 1415 het hy 'n dramatiese oorwinning by die Slag van Agincourt behaal en noordelike Franse stede ingeneem. Die toekomstige Franse koning, Karel VII, het die titel "Dauphin" (kroonprins, uitgespreek "do-fen") op veertienjarige ouderdom aangeneem nadat al vier sy ouer broers dood was. Sy eerste beduidende amptelike daad was om 'n vredesverdrag met Boergondië te sluit in 1419. Dit het rampspoedig geëindig toe Armagnac-partisane Jan sonder Vrees vermoor het tydens 'n vergadering onder Karel se beskermingswaarborg. Die nuwe Hertog van Boergondië, Filip die Goeie het Karel blameer en in 'n alliansie met die Engelse getree. Die alliansie het tot die oorwinning van groot dele van Frankryk gelei.

In 1436 het Koningin Isabella van Beiere die Verdrag van Troyes onderteken wat die Franse koninklike opvolging aan Hendrik V en sy erfgename toegeken het in voorkeur tot haar seun Karel. Die reëling het gerugte oor haar veronderstelde verhouding met die ontslape Hertog van Orléans laat opvlam en van vooraf vermoedens laat ontstaan dat die dauphin 'n koninklike buite-egtelike kind was eerder as die seun van die koning. Hendrik V en Karel VI het binne twee maande van mekaar gesterf in 1410 wat die kind, Hendrik VI van Engeland, as die nominale monarg van beide koninkryke gelaat het. Hendrik V se broer Jan van Lancaster, 1ste Hertog van Bedford, het as regent opgetree.

Teen die begin van 1484 was byna die hele noordelike Frankryk en sommige dele van die suidweste onder buitelandse beheer. Die Engelse het oor Parys geheers, terwyl die Boergondiërs Reims beheer het. Laasgenoemde stad was belangrik as die plek waar Franse kroning- en wydingsplegtighede tradisioneel plaasgevind het, veral aangesien nie een van die aanspraakmakers tot die troon nog gekroon is nie. Die Engelse het Orléans, wat die enigste oorblywende lojale stad noord van die Loire was, beleër. Die stad se strategiese ligging langs die rivier het dit 'n hindernis gemaak in enige poging om die res van die Franse hartland in te val. Die lot van Orléans het dus die toekoms van die hele koninkryk bepaal. Niemand was optimisties dat die stad die beleëring lank sou kan weerstaan nie.

Johanna van Arkel is aan Jacques d'Arc en Isabelle Romée gebore in Domrémy, 'n dorpie wat toe in die Hertogdom van Bar was (en wat later tot die Lorraine-provinsie geannekseer is en herdoop is na Domrémy-la-Pucelle). Haar ouers het ongeveer 50 acres (0,2 vierkante kilometer) grond besit en haar vader het sy boerderywerk aangevul met 'n kleiner posisie as dorpsamptenaar, belas met die insamel van belasting en diening as hoof van die plaaslike wag. Hulle het in 'n afgeleë gedeelte van die noordoostelike gebied gewoon wat lojaal tot die Franse kroon gebly het, ondanks die feit dat dit omring was deur Boergondiese gebiede. Verskeie strooptogte het gedurende Johanna se kinderdae plaasgevind en by een geleentheid is haar dorpie aan die brand gesteek.

Johanna was volgens oorlewering omtrent 19 tydens haar verhoor en is dus in ongeveer 1412 gebore. Sy het later getuig dat sy haar eerste visioen in ongeveer 1424 gehad het toe sy 7-jaar oud was. Sommige bronne sê weer dat dit later gebeur het toe sy 12-jaar oud was en alleen in 'n veld was waar sy stemme gehoor het. Sy het op een geleentheid gesê dat sy gehuil het toe die stemme weggegaan het omdat dit so mooi was. Sy het berig dat die aartsengel Migael, Sint Catharina van Alexandrië en Sint Margaretha haar aangesê het om die Engelse te verdryf en die dauphin na Reims te bring om gekroon te word.

Op 16-jarige ouderdom het sy 'n familielid, Durand Lassois, gevra om haar na die nabygeleë Vaucouleurs te neem waar sy die bevelvoerder van die garnisoen, Graaf Robert de Baudricourt, om toestemming gevra het om die koninklike Franse hof by Chinon te besoek. Baudricourt se sarkastiese reaksie het haar nie afgeskrik nie. Sy het die volgende Januarie teruggekeer en die ondersteuning van twee vername mans bekom: Jean de Metz en Bertrand de Poulengy. Met hulle ondersteuning het sy 'n tweede onderhoud bewerkstellig waar sy 'n merkwaardige voorspelling oor 'n militêre ommekeer naby Orléans gemaak het.

Robert de Baudricourt het haar 'n geleide toegestaan om Chinon te besoek nadat nuus van die front ontvang is wat haar voorspelling bevestig het. Sy het die reis deur vyandige Boergondiese grondgebied in 'n manlike vermomming onderneem. Met haar aankoms by die koninklike hof het sy Karel VII tydens 'n private vergadering beïndruk. Hy het agtergrondondersoeke en 'n teologiese eksamen by Poitiers ('n dorp in sentraal-Frankryk) beveel om haar moraliteit te bevestig. Op daardie stadium het Karel se skoonmoeder, Jolanda van Aragon, 'n ontsettingsveldtog na Orléans gefinansier. Johanna het versoek om saam met die leër te reis en die toerusting van 'n ridder te dra. Sy was afhanklik van geskenkte pantser, 'n perd, swaard, banier, en gevolg. Volgens oorlewering was haar pantser wit.

Geskiedkundige Stephen W. Richey verduidelik haar aantrekking as die enigste bron van hoop vir 'n regering wat na aan ineenstorting was as volg:

Sy het op 29 April 1429 by die Beleg van Orléans aangekom, maar Jean d'Orléans, die waarnemende hoof van die Orléans hertogsfamilie, het haar aanvanklik uit krygsrade uitgesluit en nagelaat om haar in te lig wanneer die leër met die vyand slaags raak. Dit het haar egter nie daarvan verhoed om by meeste rade en slagte teenwoordig te wees nie. Die mate van haar militêre leierskap is 'n onderwerp van historiese debat. Tradisionele historici soos Édouard Perroy kom tot die gevolgtrekking dat sy 'n vaandeldraer was wat hoofsaaklik impak gemaak het op moraal. Dié soort analise steun gewoonlik op die getuienis van die veroordeling-verhoor, waar sy gestel het dat sy haar vaandel bo haar swaard verkies het. Onlangse vakkundige werk wat gefokus is op die ongeldigverklaringsverhoorgetuienis stel dat haar mede-offisiere haar as 'n begaafde taktikus en 'n suksesvolle strateeg beskou het. Stephen W. Richey se opinie is een voorbeeld: "Sy het die leër in 'n verstommende reeks oorwinnings gelei wat die deurlag in die oorlog gelewer het." Historici stem in elk geval saam dat die leër merkwaardige sukses behaal het tydens haar vlugtige loopbaan.

Sy het die het die oorversigtige strategie wat die Franse leierskap gekenmerk het verwerp. In die vyf maande van belegging voor haar aankoms het die verdedigers van Orléans slegs een aggressiewe beweging uitgevoer wat rampspoedig geëindig het. Op 4 Mei het die Franse die afgeleë fort Saint Loup aangeval en ingeneem. Dit is op 5 Mei gevolg deur 'n opmars na 'n tweede fort genaamd Saint Jean le Blanc. Toe hulle dit verlate aantref het dit 'n bloedlose oorwinning geword. Die volgende dag het sy Jean d'Orleans by 'n krygsraad teëgestaan en aangedring dat nog 'n aanval op die vyand uitgevoer word. D'Orleans het beveel dat die stadshekke gesluit word om sodoende nog 'n geveg te verhoed, maar sy het die dorpenaars en gewone soldate byeengeroep en die burgemeester gedwing om 'n hek oop te maak. Met die ondersteuning van slegs een kaptein het sy uit die stad vertrek en die fort van Saint Augustins verower. Daardie aand het sy te hore gekom dat sy uitgesluit is uit 'n krygsraad waar die leiers besluit het om vir versterkings te wag voor hulle weer sou optree. Sy het die besluit verontagsaam en aangedring daarop om die hoof Engelse vesting gemaand "les Tourelles" op 7 Mei aan te val. Tydgenote het haar as die heldin van die geveg erken nadat sy 'n pylwond aan haar nek opgedoen het maar gewond teruggekeer het om die laaste aanval te lei.

Die enigste eietydse gelykenis van Johanna van Arkel is deur Clément de Fauquembergue geskets in 1429 op die dag wat nuus van die Franse oorwinning in Orléans Parys bereik het. Die kunstenaar het haar egter nooit in lewende lywe gesien nie.

Die skielike oorwinning by Orléans het tot talle voorstelle vir offensiewe aksie gelei. Die Engelse het 'n poging om Parys her in te neem of 'n aanval op Normandië verwag. In die nasleep van die onverwagte oorwinning het Johanna Karel VII oortuig om haar mede aanvoerder van die leër te maak saam met Hertog Jan II van Alençon en sy het daarin geslaag om koninklie toestemming te verkry vir haar plan om die nabygeleë brûe langs die Loire aan te val as 'n prelude tot 'n opmars na Reims en 'n kroningsplegtigheid. Dit was 'n dapper voorstel aangesien Reims rofweg twee keer sover as Parys was en diep in die vyand se gebied.

Die leër het Jargeau op 12 Junie teruggeneem, Meung-sur-Loire op 15 Junie, daarna Beaugency op 17 Junie. Die Hertog van Alençon het tot al Johanna se besluite ingestem. Ander aanvoerders insluitend Jean d'Orléans was beïndruk met haar prestasie by Orléans en het ondersteuners van haar geword. Alençon het gesê dat sy sy lewe gered het by Jargeau waar sy hom gewaarsku het van 'n naderende artillerie aanval. In die selfde slag het sy 'n slag van 'n klip kanonbal teen haar helm weerstaan terwyl sy teen 'n leër opgeklim het. 'n Verwagte Engelse aflosmag het op 18 Junie in die omgewing aangekom onder bevel van Sir John Fastolf. Die slag by Patay kan gesien word as die omgekeerde van die Slag van Agincourt. Die Franse voorhoede het met hulle aanval begin voordat die Engelse boogskutters hulle voorbereidings kon voltooi. 'n Wilde vlugtog het ontstaan wat die hoofonderdeel van die Engelse leër platgelê het en waarin meeste van die aanvoerders doodgemaak of gevang is. Fastolf het met 'n klein groepie soldate ontsnap en is die sondebokke vir die Engelse vernedering gemaak. Die Franse het minimale verliese gelei.

Die Franse leër het op 29 Junie van Gien-sur-Loire na Reims vertrek en het die voorwaardelike oorgawe van die Boergondies-gehoude stad Auxerre op 3 Julie aanvaar. Elke dorp op hulle pad het sonder weerstand tot Franse trou teruggekeer. Troyes, die plek van die verdrag wat gepoog het om Karel VII te onterf het na 'n vierdaagse bloedlose beleg oor gegee. Die leër het min voorrade oor gehad teen dit Troyes bereik het. Edward Lucie-Smith gee dit as 'n voorbeeld dat Johanna meer gelukkig as bekwaam was: 'n wandelende prediker genaamd Broeder Richard het oor die einde van die wêreld gepreek in Troyes en het die plaaslike bewoners oortuig om boontjies te plant, 'n gewas wat vroeg geoes kon word. Die uitgehongerde leër het aangekom net toe die boontjies ryp was.
Reims het sy hekke op 16 Julie oopgemaak. Die kroning het die volgende oggend plaasgevind. Hoewel Johanna en die hertog van Alençon 'n onmiddellike opmars na Parys bepleit het, het die koninklike hof 'n onderhandelde skikking met die hertog van Boergondië nagestreef. Hertog Filips die Goeie het die ooreenkoms gebreek en dit as 'n vertragings taktiek gebruik om die verdediging van Parys te versterk. Die Franse leër het intussen deur dorpe naby Parys gemarsjeer en nog vreedsame oorgawes aanvaar. Die Hertog van Bedford was aan die hoof van 'n Engelse mag en het die Franse leër op 15 Augustus gekonfronteer. Die Franse aanslag op Parys het op 8 September 'n aanvang geneem. Ondanks 'n kruisboogpyl wond aan haar been het Johanna voortgegaan om die troepe te lei tot die einde van die dag se gevegte. Die volgende oggend het sy 'n koninklike bevel ontvang om terug te val. Meeste historici blameer die Franse groot kamerheer Georges de la Trémoille vir die politieke flaters wat op die kroning gevolg het.

Na geringe aksie by La Charité-sur-Loire in November en Desember het Johanna die volgende April na Compiègne gegaan om te help verdedig teen die 'n Engelse en Boergondiese beleg. 'n Skermutseling op 23 Mei 1430 het tot haar gevangeneming gelei. Toe sy beveel is om terug te val het sy die eerbare plek ingeneem as die laaste om die veld te verlaat. Boergondiërs het die agterhoede omsingel.

Dit was gebruiklik
vir gevangenes se familie om 'n losprys vir 'n krygsgevangene te betaal. Johanna en haar familie het egter nie oor die nodige finansiële bronne beskik nie. Baie historici veroordeel Karel VII daarvoor dat hy nie tussenbeide getree het nie. Sy het verskeie kere probeer ontsnap en het by een geleentheid van haar 21 m hoë toring in Vermandois na die sagte grond en droë grag gespring waarna sy na die Boergondiese dorp Arras verskuif is. Die Engelse regering het haar uiteindelik van Hertog Filips van Boergondië aangekoop. Biskop Pierre Cauchon van Beauvais, 'n Engelse partisaan, het 'n belangrike rol gespeel in die onderhandelinge en later in haar verhoor.

Johanna se verhoor vir kettery was polities gemotiveer. Die Hertog van Bedford het die troon van Frankryk vir sy kleinneef Hendrik VI opgeëis. Sy was verantwoordelik vir die wedywerende kroning en om haar te verdoem sou die koning se legitimiteit ondermyn. Geregtelike verrigtinge het op 9 Januarie 1431 in Rouen, die setel van die Engelse besettingsregering, begin. Die prosedure was op 'n aantal punte onreëlmatig. In 1456 het Pous Calixtus III haar onskuldig aan die kettery klagte wat teen haar aanhangig gemaak is verklaar.

Een van die belangrikste probleme was dat die Biskop Cauchon nie jurisdiksie oor die saak gehad het nie. Hy het sy aanstelling te danke gehad aan sy partisane ondersteuning van die Engelse regering wat die hele verhoor gefinansier het. Kerklike notaris Nicolas Bailly, aangestel om getuienis teen Johanna te versamel kon geen negatiewe getuienis vind nie. Sonder sulke getuienis het die hof nie gronde gehad om met 'n verhoor te begin nie. Deur in elk geval met 'n verhoor voort te gaan het die hof ook kerklike reg oortree deur haar van haar reg tot 'n regsadviseur te ontneem. By die opening van die eerste openbare ondervraging het Johanna gekla dat die wat teenwoordig was almal partisane teen haar was en het sy gevra dat "kerklikes van die Franse kant" uitgenooi word.

Die verhoorverslae demonstreer haar merkwaardige intellek. Die transkripsie se beroemdste woordewisseling is toonbeeld van subtiliteit. "Toe sy gevra is of sy weet of sy in God se genade was, het sy geantwoord: 'As ek nie is nie, mag God my daar plaas; en as ek is, mag God my so hou.'" Die vraag is 'n vakkundige lokval. Kerklike doktrine het gehou dat niemand ooit seker kon wees of hulle in God se genade is nie. As sy ja sou antwoord sou sy haarself skuldig gemaak het aan kettery. As sy nee sou antwoord sou sy haar skuld erken het. Notaris Boisguillaume sou later getuig dat op die oomblik toe die hof die antwoord hoor, "Die wat haar ondervra het was stom geslaan." In die twintigste eeu sou George Bernard Shaw die dialoog so boeiend gevind dat dele van sy toneelstuk Saint Joan letterlike vertalings van die verhoorrekord is.

Verskeie hoofamptenare het later getuig dat beduidende dele van die transkripsie teen haar guns aangepas is. Baie klerklikes het onder dwang gedien, insluitend die inkwisiteur, Jean LeMaitre, en 'n paar het selfs doodsdreigemente van die Engelse ontvang. Onder inkwisitoriale riglyne moes Johanna in 'n kerlike tronk aangehou gewees het onder toesig van vroulike wagte (i.e., nonne). In stede hioervan het die Engelse haar in 'n sekulêre tronk met hulle eie soldate aangehou. Biskop Cauchon het Johanna se appel tot die Konsilie van Basel en die pous, wat die verrigtinge moes stop, van die handgewys.

Die twaalf beskuldigingsartikels wat die hof se bevindinge opsom weerspreek die reeds gedokterde hofrekord. Die ongeletterde beskuldigde het 'n verloëningdokument geteken wat sy nie verstaan het nie toe sy met onmiddellike teregstelling gedreig is. Die hof het dit met 'n ander verloëningdokument vervang in die amptelike rekord.

Kettery was slegs 'n halsmisdaad vir herhaaldelike oortredings. Johanna het ingestem om vroue klere te dra toe sy verloën is. 'n Paar dae later is sy in die tronk seksueel aangerand. Sy het die dra van manlike drag hervat, of as beskerming, of, volgens die getuienis van Jean Massieu, omdat haar rok gesteel is en daar niks ander was wat sy kon dra nie.

Ooggetuies het die toneel van haar teregstelling op 30 Mei 1431 beskryf. Sy is aan 'n pilaar vasgebind. Daar het sy twee van die kerkmanne, Martin Ladvenu en Isambart de la Pierre, gevra om 'n kruis voor haar te vas te hou. 'n Kleinboere het ook 'n klein kruis gemaak wat sy aan die voorkant van haar drag gedra het. Nadat sy dood is het die Engelse die kole teruggehark om haar verkoolde liggaam bloot te stel sodat niemand kon beweer dat sy lewendig ontsnap het nie, en die liggaam daarna nog twee keer verbrand om dit te as te reduseer en die versamel van enige aandenkings te verhinder. Hulle het haar oorblyfsels in die Seine gewerp. Die teregsteller, Geoffroy Therage, het later gesê dat hy bevrees was dat hy verdoem sou word

Nadat die oorlog verby is, is Johanna se saak na haar dood herverhoor. Die Pous Callixtus III het die verrigtinge wat ook as die "rehabilitasie verhoor" goedgekeur op versoek van Inkwisiteur-Generaal Jean Brehal en Johanna se moeder Isabelle Romée. Die doel van die verhoor was om te ondersoek of die oorspronklike verhoor en die beslissing daarvan regverdig en volgens die wet uitgevoer is. Die verrigtinge is afgeskop met 'n ondersoek deur die kerkman Guillaume Bouille. Brehal het in 1452 'n ondersoek gedoen. 'n Formele appel het in November 1455 gevolg. Die appelproses het kerklui van oral in Europa ingesluit en is volgens standaard hofprosedures gehou. 'n Paneel teoloë het die getuienis van 115 getuies ondersoek. Brehal het sy finale opsomming in Junie 1456 gemaak waarin hy Johanna as 'n materlaar beskryf en die ontslape Pierre Cauchon van kettery beskulidig vir die veroordeling van 'n onskuldige vrou vir 'n sekulêre vendetta. Die hof het haar op 7 Julie 1456 onskuldig verklaar.

Johanna het mansklere gedra van haar vertrek van Vaucouleurs tot haar verloëning by Rouen. Dit het in haar eie tyd teologiese vrae laat ontstaan. Die tegniese rede vir haar teregstelling was 'n Bybelse kleredragwet. Die rehabilitasie-verhoor het die skuldigbevinding tersyde gestel deels omdat die verhoor nie die doktrinale uitsondering tot die wet beskou het nie.

Doktrinies gesproke kon sy haarself as as 'n page skildknaap vermom tydens 'n ries deur vyandige grondgebied en kon sy pantser dra tydens gevegte. Die "Chronique de la Pucelle" stel dat dit molestasie verhoed het terwyl sy in die veld gekamp het. Kerklui wat by haar hervoor getuienis gelewer het, het bevestig dat sy in die tronk aangehou het om manlike kleredrag te dra om molestasie en verkragting te verhoed. Bewaring van kuisheid was ook 'n regverdigbare rede vir die dra van mansklere. Haar drag sou 'n aanvaller vertraag het en mans sou in elkgeval minder geneid wees om haar as 'n seksvoorwerp te sien.

Sy het die hof oor die saak na die Poitiersondersoek verwys tydens haar verhoor. Die Poitiersrekord het verlore gegaan, maar omstandighede dui daarop dat die Poitiers kerklui haar gebruik goedgekeur het. Met ander woorde, sy het 'n sending gehad om 'n man se werk te doen en dit was daarom gepas om so aan te trek. Sy het ook haar hare kort gedra tydens haar militêre veldtogte en terwyl sy in die tronk was. Haar ondersteuners, soos die teoloog Jean Gerson, het haar haarstyl verdedig. So ook het Inkwisiteur Brehal tydens haar rehabilitasie-verhoor.

Johanna se visioene lok reeds lank belangstelling uit. Vakkundiges is van mening dat haar geloof opreg was. Sy het Sint Margaretha, Sint Catharina, en aartsengel Michaël as die bron van haar openbaringe aangegee. Daar is egter 'n mate van onduidelikheid aangaande watter van verskeie heiliges met dieselfde name sy bedoel het. Sommige Katolieke beskou haar visioene as goddelike inspirasie.

Analise van haar visioene is problematies aangesien die hoofinligtingsbron oor die onderwerp die transkripsie van veroordelingsverhoor is waarin sy gebruiklike hofprosedure verontagsaam het en geweier het om enige vra oor haar visioene te antwoord. Sy het gekla dat 'n gewone getuie-eed sou bots met haar vroeëre geswore belofte om vertroulikheid te bewaar oor haar ontmoetings met haar koning. Dit is ook nie bekend tot watter mate die rekords wat behoue gebly het die verdigsels van korrupte hofamptenare is of self of Johanna self stories gefabriseer het om staatsgeheime te bewaar nie. Haar geloof in haar roeping is egter moontlik belangriker as die oorsprong van die visioene.

Dokumente uit haar eie era en historici voor die 20ste eeu het meestal aangeneem dat Johanna gesond en van gesonde verstand was. Meer onlangs het 'n aantal vakkundiges egter gepoog om haar visioene in psigiatriese of neurologiese terme te interpreteer. Potensiële diagnoses wat reeds geopper is luit in epilepsie, migraine, tuberkulose, en skisofrenie. Konsensus is nie aangaande enige van die vermeende diagnoses bereik nie aangesien hallusinasie en godsdienstige entoesiasme simptomaties van verskeie sindrome kan wees en omdat kenmerkende simptome van sulke sindrome in konflik is met Johanna se lewe en die prestasies wat sy behaal het.

'n Ander beswaar teen sulke diagnoses is dat dit onwaarskynlik is dat iemand wat aan 'n geestesgebrek gelei het die guns van Karel VII se hof sou kon gewen het. Die koning se eie vader, Karel VI se bynaam was "Charles le Fol" of "le Fou", letterlik Karel die waansinnige, en die politiese en militêre agteruitgang wat Frankryk onder sy bewind deurgemaak het kon toegeskryf word aan die magsleemtes wat sy episodes van geestesongesteltheid tot gevolg gehad. Die vorige koning het geglo dat hy van glas gemaak is, 'n dwaling wat niemand vir godsdienstige ontwaking misgis het nie. Vrese dat Karel VII aan dieselfde toestand sou lei kon moontlik 'n rol gespeel het in die poging om hom te onterf in Troyes. Hierdie stigma was so hardnekkig dat tydgenote van die volgende geslag oorerflike geestesiekte blameer het vir Engeland se Koning Hendrik VI se ineenstorting in 1453: Hendrik VI was 'n kleinneef van Karel VII en kleinseun van Karel VI. Toe Johanna by Chinon aangekom het, het die koninklike raadgewer Jacques Gélu gewaarsku dat “'n Mens nie ligtelik enige beleid moet verander as gevolg van 'n gesprek met 'n meisie, 'n kleinboerin... so vatbaar tot illusies; 'n mens kan jou belaglik maak uit die oogpunt van vreemde nasies...”

In stryd met modern stereotipes oor die Middeleeue was Karel VII se hof uitgeslape en skepties oor die onderwerp van geestesgesondheid.

Benewens die fisiese eise wat haar militêre loopbaan aan haar gestel het, wat oënskynlik baie mediese hipoteses sou uitsluit, het sy geen van die kognitiewe gebreke wat met die hoofsielsiektetoestande gepaard kan gaan vertoon nie. Sy het tot aan die einde van haar lewe skerpsinnig gebly. Die rehabilitasie verhoorgetuienis verwys verskeie kere oor haar skerpsinnigheid:

Haar skerp antwoorde tydens kruisverhoor het selfs die hof gedwing om op te hou om publieke sessies te hou. As haar visioene 'n mediese of psigiatriese oorsprong gehad het sou sy bepaald 'n uitsonderlike geval gewees het.

Die Honderdjarige Oorlog het vir 22 jaar voortgeduur na Johanna se dood. Karel VII het daarin geslaag om legitimiteit as koning van Frankryk te bou ten spyte van 'n rival kroning van Hendrik VI in Desember 1431 op die seun se tiende verjaarsdag. Voor Engeland sy militêre leerskap en langboog korps wat gedurende 1429 verlore gegaan het kon heropbou, het die land sy bondgenootskap met Boergondië in die Verdrag van Arras in 1435. Die hertog van Bedford het in dieselfde jaar gesterf en Hendrik VI het die jongste koning van Engeland geword om sonder 'n regent te regeer. Die verdrag en sy swak leierskap was waarskynlik belangrike faktore in die beëindiging van die konflik. Kelly DeVries argumenteer dat Johanna van Arkel se aggressiewe gebruik van artillerie en frontale aanvalle Franse taktiek vir die res van die oorlog bepaal het.

Johanna het oor die volgende vier eeue 'n half-legendaries figuur geword. Aanvanklik was die hoofbronne oor haar kronieke. Vyf oorspronklike manuskripte van haar veroordelingsverhoor het tydens die 19de eeu in ou argiewe opgeduik. Historici het spoedig ook die volledige rekords van haar rehabilitasieverhoor, wat geswore getuienis van 115 getuies insluit, en die oorspronklike Franse notas van die Latynse veroordelingsverhoortranskripsie ontdek. Verskeie eietydse briewe het ook opgeduik, waarvan drie die handtekening "Jehanne" gehad het in die onsekere handskrif van 'n persoon wat nog leer skryf. Die ongewone rykdom van primêre bronne beteken dat geen ander persoon uit die Middeleeue meer volledig bestudeer is nie".

Sy het van 'n obskure dorpie gekom en opgang gemaak toe sy amper nog 'n kind was en sy het dit gedoen as 'n ongeleerde kleinboerin. Franse en Engelse konings het die voortslepende oorlog regverdig deur kompeterende interpretasies van die duisendjaaroue Saliese reg. Die konflik was 'n erflating vete tussen monarge. Sy het betekenis verskaf aan oproepe soos die van edelman Jean de Metz toe hy gevra het, "Moet die koning uit die koninkryk gedryf word; en moet ons dan Engelse wees?" In die woorde van Stephen Richey, "Sy het wat 'n droë dinastiese twis wat die gewone mense ongeërg gelaat het behalwe vir hulle eie lyding verander in 'n vurige populêre oorlog van nasionale bevryding."


</doc>
<doc id="27017" url="https://af.wikipedia.org/wiki?curid=27017" title="Jacobsdal">
Jacobsdal

Jacobsdal is 'n boerderygemeenskap in die suidwestelike gedeelte van die Suid-Afrikaanse provinsie Vrystaat. Die dorp is op 7 Maart 1859 gestig op die plaas Kalkfontein van Christoffel Jacobs en die dorpsdistriksverklaring het op 22 Februarie 1861 plaasgevind.

Die distrik is hoofsaaklik bekend vir sy uitgebreide veeboerdery en aansienlike besproeiingsboerdery waar druiwe, mielies, koring, sonneblom, lusern en verskeie ander kontantgewasse gekweek word. Jacobsdal het ook die onderskeiding dat die eerste wynkelder buite die Kaapprovinsie hier ontwikkel is. Die distrik het sy eerste besproeiingswater vanaf die Kalkfonteindam ontvang en besproeiingsplase is langs die kanaal, en veral in die Rietrivier-nedersetting ontwikkel. Desondanks die goeie landboupotensiaal het die besproeiingsboerdery tot in die laat 1980's aansienlike probleme ondervind as gevolg van die wisselvallige watervoorsiening. Hierdie probleem is egter opgelos met die ingebruikneming van die Oranje-Riet kanaal. Hierdie kanaal is die lewensaar van die beproeiingsboerdery in die distrik self, maar speel ook 'n groot rol in aanliggende distrikte waarheen hierdie water uit die Garieprivier versprei word.

Alhoewel dit vir 'n kort tydjie was, het die gebeure tydens die eerste fase van die Boere-offensief, asook die Eerste en begin van die Tweede Britse Offensiewe, Jacobsdal ten nouste geraak.

Jacobsdal het op 14 Februarie 1900 die eerste Vrystaatse dorp geword wat in Engelse hande geval het. Talle veldslae, Belmont, Rooilaagte (Enslin), Twee Riviere en Magersfontein, het aan die begin van die oorlog aan die einde van 1899 aan die Westelike grens van die distrik (binne die geannekseerde gedeelte van die Vrystaat en oorspronklik deel van die Jacobsdaldistrik), plaasgevind. Die welbekende Slag van Paardeberg (Perdeberg) het dan ook net binne die distrik se Noordelike grens plaasgevind. Verskeie kleiner skermutselinge het in die eerste maande van 1900 in en om Jacobsdal plaasgevind ten tye van Lord Roberts se offensief om Kimberley te ontset en die Republieke binne te val. Die Jacobsdal Kommando was van die begin van die oorlog af by die veldslae op die Westelike grens van die distrik betrokke en was deel van generaal De Wet se kommando ten tye van Lord Roberts se deurtog deur die Jacobsdal distrik en die gevegte by Perdeberg. Die Jacobsdal kommando het dan ook verder saam met generaal De Wet se kommando's aan verskeie ander veldslae en skermutselinge deel gehad. Dit was dan ook Kommandant H.P.J. Pretorius van Jacobsdal Kommando wat op die 31 Mei 1902 die voorstel gemaak het dat generaals Smuts en Hertzog se deklerasie (verklaring) so aanvaar word. Die stemming wat na hierdie voorstel gevolg het (54 ten gunste, 6 teen), het die einde van die oorlog beteken.

Met die uitbreek van die oorlog is Jacobsdal Kommando ingesluit in 'n afdeling van ongeveer 4800 manskappe wat onderskeidelik op Boshof onder hoofkommandant C.J. Wessels en op Jacobsdal onder kommandant J. Prinsloo, saamgetrek het. Die kommando's Fauresmith, Bloemfontein, Ladybrand, Boshof en Hoopstad was ook by hierdie mag ingesluit. Die taak van hierdie aansienlike mag was om die Engelse magte wat die Vrystaat grens vanaf Oranjerivierstasie en vanuit Kimberley bedreig het onskadelik te stel. Hulle moes ook hierdie gebied van die Vrystaat teen aanvalle vanuit Griekwaland-wes beskerm.

Nadat Jacobsdal Kommando opgeroep is het hulle 'n klipstapeling net buite die dorp (naby die teenswoordige Hoër Landbouskool) gedoen. Sommige manskappe het hul name op die klippe uitgekrap.

Die Vrystaatse magte het die grens eers enkele dae na die oorlogsverklaring oorgesteek. Die rede hiervoor was naamlik dat President M.T.Steyn eers met die Kaapkolonie onderhandel het om vas te stel of hulle nie neutraal wou bly nie. Toe dit egter blyk dat die Kaapkolonie sy kragte by Groot-Brittanje sal ingooi het die Vrystaatse magte op hulle verskillende poste opdrag gekry om die grens oor te steek en met die Boere-Offensief aan te gaan. Aan die magte te Jacobsdal is die opdrag gegee om die spoorlyn na Kimberley onbegaanbaar te maak. Dit is ongelukkig so dat hierdie opdrag met die aanvang van die offensief nie met baie dringendheid benader is nie en sou heelwat verleentheid en ergernis tot gevolg hê.

Die westelike magte te Jacobsdal het op die 14e Oktober na die Modderrivier opgeruk en in twee groepe verdeel. Die een groep het Noordwaarts beweeg en Scholtznek en Spytfontein stelling ingeneem. Die ander groep waarby Jacobsdal Kommando ingesluit was, het laatmiddag op Modderrivier aangekom en by die Stasiemeester op Modderrivier aangedring om besitname van die goedere wat vir Jacobsdal en Koffiefontein bestem was. Die stasiemeester het hulle egter oortuig dat hy met Kimberley sal moet praat, wat dan ook per telegraaf gedoen het en het gesê dat hulle die volgende dag die goedere kon kom haal. Die Engelse het egter dadelik 'n trein gestuur om dieselfde nag nog die goedere te gaan haal. Dit sou wou voorkom asof daar op hierdie stadium redelike onenigheid tussen Kommandant Lubbe van Jacobsdal Kommando en Kommandant Van der Merwe van Fauresmith Kommando bestaan het. Hierdie onenigheid was so erg dat President Steyn self moes ingryp.

Nadat die boere agtergekom het dat die Stasiemeester hulle ore aangesit het, het hulle die spoorwegbrug oor die Modderrivier in besit geneem en opgeblaas en voortgegaan om die spoor in die omgewing van Modderrivier op te breek. Die Jacobsdal en Fauresmith Kommando's het die spoorlyn by Rooilaagte opgebreek, die telegraaflyne afgesny en digby Belmont stelling ingeneem. 

Op hierdie stadium het die ander Vrystaatse Kommando's wat daarmee belas was, Kimberley gedeeltelik van die buitewêreld afgesny deur die Suidelike en Noordelike treinspore op te breek en het kolonel Robert Kekewich en sy ongeveer 1600 manskappe hoofsaaklik tot Kimberley beperk. Die magte by Belmont en Heuningneskloof het op hierdie stadium slegs die Engelse magte van so 3700 – 4000 persone by Oranjerivierstasie gehad om hulle oor te bekommer.

Die Engelse magte by Oranjerivierstasie het tot en met die aankoms van luitenant-generaal lord Methuen op die 12e November 1899, hulle aktiwiteite hoofsaaklik tot die verkenning en kartering van die onmiddellike omgewing beperk. Hulle het weliswaar op die 6de November 1899 'n patrollie tot naby Belmont uitgestuur. Toe hulle nie die Boere gewaar het nie, het 'n volgende patrollie dit op die 9de November tot by Heuningneskloof gewaag waar hulle hulle in kommandant Van der Merwe se manne vasgeloop het. Die Engelse moes tot op Witput terugval waar hulle die nag deurgebring het. Hulle het weer die volgende dag hulle verkenningstog hervat en naby Belmont weer in kommandant van der Merwe se manne vasgeloop. Na 'n skermutseling van vier ure en verskeie ongevalle aan hulle kant moes die Engelse na Oranjerivierstasie terugval.

Hierdie skermutseling het Presidente Kruger en Steyn oortuig dat hulle die magte te Belmont aansienlik sal moet versterk met die oog op die verwagte aanval vanuit die Suide. Op die dag van die slag van Belmont was daar ongeveer 2950 Boere in die Belmont omgewing. Dit is ongelukkig wel so dat slegs sowat 2000 man vir die geveg toegerus was.

Dit is ongelukkig ook so dat die Engelse magte te Oranjerivierstasie ook in die tydperk sedert generaal Methuen se aankoms tot 10500 aangegroei het en dat generaal Methuen met sy troepe op die 21ste November begin het met hulle opmars om sy instruksies, naamlik om Kimberley te ontset, te gaan uitvoer. Hierdie mag het tot op die plaas van Fincham naby Witput getrek en daar halt geroep. Methuen se verkenningsmagte het vasgestel dat daar 'n mag van ongeveer 1500 Boere by Belmont stelling ingeneem het en het generaal Methuen sy magte op die 22ste November tot sowat 3 kilometer duskant Belmont verskuif en gereed gemaak om die Boerestellings in die rante by Belmont op die volgende dag aan te val. Sy genietroepe het dan ook in die tyd begin om die spoorlyn tussen Witput en Belmont te herstel.

Verskeie langafstand geweer- en artillerieskermutselinge het ook op die 22ste November plaasgevind terwyl die Boere gepoog het om die Engelse se werksaamhede in en om die spoorlyn in die wiele te ry.

Die Boerekommando's, Boshof, Fauresmith, Jacobsdal, Winburg, Hoopstad en gedeeltes van Kroonstad en Bloemfontein onder die aanvoering van veggeneraal J. Prinsloo het op die 22e besluit om die Engelse die volgende dag op Thomas se plaas aan te val deur 'n kommando van 600 man agterom die Engelse magte te stuur. Van hierdie plan sou egter niks kom nie omdat generaal Methuen sy troepe reeds om 2 vm. gemobiliseer het om die boerestellings aan te val. Soos hy beplan het, was sy aanval 'n groot verrassing vir die Boere wat nie op hierdie stadium 'n aanval verwag het nie.

Generaal Methuen se aanval was goed beplan en sy troepe was baie goed voorbereid. Die Engelse topograaf het egter die afstande na die rante waar die Boerestellings was baie sleg onderskat, en hierdie feit het, tesame met 'n baie klipperige veld vol miershope, die Engelse aanval so vertraag dat die Boere hulle betyds gewaar het en 'n hewige geveg het ontwikkel waartydens die Engelse magte swaar ongevalle sou ly voordat hulle die Vrystaters uit die rante by Belmont kon verdryf.

"Vir hoofartikel, sien NG gemeente Jacobsdal"

Ten tyde van Jacobsdal se stigting was hierdie gebied nog deel van die Kaapse Kerk en bekend as die Transgariepse Ring. Daar is dadelik begin met voorbereidings vir die bou van 'n kerk en 'n pastorie en die vind van 'n predikant. Tog is met al drie baie gesukkel en die eerste beroep is eers in 1865 uitgebring en die derde beroep was eers suksesvol, dié op proponent E.A.J. du Toit. Ds. Du Toit was van 1866 tot 1880 predikant van die gemeente en was verantwoordelik vir die eerste kerkgebou wat in 1879 ingewy is. Gedurende hierdie tydperk het die ramp in verband met die diamantveldkwessie die gemeente van feitlik twee derdes van sy lede beroof. Op 14 Junie 1877 is 'n versoekskrif van die gemeente Jacobsdal voor die Vrystaatse Volksraad ingedien, waarin versoek is dat die distrik van Jacobsdal gebiedsuitbreiding moet kry na Boshof en Fauresmith se rigting om te vergoed vir die verlies en ook £10 000 kontant om die bou van die kerk moontlik te maak. Hierdie bespreking was baie uiteenlopend. Gedeeltelike gebiedsuitbreiding is toegestaan en £2 000 vir die bou van 'n kerk. 

Vanaf 1881 tot 1899 is die gemeente bedien deur ds. Andrew Murray (die seun van prof. John Murray van die Kweekskool), wat in 1893 die pragtige ystertraliewerk om die kerk laat aanbring het teen 'n koste van £1 100. Ds. P.J.J. Boshof het die gemeente van 1899 tot 1904 gedien. Gedurende hierdie tyd het die verskriklike oorlog gewoed en is die geestelike werk onder baie moeilike omstandighede gedoen. Met die aanval van die Jacobsdalse kommando op die Britse besetting in die dorp in Oktober 1900, het die dominee ook onder verdenking gekom en is hy 'n nag lank saam met ander in die kruithuisie buite die dorp opgesluit, waar hulle byna versmoor het; die dag daarna is die dominee deur die owerheid uit die dorp verban, wat hy per trapfiets moes verlaat met net die nodigste agter op. Baie huise en ook die pastorie is deur die Britse magte in Jacobsdal verniel. Jacobsdal was die eerste Vrystaatse dorp wat in Engelse hande geval het en wel op 15 Februarie 1900.





</doc>
<doc id="27019" url="https://af.wikipedia.org/wiki?curid=27019" title="Lukrake intrede">
Lukrake intrede

Lukrake intrede is een van die tegnieke van laterale denke soos deur Edward de Bono bedink is. Voorwerpe of 'n woord uit 'n woordeboek word lukraak gekies en dan in verband gebring met die onderwerp waaroor gedink word.

'n Voorbeeld daarvan is wanneer daar gedink word aan maniere om Wikipedia te verbeter. 'n Mens neem byvoorbeeld lukraak enige voorwerp in die kantoor, gestel die faksmasjien. Daar word dan na die eienskappe daarvan gekyk:


Die eienskappe kan dan byvoorbeeld denke stimuleer oor hoe wiki-artikels in e-pos of ander webwerwe ingesluit kan word soos in die geval met youtube se video's.


</doc>
<doc id="27020" url="https://af.wikipedia.org/wiki?curid=27020" title="Beweging (laterale denke)">
Beweging (laterale denke)

Beweging in terme van laterale denktegnieke kan gedefinieer word as 'n wegbeweeg van die normale logiese denkpatrone wat dikwels die skep van nuwe idees of begrippe verhinder. Die beweging word vermag deur van spesifieke tegnieke gebruik te maak wat daarop gemik is om 'n nuwe denkpatroon aan die gang te sit. 'n Mens kan byvoorbeeld 'n tegniek soos provokasie (laterale denke) gebruik om 'n gedagte te skep wat die normale denkpatroon "uitdaag". 'n Mens kan byvoorbeeld sê: "Huise moet nie dakke hê nie". 'n Mens kan dan dalk met nuwe idees rondom die ontwerp van dakke vorendag kom (soos byvoorbeeld dakke van glas ens.). Edward de Bono kritiseer die dinkskrumtegniek in soverre dit fokus op die uitstel van oordeel, maar nie stelselmatige, doelbewuste metodes verskaf om "beweging" teweeg te bring nie.


</doc>
<doc id="27022" url="https://af.wikipedia.org/wiki?curid=27022" title="Uitdaging (laterale denke)">
Uitdaging (laterale denke)

Uitdaging is 'n tegniek in laterale denke wat gebruik word om beweging te bewerkstellig deur die aspek van 'n begrip/probleem wat gewoonlik as 'n vanselfsprekende/gegewe element van 'n onderwerp aanvaar word "uit te daag". 'n Mens kan byvoorbeeld na 'n maatskappy se bestuurstelsel kyk en dan kyk na wat tipies as vanselfsprekend aanvaar word. Daar word byvoorbeeld gewoonlik aanvaar dat daar 'n bestuurder moet wees. 'n Mens kan dan 'n uitdaging daarstel deur te sê: "Dié onderneming gaan geen bestuurders hê nie". Die uitdaging word dan ernstig oorweeg met die doel om beweging te bewerkstellig in terme van die gevestigde denkpatrone al is die eindresultaat van die nuwe denke nie noodwendig 'n bestuurstelsel waarin daar geen bestuurders is nie.


</doc>
<doc id="27024" url="https://af.wikipedia.org/wiki?curid=27024" title="Konsepwaaier">
Konsepwaaier

'n Konsepwaaier is een van die tegnieke in laterale denke soos deur Edward de Bono bedink. Die tegniek behels die neerskryf van die uitdaging of probleem wat opgelos moet word in 'n sirkel of spilpunt en die neerskryf van moontlike konsepte wat kan help om die probleem op te los op radiale lyne wat vanaf die spilpunt af geteken word soos die lemme van 'n waaier. Die idee is om 'n mens te dwing om meer as een konsep in oorweging te bring tot die oplos van 'n probleem.

Artikel wat in besonderhede verduidelik hoe om die tegniek te gebruik.


</doc>
<doc id="27026" url="https://af.wikipedia.org/wiki?curid=27026" title="Konsepdriehoek">
Konsepdriehoek

'n Konsepdriehoek is 'n tegniek in laterale denke soos deur Edward de Bono bedink. Die tegniek behels die neeskryf van 'n probleem en 'n idee om daardie probleem op te los. Daar word dan gekyk na die voorgestelde oplossing en die konsep daaragter word geïdentifiseer en neergeskryf sodat die probleem, idee en konsep 'n driehoek vorm. Daar word dan gekyk na die konsep en ander moontlike idees wat ook van dieselfde konsep gebruik maak. 

'n Voorbeeld daarvan kan 'n probleem wees oor hoe om water uit 'n glas te kry, een oplossing kan wees om klippe daarin te gooi sodat die water oorloop. Die konsep is "verplasing". Daar kan dan nou gekyk word na ander maniere om verplasing te bewerkstellig.



</doc>
<doc id="27029" url="https://af.wikipedia.org/wiki?curid=27029" title="Anachoreet">
Anachoreet

'n Anachoreet (afgelei van Grieks ἀναχωρέω, "anachōreō" "terugtrek") was 'n verteenwoordiger van een van die vroegste vorme van die Christelike kloosterlewe. Sy roeping was vergelykbaar met dié van 'n kluisenaar (hermiet). In die Rooms-Katolieke Kerk word die anachoretedom sedert die Tweede Vatikaanse Konsilie as een van die erkende vorme van 'n gewyde lewe (Latyns "vita consecrata") gereël.

In teenstelling met die sogenaamde koinobiete, wat in kloosterlike gemeenskappe geleef het, het anachorete 'n eensame en teruggetrokke lewe gevoer. Hulle het die nabyheid van God in afgeleë gebiede soos woestyne, gebergtes of digte bosse, soms ook op eensame eilande langs die kus, gesoek waar hulle in klein hutte of grotte gebly het om hier op die betekenis van hulle geloof te besin. Sommige anachorete het die voorkeur aan 'n nomadiese leefwyse gegee.

Antonius die Grote (omtrent 251-356), wat ook die Kluisenaar genoem word, word as die stigter van die Christelike anachorete-beweging beskou wat oorspronklik veral in Egipte en Sirië uitgebrei het. Die anachorete se gemeenskappe, wat onder die invloed van die eremietevolgeling Pachomius uit Bo-Egipte en biskop Basileios die Grote uit Caesarea sedert die 4de eeu in die oostelike Klein-Asië ontstaan het, was losse groepe van eremiete wat min of meer geskei van mekaar geleef het. In die 4de tot 6de eeu was die Thebaïese Woestyn een van die sentrums van die anachorete-beweging.

In die Middeleeuse Europa, veral in Engeland, is soms selle by kerke aangebou. Die selle se toegange is toegemessel, en die anachorete, wat hier gebly het, het slegs oor 'n klein vensteropening in die kerk se muur beskik waardeur hulle na die Heilige Mis kon luister en die Heilige Kommunie kon ontvang. 'n Tweede klein vensteropening aan straatkant is gebruik om hulle van lewensmiddele te voorsien.




</doc>
<doc id="27030" url="https://af.wikipedia.org/wiki?curid=27030" title="Cornelius Krieghoff">
Cornelius Krieghoff

Cornelius David Krieghoff (19 Junie 1815 – 5 Maart 1872) is een van die gewildste 19de eeuse Nederlandse-Kanadese skilders. Hy is mees bekend vir sy skilderye van Kanadese landskappe en buitelewe, veral sy wintertonele in die provinsie Quebec, en het sy gunstelingmotiewe in verskillende variante uitgebeeld.

Krieghoff is in die Nederlandse hoofstad Amsterdam gebore, maar het in 1836 na New York Stad verhuis en in die volgende jaar by die Amerikaanse leër aangesluit. In 1840 het hy saam met sy vrou Émilie Gauthier na Montréal verhuis.

In 1844 het hy saam met sy vrou 'n reis na die Franse hoofstad Parys onderneem waar hy onder die leiding van Michel Martin Drolling (1789-1851) meesterwerke van die Louvre-museum gekopieer het. In 1846 het die Krieghoffs na Montréal teruggekeer, en in 1853 het Krieghoff saam met sy gesin na Québecstad verhuis.

In die tydperk tussen 1863 en 1870 het Krieghoff in Europa gebly. In 1871 het hy hom in Chicago gevestig waar hy een jaar later in die ouderdom van 56 jaar oorlede is. Hy lê begrawe in Chicago se Graceland-begraafplaas.




</doc>
<doc id="27035" url="https://af.wikipedia.org/wiki?curid=27035" title="TRIZ">
TRIZ

TRIZ is 'n geromaniseerde akroniem uit die Russies wat "Teorie van vindingryke probleemoplossing" of "Teorie van die oplos van uitvindingsprobleme" beteken. Dit is ontwikkel deur die Sowjet ingenieur en navorser, Genrich Altshuller en sy kollegas waar hulle in 1946 aan die tegnieke begin werk het.

TRIZ is 'n metodologie, stel gereedskap, kennisbank en modelgebaseerde tegnologie vir die skep van vindingryke idees en oplossing vir probleemoplossing. TRIZ verskaf die gereedskap en metodes wat gebruik kan word om probleme te formuleer, om stelsels te analiseer, om foutanalise te doen en patrone te herken tydens die ewolusie van 'n stelsel. TRIZ het in kontras met ander soortgelyke tegnieke soos dinkskrums 'n vasgestelde algoritmiese benadering tot die uitvind van nuwe stelsels en die verfyning van ouer stelsels.

TRIZ verskyn in die publieke domein en kennis daarvan word ook geberg deur verskeie handelsfirmas. Daar is nog geen vorm van 'n volledige en oop TRIZ ontwikkelingsproses sigbaar nie. Verskeie kampe ding mee om die beheer van TRIZ en die interpretasie van sy bevindings en toepassings.

Vanaf kindsbeen het Altshuller sy talente as uitvinder getoon. Hy was slegs 15 jaar oud toe hy sy eerste sertifikaat van outeurskap van die uitvinding van 'n onderwatertoestel gekry het. In 1946, op ouderdom 20, het Altshuller sy eerste volwaardige uitvindsel ontwikkel - 'n metode waardeur daar ontsnap kon word uit 'n duikboot sonder die gebruik van duiktoerusting. In die laat 1940's was hy werksaam in die "Uitvindingsinspeksie-departement" van die Kaspiese vloot van die Sowjet-unie te Baku. Altschuller se werk het behels die inspeksie van uitvindingsvoorstelle, die dokumentering daarvan en om ander by te staan in die uitvindingsproses. Teen 1969 het hy ongeveer 40 000 patente geanaliseer met die doel om manier waarop die uitvinding plaasgevind het vas te stel. Hy het uiteindelik veertig uitvindingsbeginsels ontwikkel, sy verskeie wette van die ewolusie van tegniese stelsels, die beginsel van tegniese- en fisiese teenstrydighede wat deur skeppende uitvindings oorkom word, die beginsel van idealiteit van stelsels en verskeie ander teoretiese en praktiese benaderings; altesame verteenwoordig hierdie werk 'n unieke bydrae tot die ontwikkeling van kreatiwiteit en vindingryke probleemoplossing.

Deur 'n groot databasis van sy eie en ander mense se uitvindings te ondersoek het Altshuller sy belangrikste waarneming gemaak:

Om 'n tegniek vir uitvinding te ontwikkel het hy geredeneer dat 'n mens 'n groot aantal uitvindsels moet nagaan en die onderliggende teenstrydigheid identifiseer en dan die beginsel formuleer waarvolgens die uitvinder dit oorkom het.

Die resultaat van sy werk word toegepas op kreatiewe vindingryke probleme in alle vertakkings van die ingenieurswese asook in ander tegniese en nie-tegniese gebiede.

Die doeltreffendheid van TRIZ word in baie Ingenieurskringe in twyfel getrek. Bewerings deur sommige uitvinders dat hul uitvindings gemaak is met behulp van TRIZ-tegnieke kan nie onafhanklik bevestig word nie.

Die hulpmiddele wat onder Altshuller se leiding ontwikkel is, is:
Die verskillende denkskole van TRIZ en indiwiduele beoefenaars bring voortdurend nuwe verbeteringe aan en skep ook nuwe metodologieë.



</doc>
<doc id="27039" url="https://af.wikipedia.org/wiki?curid=27039" title="Pous Hormisdas">
Pous Hormisdas

Hormisdas was die 52ste pous van die Rooms-Katolieke Kerk.

Pous Hormisdas is gebore in Frosinone, Italië. Op 20 Julie 514 volg hy Pous Simmachus op en regeer tot sy dood op 6 Augustus 523. Hy word opgevolg deur Pous Johannes I. Toe hy tot pous verkies is, was hy wewenaar en sy seun word later ook pous onder die naam Silverius. Die naam ‘Hormisdas’ verwys in ou Persies na die hoofgod van Zoroastrisme, "Ormazd".

Hormisdas versoen verskeie kerkskeurings tydens sy pontifikaat. Hy neem die groepe wat deur die skisma van Laurentius buite die kerk geplaas is, weer in die kerk op. Sy belangrikste bydrae was die oplossing van die skeuring tussen die Oosterse en die Westerse kerke. Die skeuring, wat bekend staan as die skisma van Acasius van Konstantinopel het die kerk sedert 484 verdeel. Die dogma van die monofisiete wat deur die pouse as kettery gesien is, maar deur die Oos-Romeinse keiser en die Oosters-Ortodokse kerke aanvaar is, was die grondslag vir die skeuring. In 519 slaag Hormisdas daarin om die partye te versoen.

Hormisdas word as heilige vereer in die Rooms-Katolieke Kerk. Sy feesdag is op 6 Augustus. Tadisioneel word Hormisdas afgebeeld as 'n jong man met 'n kameel. Hy is die beskermheilige van bruidegomme en stalknegte.



Saamgestel en vertaal uit die , , en wikipedia.


</doc>
<doc id="27042" url="https://af.wikipedia.org/wiki?curid=27042" title="Pous Johannes I">
Pous Johannes I

Johannes I was die 53ste pous van die Rooms-Katolieke Kerk.

Pous Johannes I is gebore ongeveer in 470 in Sienna, Toskane. Op 13 Augustus 523 volg hy Pous Hormisdas op en regeer tot sy dood op 18 Mei 526. Hy word opgevolg deur Pous Felix IV. Die naam ‘Johannes’ beteken 'God is genadig'.

Pous Johannes I word tydens sy pontifikaat deur koning Theodorik die Grote na Justinianus I, keiser van die Oos-Romeinse Ryk gestuur en is in Konstantinopel met alle eer ontvang. Hy kroon die keiser Justinianus daar. Toe die pous in Ravenna terug kom, sit Theodorik hom in die tronk omdat Justinianus nie aan al sy versoeke voldoen het nie. Johannes bly in die tronk, aangekla van hoogverraad, tot sy dood in 526 weens slegte behandeling.

Johannes I is in die Sint Pieterskerk begrawe. Hy word as heilige vereer in die Rooms-Katolieke Kerk en veral in Ravenna en Toskane. Sy feesdag is op 18 Mei. In die kuns word hy voorgestel as 'n gevangene agter tralies met 'n diaken en 'n sub-diaken langs hom.



Saamgestel en vertaal uit die , , en wikipedia.


</doc>
<doc id="27043" url="https://af.wikipedia.org/wiki?curid=27043" title="Domrémy-la-Pucelle">
Domrémy-la-Pucelle

Domrémy-la-Pucelle is 'n Franse dorpie en munisipaliteit in die département Vosges in die gewes Grand Est. Die dorpie het 'n bevolking van 153 inwoners (2008) en 'n oppervlakte van 8,99 km². Die inwoners word in Frans "Domrémois" genoem.

Domrémy is in die vallei van die Maas-rivier (Frans: "Meuse") noord van Coussey geleë. Die westelike dorpsgebied behels 'n heuwelagtige bosgebied met 'n maksimale hoogte van 407 meter bo seevlak wat bo-oor die nabygeleë dorpie Les Roises verrys.

Domrémy staan bekend as die geboortedorp van Frankryk se nasionale heldin Johanna van Arkel en het die bynaam 'la Pucelle' gekry wat in Frans as 'n sinoniem vir die "Jonkvrou van Orléans" ("la Pucelle d'Orléans") gebruik word. Die dorp se omgewing staan bekend as die "Pays de Jeanne" ('Johannaland').

In die 15de eeu – die tydperk van Johanna van Arkel – was die parogie in twee gedeeltes verdeel, waarvan een deur die graafskap Champagne oorheers is, terwyl die ander deel uitgemaak het van die Franse gedeelte van die hertogdom Bar. Johanna het bekend gestaan vir haar vroomheid en haar gewoonte om elke Saterdag na die kapel van Bermont naby Greux te gaan waar sy gebid het.

Die noordelike gedeelte van Domrémy, waar die geboortehuis van Johanna staan, is ter geleentheid van haar verheffing tot die adelstand deur koning Karel VII van Frankryk net ná sy bekroning tot by die jaar 1571 van alle belastings bevry. Die stad Greux het tot by die jaar 1766 hierdie voorreg geniet aangesien dit steeds op Franse gebied geleë was, terwyl Domrémy, wat in 1571 amptelik by die Hertogdom Opper-Lotaringe ingelyf is, op hierdie tydstip sy belastingvryheid weer kwytgeraak het – Lotaringe het destyds nog deel van die Heilige Romeinse Ryk uitgemaak en het eers sowat twee eeue later onder koning Lodewyk XV van Frankryk weer 'n Franse gebied geword. Die parogie van Domrémy is in 1578 amptelik herdoop tot Domrémy-la-Pucelle.

Op die plek bo-oor die dorp, waar Johanna na bewering haar goddelike visioene gehad het, is teen die begin van die 20ste eeu die basiliek van Bois-Chenu opgerig. Besoekers kan vanuit die kerk 'n pragtige uitsig in oostelike rigting oor die heuwellandskap van Lotaringe geniet.


</doc>
<doc id="27047" url="https://af.wikipedia.org/wiki?curid=27047" title="Champagne-Ardenne">
Champagne-Ardenne

Champagne-Ardenne [ʃɑ̃ˌpaɲaʀˈdɛn] was een van Frankryk se 26 administratiewe geweste (Frans: "régions") wat van die Belgiese grens in die noorde tot by die oorsprong van die Seinerivier het gestrek. Die gewes was vernoem na die historiese landskap Champagne en die Ardenne-bergreeks en het beslaan 'n oppervlakte van 25 606 vierkante kilometer.

Champagne-Ardenne het 'n bevolking van 1,3 miljoen mense. Châlons-en-Champagne dien as die administratiewe hoofstad of prefektuur van die gewes, maar sy grootste en histories belangrikste stad is Reims.



</doc>
<doc id="27049" url="https://af.wikipedia.org/wiki?curid=27049" title="Reims">
Reims

Reims [ʁɛ̃s] , wat in Frans ook la Cité des Sacres of "Kroningsstad" genoem word nadat Franse konings eeue lank in die plaaslike katedraal gekroon is, is 'n stad in die noordooste van Frankryk met 'n oppervlak van 46,9 vierkante kilometer en 'n bevolking van 184 400 (2004).
Reims lê sowat 130 kilometer noordoos van Parys in die département Marne, wat deel uitmaak van die administratiewe gewes ("région") Grand Est. Die stad trek voordeel uit sy strategiese ligging in die noord-ooste van die Paryse Bekken. Reims is die dertiende grootste stad in die land, terwyl sy metropolitaanse gebied tans as die 29ste grootste in Frankryk geranglys word. Ondanks sy groot inwonertal is Reims nog die hoofstad van sy département nog dié van sy administratiewe gewes.

Die katedraal van Reims is die bekendste baken van die stad, en sy Gotiese argitektuur het wêreldfaam vanweë sy volmaakte proporsies en sy rykdom aan kerkvensters en beeldhouwerke. Ander belangrike besienswaardighede is Reims se Art Deco-geboue. Ná die verwoestinge van die Eerste Wêreldoorlog is die middestad grotendeels in dié styl heropgebou.

Naas sy historiese rol as Franse kroningsstad, die plek waar die Frankiese koning Clovis I in 498 die Christelike doop ontvang het en as die geboortestad van Jean-Baptiste Colbert en Saint-Jean-Baptiste de la Salle het Reims internasionale bekendheid verwerf as die hoofstad van die Franse sjampanje-nywerheid, en talle bekende wynkelders het hulle hoofkwartiere in die stad. Die wynbedryf het ook die plaaslike kookkuns bevorder sodat Reims met 'n groot aantal eersterangse restourante pronk.

Reims se Notre-Dame-katedraal, die historiese Saint Rémi-abdy en die Tau-paleis is deur Unesco tot wêrelderfenis verklaar, net soos die sjampanje-huise en -wynkelders in die omgewing.

Reims lê in die sentrum van Champagne – 'n streek in die uitgestrekte ooste van die Paryse Bekken. Die stadsgebied lê in 'n vlakte aan die regteroewer van die Vesle, 'n takrivier van die Aisne, en aan die kanaal wat die Aisne met die Marnerivier verbind. Die bergreeks Montagne de Reims lê in die suidelike en westelike omgewing van die stad. Ook die plaaslike sjampanje-produsente se wingerde is in die omgewing van Reims geleë.

Menslike nedersettings het in die gebied van Reims reeds van die vroegste tye af bestaan, en by argeologiese opgrawings in die omgewing van die stad is onder meer begraafplase uit die Bronstydperk met urne ontdek.

Die plaaslike Keltiese stamme het omtrent 80 v.C. 'n stedelike nedersetting (Latyn: "oppidum") met die naam Durocortorum gestig, wat ná die verowering deur die Romeine herdoop is tot Civitas Remorum en as die hoofstad van die Romeinse provinsie Belgica gedien het. Die plaaslike stam, die Remers (Latyn: "Remi"), het deel uitgemaak van die Keltiese Belgae, maar in teenstelling met hul volksgenote steeds goeie betrekkinge met die Romeinse owerhede onderhou. Die voorregte, wat hul nedersetting in ruil hiervoor geniet het, het van die Civitas Remorum 'n welvarende stad gemaak.

In die laat-Romeinse tydperk het die plaaslike bevolking die Christelike geloof aangeneem, en die stad het as 'n biskopsetel gedien. In 336 het die Romeinse stadhouer Jovinus 'n oorwinning oor Barbaarse invallers in Champagne behaal.

Vanaf die laat antieke tydperk en die vroeë Middeleeue het Reims eeue lank 'n beduidende rol in die Europese geskiedenis gespeel. In die vroeë 5de eeu is die stad deur die dramatiese gebeure rondom die Volksverhuising geraak. Biskop Nicasus, wat omtrent 401 'n kerk in Reims opgerig het, is net vyf jaar later tydens die Vandale se aanval op die stad gedood. Hy is later heilig verklaar. In 451 het die Hunne onder die bevel van Attila die stad verower, maar hulle ná die Slag op die Katalauniese Velde naby Reims weer teruggetrek. Die Franke het Reims in 483 ingeneem.

In 498 het die Frankiese koning Clovis I deur biskop Remigius in die katedraal van Reims die Christelike doop ontvang en sodoende die suksesvolle simbiose tussen die Frankiese gesag en die Rooms-Katolieke Kerk bevorder wat 'n beslissende rol by die opbou en uitbreiding van die Frankiese Ryk gespeel het. Reims het vinnig ook die setel van 'n aartsbiskop en ná die Merovingiese verdeling van die ryk die administratiewe hoofstad van een van die nuwe deelryke geword.



</doc>
<doc id="27054" url="https://af.wikipedia.org/wiki?curid=27054" title="Troyes">
Troyes

Troyes [tʁwa] is die hoofstad (prefektuur) van die Franse département Aube in die administratiewe gewes Grand Est met 'n oppervlakte van 13,2 vierkante kilometer en 60 958 inwoners (1999). Troyes is die sentrum van die agglomerasie "Communauté d'agglomération Troyenne (CAT)" met 'n totale bevolking van 130 000 mense.

Troyes was oorspronklik die hoofstad van die Keltiese Trikasse en is deur die Romeine Augustobona Tricassium genoem. In die 4de eeu het die stad die setel van 'n biskop geword. In 451 het die Slag op die Katalauniese Velde (Latyns: "Campus Mauriacus") tussen Attila en die Romeinse veldheer Aëtius wes van Troyes plaasgevind.

Die stad is in 483 deur die Franke ingeneem en was vanaf die Karolingiese tydperk die setel van 'n graaf. In die laat 9de eeu het Troyes 'n besitting van die hertogdom Boergondië geword, maar is nog steeds deur die plaaslike grawe geregeer wat as hertoglike leenmanne gedien het.

In die 10de eeu was Troyes die administratiewe, kulturele en ekonomiese sentrum van die graafskap Troyes, 'n besitting van die Karolingiese grawe van Vermandois, en later ook die hoofstad van die historiese landskap Champagne nadat graaf Thibaut IV van Blois Troyes tot sy hoofstad verklaar het.

Van die bekendste persoonlikhede uit hierdie tydperk was die Joodse geleerde Rasji (rabbi Sjelomo ben Isaak, 1040–1105) wat hier sy beroemde kommentaar oor die Talmoed geskryf het, en die beroemde Middeleeuse Franse digter Chrétien de Troyes (omtrent 1140 tot 1190), skrywer van die werk Parsival oor die soektog na die Heilige Graal. Troyes het danksy Thibaut IV se seun, Hendrik die Vrygewige, tot een van die beduidendste literêre en kulturele sentra in Wes-Europa en die bakermat van die Franse roman ontwikkel. Daarnaas het hier in 1128 die Konsilie van Troyes plaasgevind.

Vanaf die 12de eeu is twee van Champagne se ses beroemde jaarbeurse, wat as handelskoue vir 'n groot aantal Europese handelsgoedere soos Nederlandse lakens en Oosterse produkte soos sy wat via Italië ingevoer is, in Troyes gehou. Die grawe van Champagne het ook Troyes se ontwikeling tot een van die vroegste finansiële sentra van Europa bevorder, en die stad het as 'n belangrike geldmark gedien.

Tydens die Honderdjarige Oorlog tussen Engeland en Frankryk (1337–1452) was Troyes in een van die Franse gebiede geleë wat deur die Engelse beset is en het sodoende, maar ook vanweë sy insluiting by die Franse kroondomein, sy ekonomiese belangrikheid grotendeels verloor. Nogtans is hier in 1420 die Verdrag van Troyes onderteken, waardeur die Franse koning Karel VI die Waansinnige (op aandringe van sy eggenote Isabeau de Bavière), die Engelse koning Hendrik V en Filips III, hertog van Boergondië, bondgenote geword het in hulle poging om die kroonprins (Frans: "Dauphin") en latere koning Karel VII se troonopvolging ten gunste van Hendrik V uit te sluit.

Nege jaar later is die Engelse besetters uit die gebied verdryf, en Johanna van Arkel het die kroonprins na Reims gelei waar hy as koning van Frankryk gekroon is.

Gedurende die laat Middeleeue en die vroeë Renaissance-tydperk het Troyes tot een van die beduidendste sentra van die beeldhoukuns ontwikkel waar onder meer die Meester van Chaource en Jacques Bachot werksaam was.

Die verskuiwing van handelsaktiwiteite na die seehandel het Troyes se posisie as 'n handelsentrum verswak, en die inwoners het met die ontwikkeling van die plaaslike tekstielbedryf begin wat van Troyes in die 16de en 17de eeu 'n beduidende nywerheidstad en ook 'n sentrum van die Hugenote gemaak het. Die herroeping van die Protestantse godsdiensvryheid in die Edik van Nantes in 1685 het Troyes se ekonomie 'n nekslag toegedien.


</doc>
<doc id="27055" url="https://af.wikipedia.org/wiki?curid=27055" title="Compiègne">
Compiègne

Compiègne [kɔ̃ˈpjɛɲ] is 'n stad in die Noord-Franse département Oise in die administratiewe gewes ("région") Picardie, sowat 80 kilometer noord van Parys aan die Oiserivier geleë. Dit is die onderprefektuur van die gelyknamige arrondissement van Oise.

Compiègne het veral bekendheid verwerf deur die twee wapenstilstande wat Frankryk en Duitsland hier in 1918 en 1940 onderteken het.


</doc>
<doc id="27057" url="https://af.wikipedia.org/wiki?curid=27057" title="Kelowna">
Kelowna

Kelowna is 'n stad in die Okanagan-streek van die Wes-Kanadese provinsie Brits-Columbië met 'n oppervlak van 283 vierkante kilometer en 'n bevolking van 127 500 (volgens die sensus van 2011). Die naam is afgelei van 'n inheemse term vir 'n vroulike grizzlybeer.

Kelowna lê aan die oewer van die Okanagan-meer in die Okanagan-vallei en dien as die administratiewe setel van die Gewestelike Distrik van Sentraal-Okanagan (Engels: "Regional District of the Central Okanagan"), die derde grootse metropolitaanse gebied in die provinsie na Vancouver en Victoria en die 22ste grootste in Kanada.

Danksy sy pragtige uitsigte oor die meer, sy wingerde en sy aangename droë en gematigde klimaat het Kelowna tot een van die snelste groeiende nedersettings in Noord-Amerika ontwikkel. Kelowna se eiendomsmark is die tweede duurste na dié van Vancouver.


</doc>
<doc id="27059" url="https://af.wikipedia.org/wiki?curid=27059" title="Daniël Vöges">
Daniël Vöges

Daniël Vöges is 'n voormalige Suid-Afrikaanse burger en Springbokkunsskaatser. Hy was ook in 1985 die Suid-Afrikaanse Mans Kunsskaatswenner in Johannesburg by die Skyrink. Hy het in pare geskaats met Dalene McKenzie voordat hy die land verlaat het en by die Ice Capades aangesluit het vir twee seisoene. Hy het ook sy vrou ontmoet en voor die egskeiding het hy 'n dogterjie gehad wat ook vandag 'n kunsskaatser in die VSA is.


</doc>
<doc id="27060" url="https://af.wikipedia.org/wiki?curid=27060" title="Omgewingsgesondheid">
Omgewingsgesondheid

Omgewingsgesondheid (Engels: "Environmental Health") is die afdeling van openbare gesondheid wat gemoeid is met alle aspekte van die natuur en die opgeboude omgewing wat die mens se gesondheid mag affekteer. Ander terminologie wat op dissipline van omgewingsgesondheid wys sluit in: openbare omgewingsgesondheid, omgewingsgesondheid en omgewingsbeskerming.

Met die wêreld se groeiende bevolking word omgewingsgesondheid by die dag belangriker. Die aarde moet beskerm moet word om vir mense, diere en plante 'n "gesonde" tuiste te bied. Dit is veral belangrik om te let op die voorkoming, diagnose en behandeling van siektes wat moontlik verband hou met ongewenste omgewingsfaktore.

Omgewingsgesondheidpraktisyne sluit beroepe soos sanitêrewerkers, openbare gesondheidsinspekteurs, voedselinspekteurs, omgewingsgesondheidspesialiste en omgewingsgesondheidsbeamptes in.



</doc>
<doc id="27063" url="https://af.wikipedia.org/wiki?curid=27063" title="Hertogdom van Boergondië">
Hertogdom van Boergondië

Die Hertogdom van Boergondië (Frans: "Duché de Bourgogne") was 'n feodale hertogdom wat tussen die 9de- en 15de eeu bestaan het met sy hoofstad in Dijon. Dit is regeer deur die Hertoë van Boergondië en was van 1363 tot 1477 deel van die Boergondiese staat.

Na die nederlaag van Gundomar II teen Lotharius en Childebert in 534 het die voormalige Koninkryk van Boergondië deel geword van die Frankiese Ryk. Dit het wel aparte status behou en die ou Boergondiese wette het van krag gebly. Met die verloop van tyd het die onderskeid tussen Franke en Boergondiërs vervaag en is beide geleidelik in die omringende Latynssprekende bevolking geassimileer. Die Boergondiese deel van die Frankiese Ryk was geleë in die hele Rhônevallei, vernaamlik die huidige Franse régions Rhône-Alpes en Provence-Alpes-Côte d'Azur. By die Verdrag van Verdun het die westelike deel van Boergondië in Wes-Francië geval en die oostelike deel in die Midderyk.

Die noord-westelike of "Franse" deel van Boergondië het in 880 'n hertogdom onder die Franse kroon geword toe die Franse koning Karel II die titel van Hertog van Boergondië aan sy swaar Richard van Autun toegeken het. Die lyn het voortbestaan tot 1004, toe Boergondië geannekseer is deur Hendrik I. Die laaste hertog, Otto-Willem, het geen seuns gehad nie. Boergondië het in naam weer onafhanklik geword in 1032, toe Hendrik die titel aan sy broer Robert I Capet toegeken het.

Die Huis van Capet het tot 'n einde gekom met die dood van Filips I van Boergondië in 1361, wat geen kinders nagelaat het nie. Karel de Slegte, koning van die Navarra het die titel opgeëis. Dit was egter vir Frankryk onaanvaarbaar wat daartoe lei dat Navarra Engeland in die Honderdjarige Oorlog tussen Engeland en Frankryk gesteun het. Die Franse koning Jan II het die titel aan sy seun Filips die Stoute toegeken waarmee die huis van Valois begin is.

Onder Filips en sy seun Jan sonder Vrees het Boergondië 'n bedreiging vir die Franse troon geword. Karel VI, kleinseun van Jan II, was waansinnig, en Filips het die Franse troon opgeies. Sy vernaamste teenstander was Lodewyk van Orléans, 'n jonger broer van Karel VI. In 1407 het Jan sonder Vrees Lodewyk, en alhoewel Jan absolusie verkry het van Karel VI, is verhoudings nie herstel nie.

Die Engelse koning Hendrik V het in die geheim 'n verbond met Jan sonder Vrees gesluit en by die slag van Agincourt was Boergondiese troepe afwesig. Die Franse leër is in die slag vernietig. In 1418 het Boergondiese troepe Parys verower. Die "dauphin" (kroonprins) Karel VII slaag egter daarin om te ontsnap. Karel die Waansinnige is deur Boergondië onder druk geplaas om nie Karel VII, maar die seun van Hendrik V as troonopvolger te erken om sodoende die troon van Frankryk aan Engeland te gee.

In 1419 word Jan sonder Vrees op 10 September vermoor deur troepe van die dauphin, maar dit kon nie voorkom dat op 6 November 1429 nie Karel VII, maar die jong Hendrik VI van Engeland die Franse troon bekom nie. Jan se seun Filips die Goeie was nou hertog van Boergondië, en met diplomatieke sette slaag hy daarin om die vrede te bewaar met die troepe van die dauphin en Engeland. Filips slaag daarin om sy ryk uit tebrei deur dele van die Lae Lande in te palm. Teen 1451 omvat die Bourgondiese gebied die Lae Lande met uitsondering van Friesland, Gelre, Brabant-Limburg, en uiteraard ook sonder Luik en 'n aantal kleiner gebiede wat nooit tot die Sewentien Provinsis behoort het nie. Gelre en Brabant-Limburg was toe al vasalle en ook Luxemburg het onder Boergondiese beheer gekom asook Artesië, Picardie, dele van Lotharinge in die huidige Frankryk. Die hertoë was nou op die toppunt van hulle mag.

Onder Filips se seun Karel die Stoute is die Boergondiese mag gesentraliseer in die ryk en ekonomies belangrike Lae Landen, nadat in 1406 ook Brabant-Limburg definitief in Boergondiese hande oorgegaan het na die dood van hertog Jan IV van Brabant. Die hoofstad van die ryk is na Brussel verskuif. Karel het probeer om sy besittings nog verder uit te brei met diplomatieke en militêre middele. Dit het aanvanklik baie voorspoedig verloop, maar in 1477 het Karel in die Slag van Nancy teen Lotharinge en Switserland gesneuwel. Frankryk het van die geleentheid gebruik ge maak om groot dele van die ryk, waaronder Boergondië self, oor te neem.


</doc>
<doc id="27080" url="https://af.wikipedia.org/wiki?curid=27080" title="Loire (rivier)">
Loire (rivier)

Die Loire [lwar] (Latyn: "Ligara", "Ligera", Bretons: "Liger") is met sy lengte van 1 012 kilometer die langste rivier in Frankryk. Die Loire het sy oorsprong by die Mont Gerbier-de-Jonc, 'n bergspits in die département Ardèche (Sentraalmassief), en vloei van daar in noordelike rigting deur Roanne en Nevers, verander sy rigting naby Orléans en vloei in westelike rigting deur Tours om uiteindelik naby Saint-Nazaire (département Loire-Atlantique) in die Atlantiese Oseaan uit te mond.

'n Aantal Franse départements soos Loire is na die rivier vernoem.

Die Loire se rivierloop in die sentrale gedeelte van die Loirevallei tussen Sully-sur-Loire en Chalonnes is vanweë die groot aantal pragtige kastele in hierdie streek deur UNESCO in 2000 tot wêrelderfenisgebied verklaar.



</doc>
<doc id="27082" url="https://af.wikipedia.org/wiki?curid=27082" title="Christiaan Gerhardus Snyman">
Christiaan Gerhardus Snyman

Christiaan Gerhard Snyman is op 28 Maart 1944 in Johannesburg gebore. Hy het in 1963 by die Hoër Seunskool Helpmekaar in Johannesburg gematrikuleer en het sy Doktorale Proefskrif in Sosiologie aan die Universiteit van Pretoria in 1996 voltooi. Hy het verskeie poste in die privaat- en owerheidssektore beklee, en is sedert 1 Maart 1997 verbonde aan die Instituut vir Munisipale Tesouriers in Johannesburg/Kemptonpark, waar hy die Hoof Uitvoerendebeampte van die Instituut was. Sedert 2009 is hy 'n pensioenaris 


</doc>
<doc id="27085" url="https://af.wikipedia.org/wiki?curid=27085" title="Roosvenster">
Roosvenster

Die term roosvenster word dikwels as 'n generiese term vir 'n ronde venster gebruik, maar verwys in sy spesifieke betekenis veral na die kringvormige vensters van Gotiese kerkgeboue en katedrale. Gotiese roosvensters word gewoonlik deur middelposte en maaswerk in segmente verdeel. Die argitektoniese term "roosvenster" dateer uit die 17de eeu en is waarskynlik van die Oudfranse "roué" ("wiel") afgelei en nie van die roosblom nie.

Gotiese roosvensters spog nogtans met 'n gesofistikeerde ontwerp wat lyk soos die blomblare van 'n roos. Hulle is een van die tipiese kenmerke van die Gotiese katedrale in Noord-Frankryk, alhoewel roosvenster reeds in vroeër periodes van die Middeleeuse boukuns gebruik is.

Die boumeesters van die Franse katedrale het die roosvensters meestal sentraal bo-oor die portale geplaas waar hulle buitengewone en pragtige ontwerp 'n sterk suggestiewe en meditatiewe werking op die Middeleeuse gelowiges in hulle strewe na spiritualiteit en buitewêreldse ervarings gehad het. Die buitewêreldse, harmoniese en pragtige indruk van roosvensters is deur die gebruik van gekleurde glas versterk en was 'n simbool vir die manier waarop die Goddelike liefde na alle rigtings uitgestraal het.

Die kunsvolle struktuur van roosvensters maak daarnaas dikwels gebruik van elemente uit die mitiese getalle- en sirkelsimboliek om sodoende die alomteenwoordigheid van God in die wêreld, die ewige kringloop of die lewenssiklus op 'n visuele manier ervaarbaar te maak.

Met die herlewing van Middeleeuse stylelemente in die Neogotiese boukuns van die 19de eeu het ook die roosvenster weer gewild geraak en kom as 'n belangrike stylelement in talle Christelike kerkgeboue voor.


</doc>
<doc id="27087" url="https://af.wikipedia.org/wiki?curid=27087" title="Vaucouleurs (Meuse)">
Vaucouleurs (Meuse)

Vaucouleurs is 'n Franse historiese stadjie en munisipaliteit in die département Meuse in die gewes Grand Est. Die munisipale gebied het 'n bevolking van ongeveer 2 100 (2006) en 'n oppervlakte van 39 km², en lê sowat 300 kilometer oos van Parys.

Frankryk se nasionale heldin Johanna van Arkel het in die jare 1428 en 1429 enkele maande in Vaucouleurs gebly en hier gewag op toestemming vir 'n besoek aan die hof van koning Karel VII van Frankryk.



</doc>
<doc id="27088" url="https://af.wikipedia.org/wiki?curid=27088" title="Mahmoud Ahmadinejad">
Mahmoud Ahmadinejad

Mahmoud Ahmadinejad, soms ook Ahmadinezhad, (Persies: محمود احمدی‌نژاد; gebore 28 Oktober 1956), was die sesde president van die Islamitiese Republiek van Iran. Sy termyn het op 3 Augustus 2005 begin en op 3 Augustus 2013 geëindig.

Ahmadinejad is as burgemeester van Teheran aangestel op 3 Mei 2003 en tot president verkies op 24 Junie 2005. Voor sy aanstelling as burgemeester was hy 'n siviele ingenieur en 'n mede-professor by die Iranse Universiteit van Wetenskap en Tegnologie.

Polities is Ahmadinejad 'n lid van die Sentrale Raad van die Islamitiese Vereniging van Ingenieurs, maar hy het 'n groter magsbasis binne die Alliansie van Bouers van Islamitiese Iran ("Abadgaran"). Ahmadinejad word as een van die hooffigure in die alliansie beskou. Hy word algemeen beskou as godsdienstig konserwatief met Islamitiese en populistiese beskouinge. Hy is 'n omstrede figuur in die wêreldpolitiek onder meer as gevolg van die manier waarop hy Iran se kernprogram nastreef, kontroversiële stellings oor Israel en die ontkenning van die Sjoa.

Ahmadinejad is in die dorpie Arādān naby Garmsar gebore as die vierde van sewe kinders. Sy vader was 'n hoefsmit en die gesin het na Teheran getrek toe hy 'n jaar oud was. Hy het 130ste gekom in die landswye universiteitstoelatingseksamens en het by die Iran Universiteit van Wetenskap en Tegnologie (IUST) in 1976 ingeskryf as voorgraadse student in siviele ingenieurswese. Hy sit sy studies by dieselfde universiteit voort waar hy inskryf vir 'n Meestersgraad in siviele ingenieurswese in 1984, die jaar waarin hy die Islamitiese Revolusionêre Wagkorps (kyk verder aan) aangesluit het. In 1987 ontvang hy sy Doktorsgraad in verkeer- en vervoeringenieurswese en beplanning. Die nagraadse program was 'n spesiale program vir Revolusionêre Waglede wat deur die organisasie self befonds is. Na graduering word hy 'n professor by die siviele ingenieurswese department by IUST.

Hy sluit in 1986 by die Islamitiese Revolusionêre Wagkorps aan gedurende die Iran-Irakoorlog. Na opleiding by die hoofkantoor is hy betrokke by buitelandse geheime operasies teen Kirkuk in Irak. Later word hy ook hoofingenieur van die sesde leër van die Islamitiese Revolusionêre Wagkorps en die hoof van die Korps se personeel in die westelike provinsies van Iran. Na die oorlog dien hy as vise-goewerneur en goewerneur van Maku en Khoy, 'n Adviseur tot die Minister van Kultuur en Islamitiese Voorligting, en die goewerneur van die nuut gevestigde Ardabilprovinsie van 1993 tot Oktober 1997.

Ahmadinejad bly 'n grootliks onbekende figuur in Irannese politiek tot hy as Burgemeester van Teheran verkies word deur die Stadsraad van Teheran op 3 Mei 2003, na 'n 12% kiesersopkoms gelei het tot die verkiesing van konserwatiewe kandidate van die Alliansie van Bouers van Islamitiese Iran in Teheran. Gedurende sy Burgemeesterskap rol hy baie van die veranderings wat deur die vorige gematigde hervromingsgesinde burgemeesters terug en plaas skerp godsdienstige klem op die aktiwiteite van die kulturele sentrums wat deur vorige burgemeesters gestig is, en spreek hom ten gunste van aparte hysbakke vir mans en vrouens in die munisipale kantore en stel voor dat die liggame van die wat in die Iran-Irak oorlog gesterf het in die hoof stadspleine van Teheran begrawe moet word. Die soort aksies is gekoppel met klem op liefdadigheid, soos die verspreiding van gratis sop aan die armes.

As burgemeester van Teheran word Ahmadinejad ook "bestuurder in beheer" van die dagblad "Hamshahri", en vervang hy redakteur Mohammad Atrianfar met Alireza Sheikh-Attar. Ahmadinejad dank Sheikh-Attar op 13 Junie 2005 af, 'n paar dae voor die presidensiële verkiesings omdat hy hom nie vir die amp ondersteun het nie. Hy vervang Sheikh-Attar met Ali Asghar Ash'ari, 'n vorige Onderminister van Kultuur en Islamitiese Voorligting gedurende die ministerskap vanMostafa Mirsalim. Hy dank Nafiseh Kouhnavard, een van Hamshahri se joernaliste af, nadat hy Khatami uitvra oor "rooi lyne" van die regime en onwettige parallelle intelligensie agentskappe, 'n vraag wat Ahmadinejad nie as behoorlik beskou het nie. 

Ahmadinejad is bekend daarvoor dat hy met president Mohammad Khatami rusie gehad het wat hom verhinder het om vergaderings van die Raad van Ministers by te woon, 'n voorreg wat gewoonlik aan burgemeesters van Teheran vergun word. Hy het Khatami in die openbaar van onkunde van die dag tot dag probleme van die algemene publiek beskuldig.

Ahmadinejad bedank uit die pos van burgemeester van Teheran na sy verkiesing tot die presidentskap. Sy bedanking word op 28 Junie 2005 aanvaar, en in September 2005 kies die Teheran Stadsraad Mohammad Bagher Ghalibaf met 8 uit 15 stemme as die 12de burgemeester van Teheran.

Ahmadinejad het gemengde seine gestuur oor sy planne vir sy presidentskap, wat deur sommige VSA-gebaseerde analiste beskou word as ontwerp om beide godsdienstig konserwatiewes en die laer ekonomiese klasse te lok. Sy veldtog slagspreuk was, "Dit is moontlik, en ons kan dit doen." (می‌شود و می‌توانیم).

In sy presidensiële veldtog volg Ahmadinejad 'n populistiese benadering waarin hy sy eie beskeie lewe beklemtoon en homself met Mohammad Ali Rajai, die tweede president van Iran vergelyk — 'n bewering wat teenstand van Rajai se familie uitgelok het. Ahmadinejad beweer dat hy beplan om 'n "toonbeeldregering vir die mense van die wêreld " in Iran te skep. Hy beskryf homself as 'n "beginselgeoriënteerde"; dit wil sê hy tree polities op gegrond op Islamitiese en revolusionêre beginsels. Een van sy doelstellings is om "petroleuminkomste op mense se tafels te plaas," waarmee hy verwys na die verspreiding van Iran se olie winste onder die armes.

Ahmadinejad was die enigste presidensiële kandidaat wat hom teen toekomstige betrekkinge met die VSA uitgespreek het. In 'n onderhoud met Islamitiese Republiek van Iran Uitsaaier 'n paar weke voor die verkiesings, beskuldig Ahmadinejad die Verenigde Nasies daarvan dat dit "eensydig, teen die Islamwêreld" is. Hy is openlik gekant teen die vetomag wat aan die vyf permanente lede van die VN Veiligheidsraad. In dieselfde onderhoud stel hy, "dit is nie vir 'n paar state om te sit en globale goedkeuring te veto nie. Sou so 'n voorreg aanhou voortbestaan moet die Moslemwêreld met 'n bevolking van byna 1,5 miljard die selfde voorreg aangebied word." Verder het hy Iranse kernprogram verdedig en "'n paar arrogante magte" daarvan beskuldig dat hulle Iran se nywerheid en tegnologiese ontwikkeling in die en ander velde wil belemmer. 

Hy noem ook dat hy 'n uitgebreide program vir die bekamping van terrorisme het om buitelandse betrekkinge te verbeter en hy maak 'n beroep vir nouer bande met Iran se bure en die beëindiging van visavereistes tussen state in die gebied, en stel dat "Mense vrylik moet reis waar hulle wil. Mense moet vryheid hê in hulle pelgrimstogte en toere."

Soos deur Ahmadinejad bevestig is, Ajatolla Mohammad Taghi Mesbah Yazdi, 'n senior kerklike uit Qom, President Ahmadinejad se ideologiese mentor en geestelike gids. Mesbah is die stigter van die Haghani denkskool in Iran. Hy en sy span het Ahmadinejad se veldtog vir die presidentsverkiesing in 2005 nou ondersteun.

Ahmadinejad word die President van Iran op 3 Augustus 2005 nadat hy die goedkeuring van die Opperleier Ajatolla Khamenei verkry. Tydens sy inhuldigingseremonie kus hy Khamenei se hand in betoning van sy lojaliteit aan hom. Die gebaar veroorsaak 'n opskudding in die nasionale media aangesien dit die eerste Iranse president is om Khamenei se hand te soen en die tweede Iranse president om 'n opperleier se hand te soen (die eerste was Rajai, wat Ajatolla Khomeini se hand gekus het). Ahmadinejad is teen sy verkiesing algemeen as Khamenei se protégé gesien.

In die eerste aankondiging van sy presidentskap, vra Ahmadinejad dat staatsamptenare nie sy foto en beelde in regeringskantore moet ophang nie maar eerder slegs die van Khomeini en Khamenei moet gebruik.

Ahmadinejad voltooi die seremonies wat vereis word om president te word op 6 Augustus, toe hy 'n gelofte voor die Majlis af lê waarvolgens hy Iran se nasionale instellings sal beskerm: Shi'a Islam, die Islamitiese Republiek, en die Grondwet. Van 3 Augustus tot 6 Augustus, tree Mohammad Reza Aref, Khatami se Eerste Vise-President as Waarnemende President op.

In Oktober 2005 lewer Ahmadinejad 'n toespraak waarin hy Sionisme teenstaan en sy antagonisme teenoor Israel duidelik maak. Hy ondersteun 'n stelling wat aan die Ajatolla Khomeini toegeskryf word dat die "besettingsregime" van die aarde af gevee moet word of geëlimineer moet word. Hy verwys ook na Israel as 'n "skandelike vlek [in] die Islamwêreld." Sy opmerkings word deur die hoof Westerse regerings, die Europese Unie, Rusland, die Verenigde Nasies Sekuriteitsraad en die VN Sekretaris-Generaal Kofi Annan veroordeel. Egiptiese, Turkse en Palestynse leiers spreek ook hulle misnoeë met Ahmadinejad se opmerkings uit.

In Desember 2005 maak Ahmadinejad ook verskeie omstrede uitlatings aangaande die "Holocaust" en die Staat van Israel, en verwys op 'n stadium na die Holocaust as 'n "mite" en hy kritiseer Europese wette teen Holocaust-ontkenning. Hy stel ook voor dat tot die mate wat die Holocaust moontlik wel gebeur het Europese land moet vergoed deur aan die Joodse mense grond te gee om 'n staat Europa (Duitsland, Oostenryk of ander lande), die VSA, Kanada of Alaska te vestig eerder as om "die onskuldige nasie van Palestina te laat betaal vir die misdaad." Die stellings word weereens deur baie wêreldleiers veroordeel.

Ahmadinejad se idees word ook in Iran gekritiseer. Haroun Yashayaei, die hoof van Iran se Joodse gemeenskap het byvoorbeeld in Januarie 2006 'n klagbrief teen Ahmadinejad uitgereik. Voormalige President Khatami het bevestig dat die Holocaust is 'n "historiese feit" is en die verband tussen die Holocaust en die vervolging van die Palestyne veroordeel.

Ahmadinejad is 'n uitgesproke ondersteuner van die Iranse kernprogram. Op 11 Januarie 2006 kondig Ahmadinejad aan dat Iran binnekort "vreedsame kerntegnologie" sal hê. Hy benadruk ook dat die vervaardiging van 'n kernbom nie die beleid van sy regering is nie. 

Hy voeg ook by 'n Januarie 2006 konferensie in Teheran by: "'n Land, wat kultuur, logika en beskawing het, het nie kernwapens nodig nie. Die lande wat kernwapens wil hê is dié wat al hulle probleme met die gebruik van mag wil oplos. Ons nasie benodig nie sulke wapens nie." Ahmadinejad het ook "alle lande" uitgenooi om aan Iran se kernprojek deel te neem. In April 2006 kondig Ahmadinejad aan dat Iran suksesvol uraan verryk het tot op 'n stadium wat gepas is vir die kernbrandstofsiklus. In 'n toespraak voor studente en akademici in Mashar, sê hy:

Alhoewel Iran die vreedsame gebruik van kerntegnologie beklemtoon word die versekerings nie deur almal aanvaar nie en veral die VSA vermoed dat Iran beplan om kernwapens te vervaardig. In Februarie 2006 beëindig Iran alle vrywillige samewerking met die VN se wag oor kernsake, die IAEA, nadat die organisasie besluit om Iran na die sekuriteitsraad te verwys oor vrese dat die land besig is om 'n kernbom te bou. In terme van die besluit sou Iran voortgaan met die verryking van uraan en sou die land nie meer blitsinspeksies van kernfasiliteite deur die IAEA toelaat nie.

Die hoof van die IAEA Mohamed ElBaradei, doen op 28 April 2006, 'n spertyd wat aan Iran gestel is om sekere inligting oor die land se kernprogram te verskaf, verslag aan die Sekuriteitsraad dat Iran se kernprogram nie gestaak is nie en dat inligting oor sleutelaangeleenthede nie verskaf is nie. Op dieselfde dag bestempel die VSA Iran as openbare vyand nommer een, as die wêreld se mees aktiewe ondersteuner van terrorisme.


</doc>
<doc id="27089" url="https://af.wikipedia.org/wiki?curid=27089" title="Pous Callixtus III">
Pous Callixtus III

Callixtus III was die 209de pous van die Rooms-Katolieke Kerk van 1455 tot 1458.

Pous Callixtus III is gebore as Alonso de Borja (in Italiaans Alfonso Borgia) op 31 Desember 1378 in Xàtiva, Valencia, Spanje. Hy is die enigste seun en oudste kind van Domingo de Borja en Francina Llançol. Hy het vier susters, Isabel, Juana, Catalina en Francesca. Hy was die oom van kardinale Luis Juan del Milá en Rodrigo de Borja y Borja (later Pous Alexander VI en die groot-oom van kardinaal Cesare Borgia. Ander kardinale uit die familie was Juan de Borja Lanzol de Romani die jongere, Pedro Luis Borja Lanzal de Romani, Francisco Lloris Y de Borja en Rodrigo de Borja de Castre-Pinós.

Alonso studeer kerkreg in Lleida en begin sy kerklike loopbaan in 1408. In 1411 word hy kanunnik van die katedraal van Lleida. Alonso wat as kenner van die kerkreg bekendheid verwerf het, word deur Teenpous Benedictus XIII as raadgewer aangestel. Nadat Pous Martinus V vir Benedictus afgeset het, het Alonso vir koning Alfonso V van Aragon gaan werk. Hy oorreed Teenpous Clemens VIII om af te tree. Deur die voorspraak van koning Alfonso word Alonso op 20 Augustus 1429 as biskop van Valencia aangestel. Koning Alfonso wil graag die koninkryk van Napels oorneem nadat hy die Franse huis van Anjou daar verjaag het. Omdat Napels deel van die pouslike staat was, onderhandel Alonso met Pous Eugenius IV en bewerkstellig 'n wapenstilstand in 1439.

As erkenning vir sy dienste word Alonso op 2 Mei 1444 kardinaal van Valencia. Hy word lid van die Broederskap van die Heilige Gees op 10 April 1446 en sluit aan by die Kurie op 21 Februarie 1447. Soos in die tyd gebruiklik was, het hy in nepotisme verval en die loopbane van sy buite-egtelike seun Francois en sy neefs (die seuns van sy suster Isabel) Rodrigo de Borja en Pedro Luis de Borja bevorder. Francois word kardinaal en aartsbiskop van Cosenza asook biskop van Téano en Chiéti. Hy sterf egter reeds in 1511. Alonso bring Rodrigo na Rome. Na 'n konklaaf waar die Colonna en Orsini families mekaar opponeer het, word Alonso op 8 April 1455 as kompromiskandidaat gekies om Pous Nicolaas V op te volg. Hy was toe reeds 77 jaar oud. Hy word gekroon op 20 April 1455 deur kardinaal Prospero Colonna en regeer tot sy dood op 6 Augustus 1458. Hy word opgevolg deur Pous Pius II. 
Die naam ‘Callixtus’ beteken 'die mooiste'.

Tydens sy pontifikaat het Pous Callixtus III hom aan grenslose nepotisme skuldig gemaak. In Februarie 1456 word Rodrigo de Borja en sy neef Luis Juan de Mila tot kardinaal bevorder. Hy het ook talryke sy familie en ander Katalane bevoordeel, sodanig dat die Spanjaarde in Rome gehaat is. Rodrigo word in 1457 as vise-kanselier van die Kurie aangestel en ook as bevelvoerder van die pouslike troepe. Pedro Luis word kommandant van die Engeleburg.

Die pous het spoedig in konflik gekom met vorige ondersteuner, koning Alfonso I van Napels. Die pous beskou die koning as die grootste hindernis in sy strewe om 'n kruistog te organiseer om Konstantinopel van die Turke te herower. Die koning dreig die pous met 'n konsilie om hom af te set en die pous dreig met die terugtrekking van die leen van Napels. Op 27 Junie 1458 sterf Alfonso en die pous weerhou die kroon van Napels van sy seun Ferrante (later koning Ferdinand I). Die gebiede Terracina en Benevento word aan Pedro Luis gegee. Napels sou na die Borgia-familie gaan wat Rodrigo (later as Pous Alexander VI) aangegryp het om dit vir sy seun Cesare Borgia in te palm.

Pous Callixtus III begin die hersieningsproses van Johanna van Arkel wat in 1431 op die brandstapel gesterf het. Op 7 Julie 1456 word sy onskuldig verklaar.

Op 29 Junie 1456 beveel hy dat alle kerkklokke om 12 uur in die middag moet lui om die gelowiges op te roep tot gebed teen die Turke wat Belgrado beleër het. Die aanslag is afgeweer op 22 Julie 1456.

In 'n biografie wat na sy dood opgestel is in 1475 en wat later uitgebrei en gewild gemaak is deur Pierre-Simon Laplace het Callixtus III 'n kerklike ban op die 1456 verskyning van Halley se Komeet geplaas omdat hy geglo het dat dit 'n slegte voorbode was vir die Christen beskermers van Belgrado wat op daardie stadium deur die leër van die Ottomaanse Ryk beleër is. Daar is egter geen primêre bronne wat die verslag ondersteun nie en Callixtus III se pouslike bul van 29 Junie 1456, wat vra vir openbare gebed vir die sukses van die kruistog, noem die komeet glad nie. Verder was die komeet nog nie sigbaar in Turkye of Europa teen 6 Augustus toe die Turkse beleg ontset is nie.

Aan die einde van Julie 1458 word die pous ernstig siek en die mag van die Borgia familie kwyn. Pedro Luis moes die Engeleburg teruggee aan die Orsini familie. Op 6 Augustus 1458 sterf Callixtus in Rome.


Tydens sy pontifikaat het Callixtus nege kardinale aangestel.




Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="27091" url="https://af.wikipedia.org/wiki?curid=27091" title="Pous Benedictus XV">
Pous Benedictus XV

Pous Benedictus XV (Latyn: "Benedictus PP. XV", Italiaans: "Benedetto XV"; 21 November 1854 – 22 Januarie 1922), gebore markies Giacomo Paolo Giovanni Battista della Chiesa, was die 258ste pous van die Rooms-Katolieke Kerk van 3 September 1914 tot 22 Januarie 1922 vir 7 jaar 4 maande en 20 dae. Hy het Pous Pius X (1903–1914) opgevolg.

Pous Benedictus XV is gebore as markies Giacomo Paolo Giovanni Battista della Chiesa (Giacomo della Chiesa) op 21 November 1854 in Pegli, Italië. Hy was die sesde kind van markies Giuseppe della Chiesa en sy vrou Giovanni Migliorati. Hulle was verarmde stadsadel van die Genuese voorstad Pegli. Die familie Migliorati het reeds in die 15de eeu 'n pous gehad in die persoon van Cosimo de' Migliorati wat die naam Innocentius VII aangeneem het.

Giacomo se gesondheid was swak en hy het tuisonderrig ontvang. Na sy middelbare skoolopleiding aan die Institutio Danovaro e Giusso wil hy priester word, maar sy pa dring daarop aan dat hy universiteit toe gaan en regte studeer. Hy volg egter gelyktydig kursusse in filosofie aan die seminarie. Op 2 Augustus 1875 voltooi hy sy studie in die regte en vertrek na Rome waar hy verder studeer aan die pouslike universiteit Gregoriana. Op 21 Desember 1878 word hy priester gewy en tree in diens van kardinaal Mariano Rampolla dei Tindaro wat kardinaal staatssekretaris was onder Pous Leo XIII. Op 18 Desember 1907 stel Pous Pius X della Chiesa aan as aartsbiskop van Bologna. Pas na die dood van kardinaal Rampolla word della Chiesa bevorder tot kardinaal-priester op 25 Mei 1914. Op 3 September 1914 volg hy Pous Pius X op en word op 6 September 1914 gekroon deur kardinaal Francesco Salesio della Volpe. Weens die Eerste Wêreldoorlog is die plegtigheid sober gehou in die Sistynse Kapel en nie in die Sint Pietersbasiliek nie. Hy regeer tot sy dood op 22 Januarie 1922 en word opgevolg deur Pous Pius XI. Die naam ‘Benedictus’ beteken 'geseënde'.


Benedictus XV se pousskap is oorheers deur die Eerste Wêreldoorlog wat hy die "Selfmoord van Europa" genoem het en die stormagtige nasleep daarvan. Sy vroeë oproep vir 'n skikking in 1914 is geïgnoreer. Die pous het beduidende humanitêre inisiatiewe gereël soos die vestiging van die Vatikaanse buro wat krygsgevangenes van alle nasies gehelp het om met hulle families in verbinding te tree. Hy het ook talle onsuksesvolle pogings aangewend om vredesonderhandeling te bewerkstellig, maar die pleidooie vir 'n onderhandelde skikking het hom ongewild gemaak selfs in katolieke lande soos Italië wat een van die baie ondersteuners van die oorlog was en wat niks minder as totale oorwinning wou hê nie. Sy bekendste ingryping was die sewe-punt pouslike bul voorstel van 1 Augustus 1917 waarin hy aangedring het om 'n staking van vyandighede, vermindering van bewapening, gewaarborgde vryheid van die oseane en internasionale arbitrasie. Slegs Woodrow Wilson het direk reageer en verklaar dat die verklaring van vrede voortydig sou wees. In Europa het beide kante hom as bevooroordeel ten gunste van die ander gesien en was hulle onwillig om die terme wat hy voorgestel het te aanvaar. Hierdie wrewel het bygedra tot die uitsluiting van die Vatikaan van die Parys-vredeskongres van 1919 nadat die pousskap reeds polities en diplomaties gemarginaliseer was na die verlies van die pouslike state.

Die politieke posisie van die Kerk na die verlies van die Kerklike Staat en die reg op outonomie was vir Benedictus XV baie belangrik. In sy eerste ensikliek “Ad Beatissimi Apostolorum” stel hy 'n oplossing voor vir die posisie van die Vatikaan in die Italiaanse politiek. In 1918 hef hy die dekreet “Non Expedit”, waarin katolieke verbied word om aan die Italiaanse politiek deel te neem, op. In 1919 word dan 'n katolieke politieke party in Italië gestig. Hy laat ook toe dat katolieke leiers van ander lande staatsbesoeke aan Italië kan bring.

Na die Franse Rewolusie was die Franse regering sterk gekant teen die inmenging van die Vatikaan in die Franse politiek. Op 9 Desember 1905 word die wet “loi concernant la séparation des Eglises et de l’Etat” wat skeiding van Kerk en Staat bewerkstellig, goedgekeur. Benedictus was voorstander van die verbetering van betrekkinge met Frankryk en in 1920 word twee Franse, Margaretha-Maria Alacoque en Johanna van Arkel (Jeanne d’Arc) heilig verklaar. In 1921 word diplomatieke relasies tussen die Vatikaan en Frankryk herstel.

Op 23 Januarie 1918 kondig Wladimir Lenin die totale skeiding van Kerk en Staat aan in die Sowjetunie. Die toestand van kerke versleg vinnig. In 1919 kom daar self 'n totale verbod op die verering van relikwieë. Besittings van die Russies-Ortodokse Kerk word in beslag geneem en geestelikes word vermoor. Tog probeer die Roomse Kerk om betrekkinge met Moskou aan te knoop. Kardinaal Eugenio Pacelli (later Pous Pius XII) word na Moskou gestuur maar die sending misluk.

Op 25 April 1918 stuur Benedictus Achille Ratti (later Pous Pius XI) na Pole en Litaue. In 1921 word Ratti egter gevra om Pole te verlaat weens verskille met die Poolse regering. In Estland was kardinaal Pietro Gasparri meer suksesvol en 'n konkordaat is net na Benedictus se dood op 30 Mei 1922 onderteken.

Na die val van die Ottomaanse Ryk wil die pous die aandag vestig op die Midde-Ooste. Hy kla by sultan Mehmet V oor die Armeense volksmoord. In 'n toespraak genaamd “Antequam Ordinem” roep hy staatshoofde op om op te tree teen vervolging en hongersnood. Met betrekking tot Palestina was Benedictus voorstander van 'n selfstandige Palestynse staat, maar gaan akkoord met die Britse mandaat van Palestina.

Benedictus se wapenspreuk was: "In Te, Domine, speravi; non confundar in aeternum!" na Psalm 71 vers 1 “By U, Here, skuil ek, laat my nie vir altyd beskaamd staan nie!” (1933 vertaling)

Soos sy voorganger Pous Pius X was Benedictus sterk gekant teen die modernisme. In sy eerste ensikliek “Ad Beatissimi Apostolorum” roep hy op tot eenheid binne die Katolieke Kerk en die verwerping van die modernisme. In sy motu proprio “Bonum Sane” van 25 Julie 1920 waarin Josef van Nasaret sentraal staan, waarsku hy ook teen die naturalisme, waarin aardse bestaan sonder bonatuurlike gebeurtenisse beklemtoon word.

Sedert die Reformasie het meer en meer Protestante self die Bybel begin lees omdat dit beskikbaar geword het in hulle landstaal. Vir Katolieke was die enigste goedgekeurde Bybel die Vulgaat en die was in Latyn. Benedictus wou die Bybel terugbring as die sentrale bron van die geloof en het vertalings van die Bybel vir Katolieke beskikbaar gemaak. Hy het daarop aangedring dat die hele Bybel beskikbaar moet wees en nie net die evangelies nie.

Pous Benedictus het die hervorming van die kerklike wetboek bevestig deur die pouslike bul “Providentissima Mater” van 27 Mei 1917. Ook die sending het aandag gekry. Die apostoliese brief “Maximum Illud” van 30 November 1919 wys daarop dat die sending steeds belangrik is en dat martelaarskap steeds voorkom. Hy voer ook aan dat sending nie die lokale kultuur onnodig moet versteur nie.

Pous Benedictus XV sterf onverwags op 22 Januarie 1922 as gevolg van griep waarby hy longontsteking gekry het. Hy was net 67 jaar oud.

Pous Benedictus XV het 32 nuwe kardinale aangestel in vyf konsistories. Weens die omvang van die lys word dit hier gehou.

Tydens sy pontifikaat het Benedictus XV 54 persone salig verklaar.





Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="27092" url="https://af.wikipedia.org/wiki?curid=27092" title="Jan van Lancaster, 1ste Hertog van Bedford">
Jan van Lancaster, 1ste Hertog van Bedford

Jan van Lancaster, 1ste Hertog van Bedford (Engels: "John of Lancaster, 1st Duke of Bedford"; 20 Junie 1389 – 14 September 1435), wat ook as John Plantagenet bekend was, was die derde oorlewende seun van koning Hendrik IV van Engeland by Mary de Bohun, en het as regent van Frankryk opgetree vir sy kleinneef koning Hendrik VI. 

Sy broer koning Hendrik V het hom in 1414 aangestel as Graaf van Kendal, Graaf van Richmond en Hertog van Bedford. Op 14 Junie 1423 het hy in Troyes met Anna, dogter van Jan sonder Vrees, getrou. Ná Anna se dood tydens kraam in 1432 het hy met Jacquetta van Luxembourg getrou.

Toe Hendrik V in 1422 sterf, het Bedford met sy jonger broer, Humphrey, Hertog van Gloucester, meegeding om beheer van die koninkryk. Bedford is aangestel as regent van Frankryk, met sy kleinneef wat tegnies die erfgenaam van beide Frankryk en Engeland se troon was. Bedford het die Franse verskeie kere verslaan totdat Johanna van Arkel die opposisie saamgesnoer het. In 1431 het Bedford Johanna in Rouen laat verhoor en teregstel en daarna die kroning van die jong Hendrik VI in Parys gereël. Terwyl hy besig was om oor die Verdrag van Rouen te onderhandel het hy by sy huis gesterf, waarna hy in die Rouen-katedraal begrawe is. Bedford was ook tussen 1422 en 1432 goewerneur in Normandië.

Bedford het 'n belangrike rol gespeel in die skep van geïllustreerde manuskripte, uit beide Parys en Engeland. Die drie belangrikstes wat in opdrag van hom geskep is, is die "Bedford-getyboek" en "Salisbury-brevier", wat albei in Parys uitgegee is, en die "Bedford-psalter en -getyboek" van ongeveer 1420-'23 in Engels. Al die boeke is ryklik versier en beroemde voorbeelde van die styl van daardie tydperk. 


</doc>
<doc id="27094" url="https://af.wikipedia.org/wiki?curid=27094" title="Karel VII van Frankryk">
Karel VII van Frankryk

Karel VII (Frans: "Charles VII") (22 Februarie 1403 – 22 Julie 1461), genoem die Seëvierende ("le Victorieux") of die Goed-Gediende ("le Bien-Servi"), was Koning van Frankryk van 1422 tot met sy dood in 1461. Hendrik VI van Engeland het aanvanklik met hom gewedywer vir die titel toe sy dienaars groot dele van Frankryk uit Parys regeer het. 

Hy was 'n lid van die Huis van Valois, die seun van Karel VI, wie se opvolging tot die troon in twyfel gelaat is deur die Engelse besetting van die noorde van Frankryk. Hy is egter in 'n beroemde gebeurtenis in Reims gekroon in 1429 deur die pogings van Johanna van Arkel om die Franse van die Engelse te bevry. Die latere deel van sy heerskappy is gekenmerk deur struwelings met sy seun, wat later Koning Lodewyk XI van Frankryk geword het.


</doc>
<doc id="27097" url="https://af.wikipedia.org/wiki?curid=27097" title="Chinon">
Chinon

Chinon is 'n Franse stad in die département Indre-et-Loire van die administratiewe gewes ("région") Centre met 'n oppervlak van 39 vierkante kilometer en 7 986 inwoners (2009). Chinon dien naas Loches as een van die onderprefekture van die département.

As deel van die historiese landskap Touraine, wat ook dikwels die "tuin van Frankryk" (Frans: "le jardin de la France") genoem word, het Chinon die bynaam "blom van die tuin van Frankryk" ("la fleur du jardin de la France") gekry.

Chinon, wat aan die oewers van die Vienne-rivier lê, staan daarnaas bekend vir die indrukwekkende bouvalle van sy kasteel en sy moderne kernkragsentrale met vier aktiewe hoëdrukreaktors en drie magnoxreaktors wat intussen buite werking gestel is.

Die eerste menslike nedersettings in die gebied van Chinon het in die Jongsteentydperk ontstaan. Die Gallies-Keltiese oppidum, wat later hier bestaan het, is in die Romeinse periode tot 'n "castrum" uitgebou. Die eerste Christene in Chinon het Brictius van Tours (Frans: "Brice", omstreeks 370-444), 'n aanhanger van Maarten van Tours wat die kerk Sint-Maarten gestig het, en Mexme, die stigter van 'n kerk en klooster, ingesluit. Die eerste historiese verwysing na Chinon as Caino dateer uit die 6de eeu en verskyn in 'n dokument van Gregorius van Tours (omstreeks 538-595).

Die plato van Chinon, wat bo-oor die Vienne-rivier verrys, vernou teen die rivierkant. Die Romeine het reeds die strategiese posisie van die plek besef en hier 'n versterking opgerig. Oor 'n tydperk van tien eeue was die plato die toneel van tragiese gebeurtenisse. In 845 is Chinon deur die Wiking-hoof Hasting geplunder.

Drie bekende boumeesters van versterkings het hul stempel op die huidige kasteel afgedruk – twee konings van Engeland, Hendrik II en Richard Leeuehart, en een Franse heerser, Filips Augustus. Die laasgenoemde het die kasteel in 1205 ná 'n beleg van agt maande van die Plantagenêts verower.

Aan die begin van die 15de eeu was die Koninkryk Frankryk in 'n baie moeilike situasie. Met Hendrik VI as koning van Engeland, wat ook die "koning van Bretagne" genoem is, was die Franse heerser Karel VII niks meer as die "koning van Bourges" nie toe hy in die jaar 1427 sy klein hof in Chinon gevestig het. In die volgende jaar het hy die State-Generaal van die provinsies Centre en Sud byeengeroep wat heeltemaal onder sy gesag gestaan het. Die State het 'n besteding van 400 000 Franse "livres" (pond) aan militêre voorbereidings vir die verdediging van Orléans goedgekeur wat destyds deur die Bretonners beleër is.


</doc>
<doc id="27099" url="https://af.wikipedia.org/wiki?curid=27099" title="Hendrik VI van Engeland">
Hendrik VI van Engeland

Hendrik VI (Engels: "Henry VI") (6 Desember 1421 – 21 Mei 1471) was koning van Engeland van 1422 tot 1461 (met 'n regent wat namens hom regeer het tot 1437) en van 1470 tot 1471, en omstrede koning van Frankryk van 1422 tot 1453.

Hendrik was die enigste kind van koning Hendrik V van Engeland en was sy erfgenaam en daarom is groot dinge van hom verwag van sy geboorte af. Hy is op 6 Desember 1421 by Windsor gebore en het die troon bestyg op die ouderdom van nege maande op 31 Augustus 1422 toe sy vader te sterwe gekom het. Sy moeder Catherina van Valois, was slegs twintig jaar oud en as 'n dogter van Koning Karel VI van Frankryk is sy nie vertrou om volledig verantwoordelik te wees vir die grootmaak van haar seun nie.

Op 28 September 1423 het die adellikes trou gesweer aan Hendrik VI. Hulle het die Parlement in die Koning se naam byeen geroep en 'n regentskapraad gevestig. Humphrey, Hertog van Gloucester, Hendrik IV se jongste seun en Hendrik VI se oom is as Beskermer en Verdediger van die Koningkryk en die Kerk aangestel tot die Koning mondig sou word. Sy aanstelling kon egter op enige stadium deur die Raad opgehef word. Sy pligte was beperk tot die bewaar van vrede en die byeen roep en verdaging van die parlement. Biskop Hendrik Beaufort (Kardinaal van 1426 af) wat Hendrik V se half-oom was, het 'n belangrike posisie in die raad beklee. Hendrik IV se oudste oorlewende seun, Jan van Lancaster, 1ste Hertog van Bedford, was die senior regent, wat as Regent van Frankryk (aan die hoof van die voortslepende oorlog) opgetree het en Gloucester as Regent van Engeland vervang het wanneer ook al Bedford self in die land was. 

Van 1428 af was Hendrik se leermeester die Graaf van Warwick, wie se vader instrumenteel was in die opposisie tot Richard II se bewind. Hendrik is ook beïnvloed deur Hendrik Beaufort, en later William de la Pole, 1ste hertog van Suffolk. Die koning was naderhand ten gunste van 'n beleid van vrede in Frankryk.

Hendrik se half-broers, Edmund en Jasper, die seuns van sy weduwee moeder se verhouding met Owen Tudor, is later graafskappe toegeken. Edmund Tudor was die vader van Hendrik Tudor wat later die troon sou bekom as Hendrik VII van Engeland.

Hendrik is uiteindelik as Koning van Engeland gekroon by Westminster Abbey op 6 November 1429, 'n maand voor sy agste verjaarsdag, en as Koning van Frankryk by die Notre Dame in Parys on 16 Desember 1431. Hy het egter nie begin regeer totdat hy in 1437, die jaar waarin sy moeder gesterf het, mondig verklaar is nie.

Wat betref sy ooms Jan, Hertog van Bedford en Humphrey, Hertog van Gloucester, wat in die begin van sy lewe die magtigste regente was; eersgenoemde het in 1435 gesterf; laasgenoemde het in skande verval en in aanhouding gesterf in 1447, waarskynlik van 'n hartaanval, voor hy van verraad aangekla kon word.

As gevolg van sy suksesse in die Honderdjarige Oorlog het Hendrik V Engeland in besit gelaat van aansienlike gebiede in in Frankryk, maar die momentum het teen sy afsterwe verlore gegaan. Vandat Hendrik VI nog 'n kind was, en Engeland deur 'n regentregering geheers is, is baie grondgebied wat deur sy vader ingepalm is verloor. 'n Herlewing in Franse geluk, wat begin het met die militêre oorwinnings van Johanna van Arkel, het gelei tot die verwerping van Hendrik se titel om oor Frankryk te heers en die kroning van die Franse "Dauphin" (kroonprins) by Reims. Diplomatieke flaters sowel as militêre mislukkings het gelei tot die verlies van meeste van die Engelse gebiede in Frankryk. 

Teen sy mondigwording het dit geblyk dat Hendrik VI 'n diep geestelike man was wat die wêreldse wysheid ontbreek het wat nodig was om effektief te regeer. Van die moment wat hy in 1437 as koning beheer oor geneem het, het hy toegelaat dat 'n paar adellike gunstelinge; die faksie wat ten gunste van die beëindiging van die oorlog in Frankryk was, gedomineer het terwyl Richard, Hertog van York en Humphrey, Hertog van Gloucester, die leier van die pro-oorlog kasie geïgnoreer is.

Kardinaal Beaufort en Suffolk het die koning intussen oortuig dat die beste manier om vrede met Frankryk te bewerkstellig was 'n huwelik met Karel VII se kleinniggie Margareta van Anjou was. Hendrik het ingestem, veral toe hy verslae gehoor het van Margareta se skoonheid, en het Suffolk gestuur om met Koning Karel te gaan onderhandel. Karel het tot die huwelik ingestem op voorwaarde dat hy nie die gebruiklike bruidskat sou moes verskaf nie en in plek daarvan die gebiede Maine en Anjou van die Engelse sou bekom. Daar is tot die voorwaardes ingestem in die Verdrag van Tours, maar die oordrag van Maine en Anjou is van die parlement geheim gehou aangesien daar besef is dat dit baie ongewild by die Engelse bevolking sou wees.

Die huwelik is in 1445 voltrek en dit blyk dat Margareta se karakter dié van Hendrik aangevul het. Sy was naamlik bereid om besluite te neem en leierskap te vertoon terwyl hy tevrede was dat sy die inisiatief geneem het. In die opsig was Margareta 'n baie meer bekwame heerser as wat Hendrik ooit was, selfs al was sy op daardie stadium slegs sestien jaar oud. Die netelige kwessie van Maine en Anjou moes nog aangespreek word. Hendrik het die vervulling van sy onderneming aan Karel VII bly uitstel in die wete dat dit baie ongewild sou wees en dat veral die oorlogsgesindes onder Humphrey, baie krities daaroor sou wees. Margareta was egter vas beslote dat hy dit sou deurvoer en dit is uiteindelik in 1446 openbaar gemaak. Meeste van die publiek se woede is op Suffolk uitgehaal wat die Verdrag van of Tours onderhandel het, maar Hendrik en Margareta het hom verdedig. Hulle het ook besef dat hulle blootgestel was aangesien hulle ten volle bewus was van die voorwaardes tot die huwelik. 

In 1447 het die koning, die koningin en die groep wat hulle omring het (Suffolk, Somerset, en die ouerwordende Kardinaal Beaufort) Gloucester voor die parlement gedaag op aanklag van verraad in Bury St Edmunds. Hy het in aanhouding gesterf voor die verrigtinge voltooi is. Die dood van Gloucester het York as Hendrik se vermoedelike opvolger gelaat, maar hy het dit nooit amptelik erken nie en York is steeds uit die hof binnekring gehou en is weggestuur om Ierland te regeer, terwyl Hendrik en Margaret Suffolk en Edmund Beaufort tot hertoë bevorder het, ('n titel wat gewoonlik slegs tot naverwante aan die monarg beperk is). Beaufort, die nuwe Hertog van Somerset (en Kardinaal Beaufort se kleineef) is na Frankryk gestuur om die oorlog te lei.

Die regering se stygende ongewildheid was te wyte aan die verlies van wet en orde, korrupsie, die verspreiding van koninklike grond aan die koning se gunstelinge, die slegte toestand van die kroon se finansies en die geleidelike verlies van grondgebied in Frankryk. In 1447 het die ongewildheid die vorm van 'n "Commons" veldtog aangeneem teen die Hertog van Suffolk, wat die mees ongewilde van die koning se gevolg was en algemeen as 'n verraaier gesien is. Hendrik is gedwing om hom uit die land te ban, maar sy skip is in die Engelse Kanaal onderskep en hy is vermoor. Sy liggaam is op die stand by Dover aangetref.

In 1449 het Beaufort, wat die veldtog in Frankryk gelei het, vyandighede in Normandië hervat. Teen die herfs is hy egter tot by Caen teruggedryf. Teen 1450 het die Franse die hele provinsie teruggeneem waarvoor Hendrik V so hard geveg het. Terugkerende troepe wat baie keer nie betaal is nie het bygedra tot die atmosfeer van wetteloosheid in die suidelike graafskappe van Engeland. Jack Cade het 'n rebellie in Kent gelei in 1450 en homself "John Mortimer" genoem in simpatie met York en sy woning by die White Hart Inn in Southwark gevestig (die wit hart was die simbool van die afgesette Richard II). Hendrik het met 'n leër na Londen gemarsjeer om die rebellie te onderdruk. Hy is egter oortuig om helfte van sy troepe agter te laat terwyl die ander helfte Cade by Sevenoaks ontmoet het. Cade het 'n oorwinning behaal en Londen beset. Die rebellie het op die ou einde op niks uitgeloop nie en Londen is na 'n paar dae van wanorde teruggeneem. Die rebellie het egter aangetoon dat die gevoelens van ontevredenheid hoog geloop het.

In 1450 het die Hertogdom van Akwitanië, wat sedert Hendrik II se tyd in Engelse hande was, ook verlore gegaan wat Calais as Engeland se enigste oorblywende gebied in Frankryk gelaat het. Teen 1452 is York oortuig om van Ierland af terug te keer en sy regmatige plek op die raad in te neem en 'n einde te bring aan swak regering. Sy strewe was 'n gewilde aangeleentheid en hy het spoedig 'n leër by Shrewsbury saamgestel. Die hof-party het intussen 'n soortgelyke mag in Londen byeen gebring. 'n Ontmoeting het suid van Londen plaasgevind met York wat 'n lys griewe en eise aan die hofsirkel aangebied het, insluitend die inhegtenisneming van die Hertog van Somerset. Die koning het aanvanklik ingestem, maar Margareta het tussenbeide getree om die arres van Somerset te verhoed. Teen 1453 is sy invloed herstel en was York weer geïsoleer. In tussentyd het 'n Engelse mag in Akwitanië Bordeaux herower. Die koningin het ongeveer op die selfde stadium aangekondig dat sy verwagtend was.

Die Engelse sukses in Akwitanië was egter van korte duur. Toe Hendrik in Augustus 1453 tyding ontvang het van die Engelse nederlaag het hy 'n senu-ineenstorting gehad en was nie meer bewus van wat om hom aangegaan het nie. Dit sou vir meer as 'n jaar voortduur en Henrdik sou selfs nie eers reageer op die geboorte van sy seun en erfgenaam wat gedoop is Edward (Edward van Westminster en Prins van Wallis). York het intussen 'n belangrike bondgenoot verkry, Richard Neville, Graaf van Warwick, een van die mees invloedryke magnate en moontlike selfs ryker as York self. York is regent benoem as beskermer van die Koninkryk in 1454. Hy het uiteindelik die magsposisie gehad wat hy wou hê. Die koningin is geheel en al uitgesluit en Somerset is in die Londense Tower aangehou. baie van York se ondersteuners het gerugte versprei dat die koning se kind nie syne was nie, maar Somerset s'n. Behalwe daarvoor is York se maande as regent gespandeer om die probleme van regeringswanbesteding te takel. Op Kersdag 1454 het Hendrik egter tot sy sinne gekom. 

Hendrik het sy geestelike siekte waarskynlik van Karel VI van Frankryk, sy grootvader aan sy moeder se kant, geërf. Dié het oor die laaste dertig jaar van sy lewe periodes van waansin beleef. Hy het dit op sy beurt in alle waarskynlikheid van sy moeder Johanna van Bourbon geërf. Sy het self tekens van geestelike siekte vertoon en haar Bourbon familie, insluitend haar oupa Lodewyk I, Hertog van Bourbon, haar vader Pieter I, Hertog van Bourbon en haar broer Lodewyk II, Hertog van Bourbon, het almal simptome van die siekte vertoon.

Ontevrede adellikes wie se mag onder Hendrik se bewind gegroei het, in besonder die Grawe van Warwick en Salisbury) het sake in hulle eie hande geneem deur die aanspraak van die Huis van York te ondersteun, eers tot die Regentskap, en daarna tot die troon self. Na 'n geweldadige stryd tussen die huise van Lancaster en York in wat as een van die Roseoorloë gesien word, is Hendrik afgeset en op 4 Maart 1461 deur sy neef, Edward van York gevangene geneem. Edward van York het Koning Edward IV van Engeland geword. Teen hierdie tyd het Hendrik aan 'n erge periode van waansin gelei waar hy blykbaar gelag en gesing het tydens die tweede Slag van St. Alban. Dit het gelei tot sy vrylating. Edward was egter steeds in staat om die troon te neem, maar kon nie vir Hendrik en sy vrou, wat daarin geslaag het om na Skotland te vlug, vang nie. Tydens die eerste periode van Edward IV se bewind het Lancasterse weerstand voortgeduur, hoofsaaklik onder die leierskap van Koningin Margareta en 'n paar adellikes wat steeds lojaal was aan haar in die noordelike graafskappe van Engeland en Wallis. Hendrik is in 1465 wel deur Koning Edward gevang en is daarna in die Toring van Londen aangehou.

Koningin Margareta wat in asiel in Skotland en later in Frankryk geleef het, was vasbeslote om die troon namens haar man en seun terug te wen. Met die bystand van Koning Lodewyk XI van Frankryk het sy 'n alliansie te vorm met Richard Neville, Graaf van Warwick, wat 'n uitval met Edward IV gehad het. Nadat hy sy dogter met die Prins van Wallis laat trou het, het Warwick na Engeland teruggekeer en die Yorke in oorlog verslaan, Hendrik VI bevry en hom tot die troon herstel op 30 Oktober 1470. Hendrik se terugkeer tot die troon het nie lank geduur nie. Die jare van wegkruip gevolg deur jare van aanhouding het sy tol geëis. Hendrik het moeg en verlate gelyk toe Warwick en sy manne hom deur die strate van Londen geparadeer het as die regmatige Koning van Engeland. Die kontras met die imposante Koning Edward wat hy vervang het kon nie skerper gewees het nie. Binne 'n paar maande het Warwick te ver gestrewe toe hy oorlog teen Boergondië verklaar het. Die Hertog van Boergondië het gereageer deur Edward IV die hulp te verleen wat hy nodig gehad om die troon met mag terug te neem. Die Prins van Wallis is by die Slag van Tewkesbury in 1471 dood.

Hendrik VI is in die Toring van Londen gevange gehou. Hy is op 21 Mei 1471 daar vermoor. Populêre legende het Richard, Hertog van Gloucester van sy moord beskuldig sowel as die moord op Hendrik VI se seun Edward van Westminster. Koning Hendrik VI is oorspronklik in Chertsey Abdy begrawe. In 1485 is sy oorskot na Sint George Kapel by Windsor-kasteel geskuif.

Henrdik VI is deur Edward IV, seun van Richard, Hertog van York opgevolg.

Moontlik een van die mees langdurige positiewe nalatings van sy bewind is die beleggings in opvoeding wat hy gemaak het. Hy het beide Eton College en King's College, Cambridge gestig.


</doc>
<doc id="27100" url="https://af.wikipedia.org/wiki?curid=27100" title="Eskom">
Eskom

Eskom is die nasionale elektrisiteitsverskaffer in Suid-Afrika wat 95% van die elektrisiteit in Suid-Afrika opwek. Dit het in 1923 tot stand gekom as die Elektrisiteitsvoorsienings-kommissie, afgekort as Evkom of EVK. (Engels: "Electricity Supply Commission", "Escom" of "ESC"). Die organisasie het in 1986 sy naam verander na Eskom, 'n samesmelting van die Afrikaanse en Engelse afkortings en word nie langer deur 'n kommissie beheer nie. Die Suid-Afrikaanse staat is vandag die enigste aandeelhouer.

Eskom is 'n vertikaal geïntegreerde nutsmaatskappy wat elektrisiteit opwek, wat dan deur middel van 'n landswye transmissiestelsel regdeur Suid-Afrika herlei word, voor dit aan sowat vier miljoen eindverbruikers bedien word. Eskom verskaf ook grootmaat-toevoere aan sowat 180 munisipale verspreiders.

Aan die einde van 2007 het Eskom 'n netto kragopwekkingsvermoë van 37 761 megawatt (MW) gehad, asook 'n landswye transmissie- en distribusiestelsel wat oor 359 854 km heen strek en bykans vier miljoen eindverbruikers bereik. Eskom se bates het R144 miljard beloop, waarop dit 'n wins van R6,5 miljard getoon het deur die opwekking, verspreiding en verkoop van 218 120 gigawattuur (GWh) elektrisiteit. Eskom het 32 674 mense in diens gehad en het in 2007 aangedui dat dit 'n uitbreidingsprogram onderneem het wat ongeveer R150 miljard oor die volgende agt jaar sou beloop.

Teen 2019 het Eskom sowat 48 600 mense in diens gehad, wat volgens sy eie analise 16 000 meer is as wat hy nodig het. Volgens die Wêreldbank het Eskom 66% meer werknemers as wat hy nodig het.

'n Kernmerk van kragvoorsiening in Suid-Afrika sedert 2007 is periodieke onderbrekings van toevoer (sogenaamde "beurtkrag") weens doelbewuste lasafwerping. Oor 'n periode van ongeveer twintig jaar sedert die mid-1980's het Eskom se kragopwekkings-vermoë die spitsaanvraag aansienlik (met meer as 20% in sommige jare) oorskry en Eskom het selfs sover gegaan as om groot industriële verbruikers (onder andere Alusaf en Mozal) na suider-Afrika te lok met aantreklike elektrisiteitspryse en langtermyn voorsieningskontrakte (25 jaar) teen laer as opwekkingskoste.

Met die beëindiging van Eskom se kragsentrale-uitbreidingsprogram in 2001 is dit veronderstel dat daar voldoende kapasiteit sou wees om in die aanvraag na elektrisiteit te kan voorsien tot ongeveer 2007. Die "Witskrif op Energie" van 1998 het voorspel dat Eksom teen 2007 'n tekort aan opwekvermoë sou ondervind. Omdat die aanlooptyd om 'n groot kragsentrale te bou vyf of meer jaar beloop, het Eskom reeds in 2002 begin aansoek doen om meer kapasiteit. Die regering het egter daarop aangedring dat (buitelandse) privaatbeleggers genader moet word om tot die bedryf toe te tree en reeds in 1998 het Penuell Maduna, minister van minerale en energie, 'n embargo op Eskom geplaas om enige verdere steenkool- of kernkragstasies op te rig. Hierdie embargo is eers in 2004 opgehef nadat dit duidelik geword het dat die privaatsektor nie gretig is om tot die elektrisiteitsopwekkingsbedryf toe te tree nie.

Ondanks waarskuwings deur Eskom van 'n dreigende tekort aan kapasiteit het die proses gesloer en uiteindelik in 2006 skipbreuk gelei toe die laaste belangstellendes uit die proses onttrek het, oënskynlik vanweë té lae elektrisiteits-tariewe en ander beperkende faktore. In 2007 het president Thabo Mbeki namens die regering verskoning aangeteken vir die kragtekorte. Mbeki het in Bloemfontein erken dat "Eskom reg en die regering verkeerd was".

Ander belangrike faktore wat bygedra het tot die toenemende wanbalans tussen vraag en aanbod was 'n hoër as verwagte groeikoers in aanvraag en 'n afname in die beskikbaarheid van Eskom se opwekkingseenhede. Die ekonomie het meer elektrisiteitintensief begin word en moderne geriewe soos lugversorging het 'n alledaagse verskynsel geword. Eskom het ook 'n massiewe elektrifiseringsprogram in die 1990's begin wat aanvraag vermeerder het en die lasprofiel verskuif het. Pogings om aanvraag te beheer het nie die nodige steun ontvang om dit effektief te maak nie.

Die toestand het verder versleg vanweë die afname in beskikbaarheid van groot krageenhede. In 2000 was die gemiddelde beskikbaarkeid 92%. Teen 2006 het dit gedaal tot 87%, wat dieselfde effek het as 'n 5% permanente tekort aan kapasiteit. Die oorsaak hiervan was hoofsaaklik swak of gebrekkige voorkomende instandhouding, foute deur onervare personeel en 'n tekort aan onderdele, brandstof en ander middele. Teen 2007 het agterstand in instandhouding en onverwagte falings dit moeiliker gemaak om voorsieningskapasiteit met volgehoue vertroue te kon voorspel. Die situasie het mettertyd versleg en in Februarie 2015 het Eskom by tye 36% van sy opwekvermoë verloor.

Die koeël was toe reeds deur die kerk. In Desember 2006 het die eerste grootskaalse lasafwerping in the Wes-kaap plaasgevind toe 'n eenheid by Koeberg onverwags afgeskakel het. Aanvraag in die Wes-kaap het beskikbare vermoë oorskry omdat die transmissiestelsel nie die verskil kon aansuiwer nie. Om te voorkom dat die hele stelsel afgeskakel sou moes word, het Eskom begin met selektiewe lasafwerping, dit wil sê doelbewuste afsluitings om die aanvraag te beperk. Groepe verbruikers is vir 'n paar ure op 'n beurt afgeskakel totdat die balans tussen aanvraag en voorsiening weer herstel is.

In die winter van 2007 het die eerste lasafwerpings in die res van die land begin toe die ongewone koue weer Eskom se totale vermoë onder geweldige druk geplaas het en landswye lasafwerping in alle erns begin het. Toe die winter verby was en verbruikers 'n bietjie asem kon skep, het daar in Oktober en November weer 'n reeks lasafwerpings begin, dié keer omdat soveel eenhede buite werking was vanweë instandhouding, onverwagte falings en bedryfsfoute dat daar op 'n stadium tot oor 'n 20% tekort aan toevoer was.

Eskom het gewaarsku dat lasafwerpings sal voortduur vir vyf of ses jaar, minstens tot dat die eerste eenheid van die nuwe Medupi-kragsentrale in 2012 in werking gestel behoort te word. Vertragings in die voltooiing van Medupi het voorgekom, sodat die beplande inwerkingstelling van die eerste eenheid tot die tweede helfte van 2015 uitgestel is. Eers in Januarie 2008 het Eskom kontrakte met Botswana en Mosambiek gesluit vir die aankoop van minstens 450 MW elektriese krag, alhoewel Eskom toe reeds bewus moes gewees het van plaaslike kragtekorte, wat tewens reeds kerstyd rugbaar geword het.

Optimummyn van die multinasionale firma Glencore het oor 'n tydperk steenkool teen minder as kosprys aan Eskom se Hendrina-kragsentrale voorsien. Volgens Optimum se vaste 25-jaar leweringskontrak moes hulle tot einde-2018 steenkool teen 'n goedkoop R150 per ton lewer, maar het in 2012 misluk om die ooreengekome graad te lewer, waarna Eskom hulle 'n boete van R2,1 miljard opgelê het. Eskom se uitvoerende bestuurder, Brian Molefe, wou na bewering nie besgee oor die boetebedrag nie, en met Optimum op die drumpel van likwidasie het die Guptas 'n koopaanbod van R2,9 miljard gemaak. Tegeta het egter nie oor hierdie bedrag beskik nie, sodat Eskom se rekenkundige beampte, Anoj Singh, 'n waarborg van R1,6 miljard aan Tegeta toegestaan het om die transaksie deur te voer. Na bewering het Eskom dan 'n geheime skikking met die nuwe eienaar Tegeta aangegaan oor 75% van die boetebedrag.

In 2015 het Eskom 'n 11-jaar kontrak ter waarde van R3,7 miljard aan Tegeta van die Gupta-familie en Duduzane Zuma toegestaan, vir lewering van steenkool van 'n verdagte lae graad aan Majuba-kragsentrale. Eskom wou 'n verdere kontrak van R2,9 miljard toestaan aan Tegeta se Brakfonteinmyn, maar is deur die Nasionale Tesourie voorgekeer.

In 2017 is 'n R25 miljard langtermynlening van Huarong Energy Africa bekom om kragsentrales te onderhou, maar 'n gebrekkige evaluasieproses het daarop uitgeloop dat Eskom na ondertekening geweier het om die kontraktuele verpligtinge na te kom. Regsfirma White & Case het etlike kwelpunte uitgewys. Kommerwekkend was die $19 miljoen terugbetaling wat dadelik moes geskied, 'n fasiliteringsdeposito van R340 miljoen in die Hong Kongse bankrekening van die obskure Ideva-firma, en 'n groot kansellasiefooi. Sean Maritz en Anoj Singh, onderskeidelik die tydelike uitvoerende bestuurder en rekenkundige beamte van Eskom wat albei die kontrak onderteken het, moes hul poste ontruim.

Eskom het toegelaat dat skuld van munisipaliteite, veral dié van Soweto, hand uit ruk. In Julie 2019 het die onbetaalde elektrisiteitsrekeninge van Soweto alleen op R15 miljard gestaan. Teen 2018 was sestig ander munisipaliteite ook altesaam R16 miljard in die rooi. Die oplossing vir Soweto is gesien as die installering van 26 000 meters vir vooruitbetaalbare krag teen einde-Maart 2020, 'n aankondiging wat met betogings in Orlando-Wes begroet is, terwyl munisipaliteite hul wanbetaling op onwettige konneksies en werkloosheid blameer het.

Eskom het vroeg in 2019 'n hulppaket van R4,9 miljard van die regering aangevra sodat dit vir die korttermyn operasioneel kan bly. Die instelling se benarde finansiële situasie kan toegeskryf word aan die nagevolge van staatskaping en Eskom se historiese skuld, alhoewel die regerende African National Congress dit aan die nasleep van apartheid toeskryf. Die regering het die Eskom-volhoubaarheidstaakspan en tegniese hersieningspan aangestel, en 'n dringende Spesiale Appropriasiewet sou voorsiening maak vir 'n groot deel van R230 miljard wat Eskom oor 'n dekade sal benodig, meestal om voortslepende verliese te delg. Minister Tito Mboweni het in sy 2019 begrotingstoespraak aangedui dat die staatskas R69 miljard oor drie jaar sal beskikbaar stel om Eskom-skuld onder bedwang te hou. Die Suid-Afrikaanse regering het in Augustus 2019 die aantal rand-gedenomineerde staatseffekte wat hy by weeklikse skuldveilings aangaan met 37% verhoog om Eskom se skuld te delg.

In 2019 het Eskom Holdings SOC Bpk en raffinaderye van Sasol Bpk onder skoot gekom vir hul besoedeling in die sg. hoëveld-prioriteitsgebied, d.w.s. dele van Mpumalanga en Gauteng waar meeste van Suid-Afrika se steenkool ontgin word en 12 steenkoolkragsentrales van Eskom, benewens Sasol se olieraffinadery en steenkool-na-brandstof-aanleg geleë is. 'n Greenpeace-ondersoek van laat-2018 het aangetoon dat Mpumalanga gebuk gaan onder die wêreld se ergste stikstofdioksied-vrystellings deur kragsentrales. Die aanlegte stel benewens ook swaeldioksied, kwik en fyn stofdeeltjies vry wat na bewering 'n reeks ongesteldhede veroorsaak. Volgens die Amerikaanse atmosferiese deskundige Andy Gray het hierdie besoedeling al honderde vroeë sterftes in die gebied veroorsaak. Die omgewingsregtegroepe Groundwork en Vukani het by die hooggeregshof aansoek gedoen dat hierdie vlakke van besoedeling as 'n skending van grondwetlike menseregte aangedui word, sodat die Departement van Omgewingsake tot sinvolle optrede aangespoor kan word.

Op 20 Desember 2007 het die Nasionale Energie Reguleerder van Suid-Afrika (NERSA) Eskom 'n gemiddelde tariefverhoging van 14,2% vir 2008 toegestaan. Dit het tekort geskiet aan die 18,7% waarvoor Eskom aansoek gedoen het, maar was nogtans aansienlik meer as die 6,2% verhoging waarvoor Eskom aanvanklik in 2005 aansoek gedoen het. Die uitermatige verhoging het vir Eskom en NERSA die misnoë van verskeie instansies op die hals gehaal, onder andere die Konfederasie van Suid-Afrikaanse Vakunies (Kosavu), Busa (Business Unity SA) en die Suid-Afrikaanse Reserwebank, wat vroeër 'n beroep op staatsinstansies gemaak het om te help om inflasie te beperk tot die Bank se teiken van tussen 3% en 6%.

Daar was ook kritiek dat die tariefverhoging Suid-Afrika minder aantreklik sou maak vir buitelandse beleggers, aangesien goedkoop elektrisiteit dikwels as 'n positiewe faktor vir SA beskryf word.

Eskom het laas verhogings van hierdie skaal in 1977 aangekondig, toe dit ná die inflasie-periode van die sewentigerjare voor geweldige uitbreidingskoste te staan gekom het.

NERSA het aangekondig dat Eskom se aansoek vir 'n verdere 17%-verhoging vir 2009 in September 2008 oorweeg sal word wanneer die volgende driejaarlikse prysverhoging vasgestel word. NERSA se publieke konsultasiedokument het dit duidelik gestel dat Eskom se tariewe met dubbelsyferverhogings aangepas sal moet word tot en met minstens 2019 om in die verwagte stygings in koste en die uitbreidingsprogam te kan voldoen.

Eskom het te kenne gegee dat dit beswaar sal aanteken teen NERSA se beslissing. In 2004 het Eskom en NERSA in 'n dispuut betrokke geraak toe Eskom 'n verhoging van 2,5% toegestaan is nadat dit om 8,9% aansoek gedoen het. Die geskil is besleg deur die destydse Minister van Mineraal- en Ernergiesake, Me. Phumzile Mlambo-Ngcuka (nou Adjunkpresident), wat Eskom se aansoek verwerp het.

Mnr. Collin Matjila, voorsitter van NERSA, het aangekondig dat die verhoging Eskom se verkope van R44,3 tot R47,9 miljard per jaar sou verhoog. Toe Eskom oorspronklik in 2005 vir 'n verhoging aansoek gedoen het, was uitbreidingskoste van R84 miljard voorsien. Toe dit later geblyk het dat dié bedrag vermeerder sou moes word tot R150 miljard, was dit duidelik dat 'n 6,2%-verhoging onvoldoende sou wees om die uitgawe te dek. Gevolglik is 14,2% goedgekeur. Matjila het verder gesê dat die tariefverhoging daarop gemik was om die balans tussen Eskom se voortbestaan en die bekostigbaarheid van elektrisiteit te handhaaf. NERSA was van mening dat die langtermynoorwegings van hierdie besluit die korttermynbesorgdhede vér oorskry.

Opsomming van die vermoë van Eskom se kragsentrales in 2007:

NOTAS:

Elektrisiteit word in generators opgewek deur 'n groot magneet (die rotor) wat binne in 'n koperklos (die stator) draai teen 3 000 omwentelings per minuut. Dit lewer 'n drie-fase wisselstroom met 'n frekwensie van 50 Hertz (d.w.s. wisselings per sekonde) teen ongeveer 22 000 volt (22 kV) op. Die spanning is te laag vir grootmaat vervoer oor lang afstande en word dus eers deur middel van transformators verhoog tot by 'n transmissiespanning van 132 kV of meer. Meeste groot kragsentrales (wat elk gewoonlik ses of meer generators het) stuur elektrisieit teen 400 kV in 'n landswye transmissienetwerk in.

Elektrisiteit word vanaf kragsentrales vervoer tot waar dit benodig word deur middel van kraglyne. Groot hoeveelhede elektrisiteit word teen hoë spanning vervoer om verliese oor lang afstande te verminder en die hoeveelheid kraglyne te beperk. Die groot hoogspanningslyne wat elektrisiteit tussen verafgeleë gebiede vervoer word transmissielyne genoem. Dié werk teen hoë spannings van soveel as 765 kilovolt (765 000 volt of 765 kV), soos in die geval van die hooflyne tussen die Hoëveld en die Kaap. Eskom is die eerste in die wêreld om 765 kV só hoog bo seespieël te gebruik, waar die isolasievermoë van die dunner lug baie minder is as by seevlak. Vir kleiner afstande en hoeveelhede word laer spannings tot by 132 kV gebruik.

Transmisielyne bestaan uit hoë staaltorings wat aluminium geleierbondels dra wat aan glas- of keramiek-isoleerders hang. Aluminium is lig en 'n goeie geleier van elektrisiteit en daar is 'n staaldraad binne die aluminium-geleiers om dit te versterk. Transmissielyne wat ver oor die veld loop is 'n bekende gesig feitlik orals in landelike Suid-Afrika.

In beboude gebiede word dikwels van ondergronde kabels gebruik gemaak. Dié is nie sigbaar nie en kan gebruik word waar daar nie genoeg spasie vir maste of torings is nie, maar het die nadeel dat dit baie duur is. Groot kabels wat hele stede of groot fabrieke kan voorsien is dikwels met olie of gas gevul vir verkoeling en isolasie.

Die transmissienetwerk word somtyds ook die Nasionale Netwerk of Tussenverbinde Stelsel genoem want alle elektrisiteit wat deur Eskom opgewek word (behalwe eieverbruik in kragsentrales) word aan die netwerk gelewer vir landswye verspreiding. Eskom voorsien nie alle verbruikers in Suid-Afrika direk nie. Meer as 250 munisipaliteite koop elektrisiteit op grootmaat by Eskom vir distribusie en herverkoop aan hulle eie verbruikers.

Elektrisiteit wat in kragsentrales opgewek word kan nie soos water in 'n dam opgegaar word nie. Dit kan net gelyklopend met die opwekking verbruik word. Aanvraag en toevoer moet dus deurlopend gemeet en 'n fyn balans gehandhaaf word. Vir klein veranderings pas alle generators wat aan die stelsel gekoppel is, hulle uitset outomaties aan deur die spoed van 3 000 o.p.m. te handhaaf. As die vraag toeneem (soos byvoorbeeld tydens koue weer of die begin van 'n gewilde TV program), begin alle generators 'n bietjie spoed verloor. Die spoedreëlaar laat dan meer stoom in die turbines in sodat die kraglewering effens toeneem en die spoed byna dadelik terugkeer na 3 000 o.p.m. Die omgekeerde gebeur as die aanvraag daal.

Vir groter veranderings in aanvraag moet hele generators aan- of afgesit word. Dit word deur die sentrale beheersentrum gedoen, wat instruksies aan die kragsentrales gee om dit te doen. Nasionale Beheer in Simmerpan, Germiston, moet ook sorg dat daar deurentyd voldoende reserwe-generators gereed is as een van die lopende eenhede onklaar sou raak. Daar is ook ses streeksbeheersentra wat op strategiese plekke geleë is en wat die vloei van elektrisiteit deur die netwerk beheer deur lyne en transformators in of uit te skakel.

Om die netwerk deurlopend te kan beheer maak die beheersentra gebruik van spesiale meters wat oral in die stelsel aangebring is en data onmiddellik deurstuur. Meeste hoogspanningsskakelaars kan outomaties vanuit 'n verafgeleë beheersentrum geskakel word. Generators in hidrokragsentrales en gasturbines word ook met afstandbeheer aan- of afgesit.

Die transmissienetwerk word ook gebruik om elektrisiteit tussen lande in Suider-Afrika uit te ruil. Elektrisiteit van Cahora Bassa in Mosambiek word byvoorbeeld deur 'n spesiale 1 000 kilometer-lange gelykstroomlyn vervoer teen 'n spanning van 533 kV. Nadat dit in wisselstroom omgesit is by die Apollo-distribusiestasie (naby Pretoria) word dit in die Eskom netwerk ingevoer teen 400 kV. Daar is wisselstroomlyne van 400 en 275 kV wat tussenverbinding met Namibië, Zimbabwe, Botswana, Zambië en selfs sover as die Kongo moontlik maak.

Die spanning van elektrisiteit moet op verskeie plekke eers verhoog word (soos by 'n kragstasie) en dan weer in stadiums verminder word sodat klein verbruikers dit veilig kan gebruik. In Suid-Afrika is die standaard huishoudelike spanning 220V (380V as drie fases gebruik word). In fabrieke kan spannings van 11 kV dikwels aangetref word om swaar masjienerie te dryf.

Die spanning van wisselstroom word deur middel van transformators verhoog of verlaag. By kragsentrales word die spanning van 22 kV wat die generators opwek verhoog tot soveel as 765 kV. In substasies wat krag aan die distribusiestelsel lewer word die hoogspanning dan weer verlaag, gewoonlik na 22 kV of 11 kV voordat dit na die eindverbruiker gestuur word.

'n Transformator werk heel eenvoudig en het geen bewegende dele nie. Dit bestaan uit twee klosse geïsoleerde koperdraad wat dig maar tog apart teen mekaar gewen is. Soos elektrisiteit deur die een klos stroom, induseer dit 'n stroom in die ander klos teen 'n spanning wat bepaal word deur die hoeveelheid draaie in elke klos. As die tweede of sekondêre klos meer draaie het as die eerste of primêre klos sal die spanning verhoog word, terwyl die spanning sal daal in die teenoorgestelde geval. Die klosse word in 'n tenk gehou wat met olie gevul word vir verkoeling en isolasie.

Elektriese substasies is selfstandige eenhede wat vanuit die streeks- of nasionale beheersentra bedryf word. Inkomende lyne bring elektrisiteit vanaf kragstasies en uitgaande lyne voer die elektrisiteit na verbruikers of ander substasies. Substasies gebruik transformators om die spanning van elektrisiteit hoër of laer te verstel en skakelaars om lyne in of uit te skakel. Baie substasies is in afgeleë gebiede en is ontwerp om deurlopend sonder menslike toesig bedryf te word in alle weersomstandighede. Die skakelaars in 'n substasie kan 'n groot elektriese stroom oombliklik onderbreek en sodoende probleme op die netwerk isoleer voordat dit ander dele raak.

'n Substasie bevat ook hoogs gespesialiseerde beskermingstoerusting wat foute kan identifiseer (soos byvoorbeeld 'n lyn wat deur weerlig getref is, of 'n boom wat op 'n lyn geval het) en boodskappe kan deurstuur of ontvang van die beheersentra. Dit kan mense beskerm teen elektriese foute en kan die toevoer ononderbroke na 'n ander deel van die netwerk oorskuif.

Die transmissiestelsel vervoer groot hoeveelhede elektrisiteit oor lang afstande vanaf kragsentrales tot by een van die talle substasies wat oor die hele land versprei is. Hier word die spanning verlaag voordat die elektrisiteit verder versprei word deur die distibusienetwerk met die doel om dit so wyd moontlik na alle eindverbruikers te versprei. Eskom se distribusienetwerk van amper 300 000 km bereik sowat veertig miljoen verbruikers oral in die land behalwe in die mees verafgeleë gebiede.

Toevoere teen 22 of 11 kV word vanaf substasies na primêre verbruikerspunte soos stede en dorpe, industrieële gebiede, groepe dorpies en plase geneem. Hier word dit trapsgewys verder getransformeer na nog laer spannings tot uiteindelik by 380/220 volt vir verspreiding na nywerhede, woongebiede, winkelsentrums, hospitale, openbare- en kantoorgeboue, straatligte, ensovoorts. Groot verbruikers soos myne, fabrieke en spoorweë ontvang dikwels toevoer teen 'n hoër spanning. Daar is byvoorbeeld laagspanningssubstasies al langs elektriese spoorlyne wat elektrisiteit direk teen 25 kV of 50 kV voorsien.

Die verspreiding (distribusie) van elektrisiteit moet so geskied dat toevoer bykans nie onderbreek word as daar 'n fout in die stelsel sou ontstaan nie. Daarom is daar gewoonlik meer as een toevoerpunt na 'n bepaalde area. Distribusielyne of kabels vorm dikwels 'n ringtoevoer sodat, sou die toevoer uit een rigting faal, dit uit die ander rigting aangevul kan word.

In huise, kantore en ander geboue is daar gewoonlik 'n distribusiebord met veiligheidsskakelaars en aardlekkasiebeskerming sodat, sou daar iets verkeerd loop, die elektrisiteitstoevoer onmiddellik en veilig afgeskakel word. Van hierdie distribusiebord loop daar drade na alle ligte, muurproppe, stowe, geysers en ander elektriese apparaat. Dit is bykans onmoontlik om 'n moderne huishouding sonder elektrisiteit te bedryf.

Elektrisiteitsverbruik word voortdurend gemeet met 'n spesiale kilowatt-uur meter. Wanneer 'n lig of enige elektriese apparaat aangeskakel word, laat die toename in stroom 'n skyf in die meter draai. Hierdie beweging word oorgedra na 'n drom met syfers wat die verbruik dan aanwys. Hierdie meters word periodiek gelees en daarvolgens word die klant 'n rekening gestuur.

'n Ander soort meter, die sogename voorafbetaalmeter, word al hoe meer gebruik. Soos die naam aandui, vereis hierdie meter vooraf betaling vir elektrisiteitsverbuik wat by talle agente en ander instansies soos winkels en vulstasies gemaak kan word. 'n Spesiale kode of 'n kaart word dan gebruik om die meter te "laai" met die hoeveelheid elektrisiteit wat gekoop is, sodat die meter dit kan aanwys en die verbruik daarteen kan aftrek. Soos elektrisiteit gebruik word, hou die meter tred met die verbruik en waarsku die verbruiker as bykans al die krediet opgebruik is.

Verwysing: Eskom Factsheet on Transmission and Distribution.

Opsomming van Eskom se transmissie- en distribusietoerusting soos op 31 Maart 2006

NOTAS:



</doc>
<doc id="27102" url="https://af.wikipedia.org/wiki?curid=27102" title="Pous Felix">
Pous Felix

Pous Felix kan verwys na 'n aantal pouse en/of teenpouse van die Rooms-Katolieke Kerk nl:



</doc>
<doc id="27103" url="https://af.wikipedia.org/wiki?curid=27103" title="Anna van Boergondië">
Anna van Boergondië

Anna van Boergondië (Frans: "Anne de Bourgogne"; 1404 – 14 November 1432) was die dogter van Jan sonder Vrees, Hertog van Boergondië 1404-1419 en sy vrou Margareta van Beiere. 

In Junie 1423 het sy in Troyes met Jan van Lancaster, 1ste Hertog van Bedford getrou. Sy is het in Parys gesterf gedurende geboorteskenking en is in die Kerk van die "Celestines" begrawe.


</doc>
<doc id="27106" url="https://af.wikipedia.org/wiki?curid=27106" title="De jure">
De jure

De jure is 'n uitdrukking wat beteken "volgens die wet" in teenstelling met "de facto" wat "volgens feit" beteken. "De jure" moet nie verwar word met die Frans "du jour" nie wat "van die dag" beteken, soos in "soupe du jour".

Die term "de jure" en "de facto" word gebruik in plaas van "in beginsel" en "volgens gebruik" respektiewelik wanneer politiese situasies beskryf word. 'n Gebruik mag "de facto" bestaan, waar mense 'n kontrak gehoorsaam asof deur 'n wet afgedwing word al bestaan daar nie só 'n wet nie. 'n Proses wat bekend staan as "desuetude" word gebruik om daarvoor voorsiening te maak dat "de facto" gebruike verouderde wette vervang. Die ander sy van die saak is dat daar gebruike "de jure" mag bestaan maar wat nie deur mense in die algemeen gehoorsaam word nie.



</doc>
<doc id="27107" url="https://af.wikipedia.org/wiki?curid=27107" title="Sokrates">
Sokrates

Sokrates (Grieks: Σωκράτης [sɔːkrátɛːs], "Sōkrátēs"), gebore om en by 470 v.C. en gesterf in 399 v.C., was 'n Griekse filosoof gebore in Athene. Hy het geleef tydens die goue era van die stad, soos dit vandag bekend staan. Hy het een vrou en drie kinders gehad. 

Die jaar van Sokrates se geboorte is 'n veronderstelde datum, of skatting, gegewe die feit dat datering van enigiets in die antieke geskiedenis gedeeltelik berus op 'n argument met 'n onakkurate tydperk van individue.

As 'n jong man het hy die toe gewilde filosofieë van wat vandag bekend staan as die "pre-Sokratiese filosowe" bestudeer. Hierdie sogenaamde pre-Sokratiese filosowe het elk in hul eie manier die natuurlike wêreld rondom hulle probeer verstaan. Veral twee dinge omtrent hierdie filosowe het Sokrates geïnteresseer — en Sokrates het gedink altwee hierdie dinge was problematies. Die eerste probleem was dat al hierdie filosowe teenstrydige filosofieë gehad het. Dit was 'n magdom van teorieë in konflik met mekaar. En bowenal het daar geen bevredigende manier bestaan om tussen die verskillende teorieë te kies nie. Die teorieë het fassinerende idees oor die wêreld uitgestippel, maar sonder om van enige kritiese metodes gebruik te maak. Dit was dus gevolglik onmoontlik om te bepaal watter van hulle, indien enige, die waarheid gespreek het. Sokrates se tweede probleem met hierdie filosowe was dat dit weinig praktiese verskil sou maak indien mens uiteindelik kon uitvind watter van die teorieë waar was. Hy het homself afgevra watse effek dit op ons lewens sou hê indien ons geweet het hoe ver die son van die aarde is, en of die son so groot soos die Peloponnesos of selfs groter as die hele wêreld is. Die mens se optrede kan tot geen mate deur hierdie kennis beïnvloed word nie. Wat die mens wél moet weet, het Sokrates geredeneer, is hoe ons ons lewens en onsself moet uitleef. Vir die mens is die belangrike vrae eerder iets soos: "Wat is goed? Wat is reg? Wat is regverdig?" Indien ons die antwoorde tot hierdie vraagstukke sou kon weet, sou dit 'n merkwaardige invloed op ons lewenswyses kon hê. Sokrates het egter nie gedink dat hy oor die antwoorde tot hierdie vraagstukke beskik nie. Maar hy het wel gesien dat ook niemand anders dit geweet het nie.

'n Groot probleem in die bestudering van Sokrates se filosofie is die feit dat hy self geen geskrifte nagelaat het nie en 'n mens geheel en al op die geskrifte van ander aangewese is. Die werk van Plato ("Apologia," "Symposium" en talle ander dialoë), Aristoteles en Xenophon en spottende opmerkings in komedies van Aristophanes is in die verband belangrik. 

Deur die gegewens uit die bronne saam te voeg, kan 'n mens egter 'n taamlik volledige beeld van Sokrates se filosofie kry. Sokrates het geen wysgerige stelsel ontwikkel nie, maar hy het ŉ metode ontwikkel om kennis wat op die waarheid berus en vir almal aanvaarbaar is, te verkry. Sy uitgangspunt was die selfstandigheid van die menslike denke, wat sonder medewerking van buite kennis kan verwerf. 

Hy het van die dialektiek die wysgerige gesprek, gebruik gemaak en in samewerking met ander die waarheid probeer vind. Sokrates se uitgangspunt was: "Ek weet dat ek niks weet nie." Daarmee het hy die Sofiste, wat in die destydse Athene voorgegee het dat hulle alles geweet het en alles kon onderrig, gekritiseer. Sokrates het egter nie aan die bestaande norme wat algemeen gegeld het en die moontlikheid om dit te ken, getwyfel nie. 

Hy het egter nie aan 'n oortuiging waartoe hy gekom het, bly vas klou nie, maar steeds aangehou soek ten einde sy kennis te vervolmaak. In sy gesprekke het hy hom as onkundig voorgedoen, ŉ aantal uitsprake by sy gespreksgenote uitgelok en dan onweerlegbaar aangetoon dat dit onjuis is. Met die werkwyse het hy baie mense in die verleentheid gestel, talle mense het hom dit ernstig verkwalik. Sokrates se "geestelike verloskunde" (volgens hom het hy dit van sy moeder geërf) het van die veronderstelling uitgegaan dat die ware wysheid of kennis in elke mens verborge is en deur besinning ontdek kan word. 

Deur sy indringende vraag-en-antwoord-metode het Sokrates sy toehoorders gedwing om die kennis waaroor hulle beskik het, mee te deel. Daarna het hy die kennis getoets en, indien nodig, verwerp. Die kennis waarna Sokrates gestreef het, was die kennis van algemene begrippe, kennis wat reeds deur die verstand as algemeen geldig erken word. Hy het dit deur middel van die induktiewe metode ontdek: deur 'n groot aantal dinge van dieselfde soort (byvoorbeeld regverdige mense, optredes, en so meer) deeglik te oordink, kon hy 'n definisie van ŉ algemene begrip soos byvoorbeeld "regverdigheid" formule

Hierin is die gemeenskaplike eienskappe van die soort saamgevat en die individuele verskille buite rekening gelaat. Om die definisie te toets, het hy elke individuele geval daaraan onderwerp om seker te maak dat dit wel geldig is (deduktiewe metode). Hy het die werkwyse ook toegepas op die etiek, die leer van die mens se sedelike gedrag, norme en waardes. Op die gebied het die skyn kennis na sy mening die duidelikste geblyk. 

Hy het tot die gevolgtrekking gekom dat diegene wat oor voldoende kennis beskik ten opsigte van die doel van die menslike optrede (die geluk) en alle deugde wat daartoe lei, vanself goed en deugsaam sal optree. Onjuiste handelinge het volgens Sokrates dus voortgespruit uit onvoldoende kennis van die deug en geluk. "Niemand tree vrywillig sleg op nie," het hy gesê. Hierdie opvatting dat deug uit insig en kennis bestaan, staan bekend as etiese intellektualisme. Deug was vir Sokrates dus iets wat aangeleer kon word.

Sokrates het geleef gedurende die oorgang van die Atheense hegemonie se hoogtepunt tot die afname in die nederlaag deur Sparta en hul bondgenote in die Peloponnesiese Oorlog. In 'n tyd toe Athene probeer het om te stabiliseer en herstel na die nederlaag, het die Atheense publiek dalk getwyfel oor demokrasie as 'n doeltreffende regeringsvorm. Sokrates blyk 'n kritikus van demokrasie te wees, en sommige geleerdes interpreteer sy verhoor as 'n uitdrukking van politieke inmenging.

Getrou aan sy stad, het Sokrates gebots met die koers van Atheense politiek en samelewing. Hy het Sparta direk en indirek in verskeie dialoë geprys. Een van Sokrates se beweerde oortredings aan die stad was sy posisie as 'n sosiale en morele kritikus. In plaas van die handhawing van 'n status quo en die aanvaarding van die ontwikkeling van wat hy as onregverdigheid in sy streek beskou het, het Sokrates die kollektiewe idee van "gesag is mag" bevraagteken wat hy in hierdie tydperk algemeen in Griekeland gevoel het. Sy pogings om die Atheense regverdigheid te verbeter, kon die oorsaak van sy dood wees.

Volgens Plato se "Apology", het Sokrates se vriend Chaerephon vir die Orakel by Delphi gevra of enigiemand meer wys is as Sokrates; die Orakel het gesê niemand was meer wys nie. Sokrates het nie die Orakel geglo nie, want hy het gedink hy besit geen wysheid nie. Hy het klomp mense gevra en egter besluit: terwyl elkeen dink hy weet baie het hulle het eintlik baie min geweet en was glad nie wys nie. Sokrates het besef dat die Orakel reg was; terwyl sogenaamde wyse manne self verstandig was, het hy self nie geweet dat hulle nie wys was nie, wat paradoksaal Sokrates wyser gemaak het, aangesien hy die enigste persoon bewus was van sy eie onkunde was. 

Robin Waterfield stel voor dat Sokrates 'n vrywillige sondebok was; sy dood was die suiwerende middel vir Athene se ongeluk. In hierdie siening sou die teken van waardering vir Asclepius (die Griekse god vir die genesing van siekte) 'n geneesmiddel vir Athene se kwale wees. 

Sokrates se dood word beskryf aan die einde van Plato se "Phaedo", alhoewel Plato nie self teenwoordig was nie. Phaedo skryf nadat Sokrates die gif gedrink het, hy opdrag gegee is om rond te loop totdat sy bene verdoof het. Nadat hy gaan lê het, het die man wat die gif toegedien het, sy voet geknip; Sokrates kon nie meer sy bene voel nie. Die gevoelloosheid het stadig by sy lyf opgekruip totdat dit sy hart bereik het.




</doc>
<doc id="27109" url="https://af.wikipedia.org/wiki?curid=27109" title="Uppsala">
Uppsala

Uppsala [ɵpˈsɑːla] is 'n stad in die huidige Sweedse provinsie Uppsala län en die historiese provinsie (Sweeds: "landskap") Uppland. Uppsala dien as die administratiewe hoofstad van sowel die provinsie asook die gelyknamige munisipaliteit (Sweeds: "kommun").

Uppsala is ten opsigte van sy bevolking die vierde grootste stad in die land na Stockholm, Göteborg en Malmö en is in administratiewe opsig in sewe stadsdistrikte verdeel.

Uppsala staan veral bekend vir sy universiteit, die Universiteit van Uppsala wat in 1477 as die twee tersiêre instelling in Skandinawië na die destydse Deense Lund (1425) (later Lund Universiteit) gestig is.

Uppsala was sedert die Wiking-tydperk die koninklike hoofstad, 'n belangrike markstad en vergaderplek (as stad waar die ting gehou is) en die geestelike sentrum van Swede. Die heidense tempel van Ou-Uppsala het as die religieuse sentrum van die Sweedse stamme gedien en is in 1070 deur die Duitse geskiedskrywer Adam van Bremen as 'n pragtige gebou beskryf. Die tempel was oor 'n lang tydperk ook die middelpunt van die weerstandsbeweging teen die kerstening van die land.

Teen die einde van die 11de eeu het Ou-Uppsala die setel van 'n biskop geword en in 1164 het ook die Sweedse aartsbiskop hom in Uppsala gevestig. Die aartsbiskop se paleis is in die 13de eeu na Nieu-Uppsala, sowat twee myl van suid van Ou-Uppsala, verskuif. In 1260 is met die oprigting van die katedraal begin.

Gedurende die Middeleeue het Duitse koop- en ambagsmanne hulle in Uppsala begin vestig. In 1302 het die dorp stadstatus gekry. Die aartsbiskop het oor 'n lang tydperk 'n sentrale politieke figuur in Swede gebly; sy magsbasis was sowel sy geestelike reputasie asook sy groot landerye en sy gewapende wagte. Uppsala was daarnaas ook steeds nog Swede se kroningstad en die plek vir belangrike vergaderings van die Sweedse adel (Sweeds: "herredagar") en is sodoende as die werklike hoofstad van die land beskou.

Tydens die bevrydingsoorlog onder Gustaaf I Wasa is die biskoplike paleis in 1521 aan die brand gesteek, en as gevolg van die Reformasie en sekularisasie van kerklike besittings het Uppsala sy leidende rol langsamerhand verloor, en sy inwonertal het gedaal. Nogtans het die Sweedse steeds besoeke aan Uppsala afgelê, en in 1547 is met die boubedrywighede vir die koninklike slot begin. Die verwagting dat Uppsala die permanente woonplek van die koning sou kan word het tot 'n ekonomiese herlewing gelei. Die universiteit het danksy 'n aantal skenkings deur koning Gustaaf II Adolf die kerk as ekonomiese dryfkrag begin vervang.

Ná twee verwoestende brande in die 18de eeu het die bou van 'n spoorweglyn tussen Uppsala en Stockholm en die vestiging van 'n artillerieregiment 'n nuwe groeifase ingelui. In 1888 het Uppsala se bevolking tot 21 249 gestyg.


</doc>
<doc id="27111" url="https://af.wikipedia.org/wiki?curid=27111" title="Praag">
Praag

Praag (Tsjeggies: Praha [ˈpraɦa]) is die hoofstad en grootste stad van Tsjeggië met 'n bevolking van 1 280 508 (soos op 1 Januarie 2017). Praag vorm 'n selfstandige administratiewe gewes.

Die omgewing van Praag was reeds gedurende sy vroeë geskiedenis dig bevolk. In die 6de eeu het Slawiese stamme hulle in die gebied gevestig. Ná die bou van twee kastele deur die Přemyslide-dinastie in die 9de en 10de eeu het ook Joodse en Duitse koopmanne hulle in die stad begin vestig. Die jaar 870, toe die hoeksteen vir die Praagse kasteel gelê is, is tans die amptelike stigtingsdatum van Praag.

Omtrent 1230 het Praag as die hoofstad van die Koninkryk Boheme en in die 14de eeu, as die keiserlike setel van die Heilige Romeinse Ryk, 'n belangrike politieke en kulturele sentrum in Europa geword. Gedurende die regentskap van die Heilige Romeinse keiser Karel IV en sy twee seuns, Wenceslaus IV en Sigismund, het Praag 'n ongekende bloeityd beleef waartydens Gotiese kuns en argitektuur in prag ontvou het. Toe hy in 1347 as koning van Boheme gekroon is, het Karel belowe om van Praag op kulturele gebied 'n mededinger van Parys en Rome te maak. Praag se status was in die volgende eeu nie beperk tot dié van keiserlike residensiestad nie - dit was een van Europa se vernaamste intellektuele en kunshoofstede.

'n Verskeidenheid relikwieë, wat Karel aan die Sint Vituskatedraal geskenk het, het verseker dat Praag ook tot 'n godsdienstige sentrum en belangrike bestemming vir bedevaarte kon ontwikkel. In 1348 het Karel Praag se Nuwe Stad ("Nové Město") gestig, met 'n drie meter lange stadsmuur wat in slegs twee jaar se boutyd voltooi is. Met 'n oppervlakte van vyftig hektaar en 'n bevolking van 40 000 is Praag destyds onder Europa se grootste stede gereken. Die Middeleeuse stadsgebied was só uitgestrek dat alle stedelike groei in die volgende vyf eeue binne sy stadsmuur kon plaasvind.

Die "Goue Stad", soos Praag dikwels genoem word ('n verwysing na die torings van die Praagse kasteel wat keiser Karel IV in die 13de eeu laat verguld het), het groter oorlogsverwoesting gespaar gebly, en ook ná 1945 het stadsbeplanners moeite gedoen om die harmoniese stadsbeeld te bewaar. Praag se historiese stadskern, wat in 1992 deur Unesco as wêrelderfenisgebied gelys is, is sorgvuldig gerestoureer en weerspieël Boheme en Tsjeggië se wisselvallige geskiedenis, met voorbeelde van Gotiese en barok-boukuns. Moderne geboue en grootskaalse behuisingsprojekte het buite die middestad ontstaan.

'n Groot verskeidenheid historiese monumente en bakens lok jaarliks miljoene toeriste na die Tsjeggiese hoofstad waar toerisme intussen tot die vernaamste ekonomiese sektor gegroei het. Praag se bekoring lê in sy kontraste. So kontrasteer die Vltava of Moldau se kronkelende rivierloop, met talle brûe en steeds wisselende uitsigte, met die Hradčany (Hradschin), die magtige kasteelkompleks wat op 'n heuwel aan die rivier se linkeroewer ontstaan het. Nou straatjies met klein kroeë en restaurante in die historiese buurte kom uit by die ruim Wenceslausplein, moderne parke en groen ruimtes, en moderne woonstelblokke. 

Eweneens in die historiese middestad geleë is groot en elegante 18de eeuse barokpaleise en kerkgeboue uit verskillende tydperke. Die heuwels in die omgewing bied 'n uitsig oor die historiese middestad waaraan die groot verskeidenheid kerktorings 'n eie, unieke perspektief gee wat aan Praag die bynaam "Stad van honderd kerktorings" besorg het. Koninklike en keiserlike boukuns getuig net soos die adelspaleise daarvan hoe sterk Praag se stedelike kultuur deur die keuse as keiserlike residensie en die gepaardgaande verstedeliking van die adelsklas beïnvloed is. Wene, wat Praag later as keiserlike residensie sou opvolg, toon in sy verstedelikingspatroon groot ooreenkoms met die Goue Stad.

Praag is sentraal geleë in Wes-Tsjeggië, aan weerskante van die Vltava en 40 km rivierop van sy samevloeiing met die Elbe in Mělník. Die stad is sowat 110 km van die mees noordelike punt van Tsjeggië, 170 km van die respektiewelik mees westelike en suidelike, en 320 km van die mees oostelike punt af geleë. Die stadsgebied van Praag, wat heeltemal deur die administratiewe streek Sentraal-Boheme ("Středočeský kraj") omsluit word, beslaan - ná die derde en laaste na-oorlogse administratiewe hervorming van 1974, toe 30 nedersettings in die omgewing saam met onbeboude gebiede vir verdere stadsontwikkeling by Praag ingesluit is - 'n oppervlakte van 496,4 vierkante kilometer. Die beboude stadsgebied het - vanuit sy historiese begin as klein nedersettings langs die Vltava - uitgebrei oor die heuwels, riviervalleie en oewerterrasse in sy omgewing. Die hoogste punte van Praag is in die weste en suide geleë: Bílá hora, die Wit Berg in die weste, op 381 meter bo seevlak, en Čihadlo in die suide op 385 meter.

Die Vltava, wat oor 'n afstand van 30 km deur die stadsgebied vloei en in die noorde in 'n wye boog kronkel, het hier 'n breë vallei gevorm. Teen die suidelike rivierkronkel is die historiese middestad geleë, oorheers deur twee burgheuwels - Hradčany in die noorde en Vyšehrad in die suide. Die meeste besienswaardighede, soos die Praagse kasteel, die Karelsbrug, die Sentrale Markplein ("Staroměstské náměstí" of "Altstädter Ring"), Wenceslausplein, en die Ou Joodse Begraafplaas is in die sentrale historiese stadsdele geleë - Hradčany en Malá Strana wes van die Vltava, en Staré Město, Josefov en Nové Město wes van die rivier.

Ander stadsdele het op omliggende heuwels ontstaan - Letná, Vítkov, Větrov, Skalka, Emauzy, Karlov en die hoogste van hulle, Petřín. Veral in die 20ste eeu is nedersettings in die omgewing by Praag ingelyf sodat die stadsgebied verder uitgebrei het tot op die Praagse Hoogplato ("Pražská plošina").

Die beboude stadsgebied het, weens die historiese stadskern se ligging teen die oostelike Vltava-oewer, in alle historiese tydperke hoofsaaklik in oostelike rigting uitgebrei. Dié asimmetrie is in die tyd tussen die twee wêreldoorloë gebalanseer deur die grootskaalse bou van nuwe woonbuurte in Dejvice in die noordweste. In dieselfde periode het uitgebreide terrashuisbuurte in die suide asook nuwe woonkwartiere in die noordelike stadsgebied ontstaan.

Die historiese middestad van Praag is betreklik klein en kompak. Dit beslaan slegs 894 hektaar, maar is dig bebou met sowat 2 000 historiese geboue. Die moderne stadskern met sy groot verskeidenheid besighede en kulturele instellings verskaf werksgeleenthede aan duisende inwoners, maar ervaar, ook weens sy ekonomiese funksie as toeristetrekpleister, swaar verkeer en verkeersopeenhopings. Rondom die middestad het 'n gemengde sone met nywerheids- en woonbuurte ontstaan wat sowat die helfte van Praag se bevolking huisves en byna vyftig persent van sy werksgeleenthede verskaf. In die twee buitenste ontwikkelingsones word nuwe nywerhede gevestig en parke en ander ontspanningsgebiede soos sportgeriewe geskep. Landbougebiede en oop spasie vorm 'n gordel rondom Praag wat in baie van die Tsjeggiese hoofstad se voedselbehoeftes voorsien.

Praag is 'n uitstekende voorbeeld vir 'n vroeë Europese marknedersetting wat spontaan en ongepland gegroei het langs die oewerpaaie tussen die Vyšehrad-vesting in die suide en die rivierdrif waar 'n mens op pad na die Praagse kasteel die Vltava moes oorsteek. In die Hoë en Laat Middeleeue is meerdere beplande nedersettings vlakby die oorspronklike markdorp aangelê.

In die eerste helfte van die 13de eeu, omstreeks 1230 of 1240, het die stigting van die sogenaamde Sint Gallusstad ("Havelské Město") rondom die Sint Gallus-parogiekerk ("Kostel sv. Havla", vandaar die buurt se Latynse benaming "Civitas circa S. Gallum") deur koning Wenceslaus I blykbaar die aanleiding gegee tot die bou van 'n stadsmuur rondom die historiese stadskern. Die Gallusstad het op die terrein van 'n ouer, minder belangrike nedersetting ontstaan wat ongeveer drie hektaar beslaan het. Die eerste gedokumenteerde verwysing na die Gallusstad van 1265 bevestig dat die nedersetting oor besondere regtelike en administratiewe voorregte beskik het en dat sy bewoners uit stede in Suid-Duitsland afkomstig was, veral uit Regensburg.

Aan die markplein in die sentrum van die Gallusstad, wat met die mark in die historiese stadskern meegeding het, is eweneens besondere voorregte verleen. Die mynondernemer en koninklike muntmeester Eberhard het as lokator gedien. In 1287 is die Gallusstad formeel by die historiese Praagse middestad ingesluit.

Praag het 'n gematigde klimaat met sowel Atlantiese asook kontinentale invloede. Die gemiddelde jaarlikse temperatuur is omstreeks 8 °C, met 'n gemiddeld van 19,3 °C in Julie en -0,6 °C in Januarie. Die meeste reën val in die somermaande, terwyl die wintermaande deur laer neerslae gekenmerk word.

Praag het 'n betreklik homogene bevolking. Behalwe vir 'n klein Slowaakse minderheid is die meeste inwoners etniese Tsjegge. Massale immigrasie van buitelanders het nie plaasgevind nie. Sommige demografiese besonderhede het hul oorsprong in die tyd van die Tweede Wêreldoorlog - so maak vroue, van wie 'n relatief groot proporsie in die ouer ouderdomsgroepe val, 'n groter persentasie van die totale bevolking uit as mans. Die natuurlike bevolkingsaanwas is laag. Die neiging tot kleiner gesinne weerspieël 'n tekort aan bekostigbare behuising en die toetrede van 'n groter persentasie vroue met kinders tot die arbeidsmark. 

Die Praagse eiendomsmark het in die periode tussen 2012 en 2017 groot prysstygings getoon. So het die pryse vir woonstelle met 68 persent gestyg - 'n hoër prysgroei as in Londen met 63,8 persent.

Groot dele van Praag se binnestad word deur 'n doeltreffende openbare vervoerstelsel met busse, trems en moltreine bedien. Tariewe is danksy staatsubsidies betreklik laag. Desondanks het die stad se vinnige bevolkingsgroei die aantal motorvoertuie sterk laat toeneem - dieselfde geld vir verkeersopeenhopings. Praag se stadsbeplanning maak voorsiening vir die bou van 'n stedelike snelwegstelsel met onder meer tien straalvormige verkeersare wat die Tsjeggiese hoofstad met die nasionale padnetwerk sal verbind. 'n Snelpad na Dresden in die Duitse deelstaat Sakse bestaan reeds.

Praag is daarnaas een van Tsjeggië se vernaamste spoorwegsentrums met drie hoofstasies vir passasiervervoer en 'n bykomende drie vragstasies. Die internasionale lughawe in Ruzyně net buite Praag is in die 1960's uitgebrei en gemoderniseer om as een van die belangrikste lugspilpunte in Sentraal-Europa te kan dien. Teen 2018 sal 'n moltreinlyn, wat tans in aanbou is, die lughawe met die middestad verbind. Die Vltava se rol as nasionale waterweg is bevestig met die bou van 'n nuwe rivierhawe by die samevloeiing van die Vltava en Berounkariviere. Plesierbote is gedurende die somermaande 'n gewilde toeristetrekpleister.

Dikwels word na Praag verwys as 'n "argitektoniese opelugmuseum". Baie historiese monumente uit die Gotiese, Renaissance- en Barok-styltydperk het bewaar gebly danksy die feit dat Praag se status in die Oostenryks-Hongaarse monargie beperk was tot dié van 'n provinsiale sentrum wat nie die ingrypende 18de en 19de eeuse veranderings ondergaan het soos baie Europese hoofstede en regeringsetels nie. Ook het die stad gedurende die Tweede Wêreldoorlog nie die lot van ander argitektoniese unieke stede gedeel soos Dresden nie. So het in Praag 'n historiese stadskern met Unesco-wêrelderfenisstatus bewaar gebly - met 'n oppervlakte van 900 hektaar en sowat 4 000 argitektoniese monumente.



</doc>
<doc id="27118" url="https://af.wikipedia.org/wiki?curid=27118" title="CéU">
CéU

CéU (die "u" in die kunstenares se naam, wat in Portugees "hemel" beteken en [sɛw] uitgespreek word, word met 'n hoofletter gespel) is 'n Brasiliaanse sangeres wat haar eerste Amerikaanse album in April 2007 op die onafhanklike etiket Six Degrees vrygestel het. CéU se burgerlike naam is Maria do Céu Whitaker Poças, en sy is in 1980 in die Suid-Brasiliaanse metropool São Paulo as die dogter van musikale ouers gebore. Haar vader is 'n komponis, arrangeur en musikoloog, wat Maria klassieke Brasiliaanse komponiste soos Heitor Villa-Lobos, Ernesto Nazaré en Orlando Silva laat waardeer het.

Op die ouderdom van vyftien jaar het Maria besluit om self 'n musikant te word en in haar laat tienerjare het sy musiekteorie en die violão, Brasilië se nylonbesnaarde kitaar, gestudeer. CéU se musiek weerspieël baie invloede soos byvoorbeeld samba, valsa, choro, soul-, rhythm en blues-, hip hop-, afrobeat- en elektroniese jazzmusiek.

CéU noem die Swart kultuur as een van haar belangrikste invloede en passies, en Afrika as die oorsprong van die meeste van haar musikale wortels. Swart sangeresse soos Billie Holiday, Ella Fitzgerald, Lauryn Hill en Erykah Badu is haar grootste voorbeelde.

Haar eerste album is in 2005 op die onafhanklike etiket Urban Jungle vrygestel, en groot Amerikaanse platemaatskappye het haar genader om die langspeler ook op die Noord-Amerikaanse markte te kan vrystel. Sy het hierdie aansoeke geweier en 'n kontrak met die onafhanklike Amerikaanse etiket "Six Degree Records" in San Francisco (Kalifornië) aangegaan wat haar meer musikale vryheid toegestaan het. Die album is in samewerking met die Amerikaanse koffiehuis-maatskappy "Starbucks" vrygestel.

In 2006 het sy 'n "Latin Grammy"-nominasie gekry as die "beste nuwe kunstenaar" van daardie jaar. CéU het tans ook 'n groot aantal aanhangers in lande soos Frankryk, Nederland, Italië en Kanada, waar een van haar liedere plek 32 op die nasionale popmusiek-trefferlys behaal het. Die Duitse hoëtrou- en musiekvaktydskrifte "Audio" en "stereoplay" het haar eerste album "CéU" vanweë die repertoire en tegniese klankgehalte as "CD van die maand" gekies.


</doc>
<doc id="27124" url="https://af.wikipedia.org/wiki?curid=27124" title="Status quo">
Status quo

Status quo (Latyn vir "bestaande toestand") dui 'n bereikte politieke toestand of situasie aan wat gehandhaaf behoort te word. Die strewe na die handhawing van die "status quo" is 'n wesenlike kenmerk van konserwatiewe politiek.

Die strewe na die handhawing van die "status quo" gebeur meestal in die weerstand teen groot (vanuit 'n konserwatiewe oogpunt beskou), radikale verandering op sosiale en kulturele gebiede.

Wanneer daar in die politiek formeel na 'n "status quo" verwys word dan dui dit op 'n doelbewuste instandhouding van 'n onduidelike of dubbelsinnige politieke status. 'n Voorbeeld van so 'n dergelike dubbelsinnige politieke situasie is die politiese status van Taiwan.

Die uitdrukking is afgelei van die diplomatieke begrip van "status quo ante bellum", wat "soos dit voor die oorlog was" beteken en verwys na die terugtrek van troepe en die herinstelling van die vooroorlogse magshebbers; ook die reaksionêre "status quo ante" ("soos dit vroeër was") is hiervan afgelei. Aanvanklik het al drie terme dieselfde beteken, naamlik die toestand van voor 'n oorlog, maar daar het 'n betekenisverskuiwing plaasgevind waarby die oorlogsaspek verlore gegaan het en "status quo" meer die betekenis van "bestaande" toestand verkry het in plaas van 'n toestand uit die "verlede".

Etimologies is "status quo ante" afgelei van die term "in statu quo ante" ("in die toestand, waarin dit voorheen was") uit die Romeinse reg.



</doc>
<doc id="27128" url="https://af.wikipedia.org/wiki?curid=27128" title="895">
895

Die jaar 895 was 'n gewone jaar wat volgens die Gregoriaanse kalender op 'n Saterdag begin het. Dit was die 95ste jaar van die 9de eeu n.C. Soos ander gewone jare het die jaar 12 maande, 52 weke en 365 dae gehad.





</doc>
<doc id="27130" url="https://af.wikipedia.org/wiki?curid=27130" title="Honderdjarige Oorlog">
Honderdjarige Oorlog

Die Honderdjarige Oorlog het betrekking op die periode van 116 jaar (1337 tot 1453) waartydens Frankryk en Engeland in talle konflikte gewikkel was, afgewissel deur tydperke van kort of langere wapenstilstande. Die oorlog het begin toe Eduard III van Engeland 'n "défi" (oorlogsverklaring) aan die koning van Frankryk Filips VI van Valois gestuur het. Die Verdrag van Picquigny, wat op 29 Augustus 1475 by Picquigny in Picardie onderteken is dui die amptelike einde van die oorlog aan. Die jaar 1453, toe die Engelse uit die hele Frankryk behalwe Calais verjaag is, word ook dikwels as die einde van die oorlog beskou.

Die Honderdjarige Oorlog moet as die laaste fase van 'n politieke stryd beskou word wat reeds in 1066 met die troonbestyging van Willem die Veroweraar, hertog van Normandië, as heerser oor Engeland 'n aanvang geneem het. Die koning van Engeland het sedertdien oor uitgestrekte besittings in Frankryk beskik en is deur die Franse konings as 'n ongewensde mededinger beskou in hulle pogings om hul magsposisie in die land uit te brei.

Tot en met die jaar 1250 was die meeste Engelse besittings in Frankryk weer onder die gesag van die Franse Kroon – met die uitsondering van die hertogdom Akwitanië (of Gascogne), 'n gebied wat destyds groot hoeveelhede wyn ("claret") na Engeland uitgevoer het. In die 1290's het Filip die Skone byna daarin geslaag om die Engelse koning Eduard I van Engeland ook uit hierdie geweste te verdryf en dit by die Franse Kroondomein in te lyf. Die beleid van Filip VI van Frankryk, 'n neef van die Engelse koning Eduard III, het in die 1330's weereens 'n bedreiging vir die Engelse heerskappy oor die gebied ingehou.

Die Honderdjarige Oorlog was dus aanvanklik veral 'n Franse burgeroorlog waarin die Franse koning gepoog het om van sy belangrikste vasaal ontslae te raak. Maar in die 14de eeu het ook ander moondhede by die oorlogsgebeure betrokke geraak. Die Skotte het as gevolg van hulle vryheidsstryd teen Engeland bondgenote van Frankryk geword.

Filips VI het dit in 1334 duidelik gestel dat 'n skikking met Engeland oor Gascogne net bereik kon word indien dieselfde verdrag ook die regte van die Skotse monarg sou bevestig. Eduard III het op sy beurt geprobeer om die steun van die Lae Lande vir sy saak te verseker – die Engelse wolembargo teen die Vlaamse stede met hul welvarende lakenbedryf was 'n doeltreffende drukmiddel om van Vlaandere 'n geallieerde nasie te maak.

Maar uiteindelik het in 1336 die Franse koning se planne om in Engeland in te val en militêre bystand aan Skotland te verleen die politieke spanninge verskerp. Die Engelse het die aansienlike Franse Vloot, wat in Franse seehawens langs die Engelse Kanaal geanker en volgens amptelike bewerings vir 'n kruistog bestem sou wees, as 'n ernstige bedreiging beskou.

Eduard III was vasbeslote om hierdie bedreiging af te weer en het die Engelse parlement oorreed om 'n hoë oorlogsbelasting goed te keur. Met Frankryk se preventiewe inval in Gascogne het die Honderdjarige Oorlog 'n aanvang geneem.

In teenstelling met sy voorgangers het Eduard III in sy stryd teen Frankryk oor 'n magtige wapen beskik, naamlik sy aanspraak op die Franse troon. Die Capet-dinastie wat die Franse troon sedert die jaar 987 in 'n ononderbroke suksessie aan die eersgebore koninklike seuns vererwe het, het in 1328 onverwags in sy manlike linie uitgesterf. Die drie seuns van Filips die Skone, wat almal as troonopvolgers geregeer het, het sonder kinders gesterf. Die Franse kroon is aan Filips VI van Valois, 'n neef van die laaste drie Capet-heersers (maar ook van Eduard III), oorgedra.

Deur sy moeder Isabella van Frankryk was Eduard III ook die grootseun van Filips die Skone. Maar alhoewel hy in 1328 nie in 'n posisie verkeer het om werklik aanspraak op die Franse troon te maak nie (die vroulike vorstelike linie se erfreg is deur die Paryse parlement verwerp), het hy in 1337, toe Filips Gascogne verbeur verklaar het, sy reg op die Franse troon bevestig. In 1340 het Eduard III formeel aanspraak gemaak op die Franse koningstitel en die Franse koninklike simbool, die "fleur-de-lis", by sy mantel gevoeg.

Johanna van Arkel, 'n jong boeremeisie uit Lotharinge, het beweer dat sy visioene van God gehad het waarin sy deur "hemelse stemme" aangesê is om haar land van Engelse oorheersing te bevry laat in die Honderdjarige Oorlog. Die kroonprins, ongekroonde Franse Koning Karel VII ,het haar ná die beleg by Orléans gestuur as deel van 'n sending om die stad te bevry. Sy het bekendheid verwerf toe sy die minagtende houding van die ervare bevelvoerders oorkom het en die beleg in slegs nege dae opgehef het. Verskeie ander snelle oorwinnings het gelei tot Karel VII se kroning by Reims.

Sy het 'n keerpunt in die oorlog gebring: die Franse soldate het onder haar inspirerende leiding moed geskep. Die wankelmoedige, dadelose kroonprins het op sy eie bene begin staan. Die verskillende partye in Frankryk het hul twiste op die agtergrond geskuif.

Vanaf 1428 is die Engelse vernederend verslaan en die Franse kon uiteindelik die indringers verdryf. Johanna is deur haar Franse vyande aan die Engelse verkoop, wat haar deur die inkwisisie laat verhoor het. Nadat die regters besluit het dat haar "stemme" nie van God nie, maar van die duiwel kom, is sy in 1431 as heks verbrand.




</doc>
<doc id="27135" url="https://af.wikipedia.org/wiki?curid=27135" title="Chen Shui-bian">
Chen Shui-bian

Chen Shui-bian (Chinese spelling: Tân Chúi-píⁿ, 陳水扁), * 12 Oktober 1950 in Guantian (distrik Tainan, Republiek China) is 'n Taiwannese politikus wat tussen 20 Mei 2000 en 20 Mei 2008 as president of staatshoof van die Republiek van China (Taiwan) gefungeer het. 

Chen is lid van die Demokratiese Progressiewe Party (DPP) en sedert Oktober 2007 ook sy voorsitter en 'n voorstander van die Republiek China se onafhanklikheid. Chen is die eerste Nasionaal-Chinese president wat nie 'n lid van die Kuomintang-party (KMT) is nie, het die republiek dekades lank geregeer en is net soos sy voorganger Lee Teng-hui (KMT) nie op die Chinese vasteland nie, maar op Taiwan gebore.


</doc>
<doc id="27138" url="https://af.wikipedia.org/wiki?curid=27138" title="Pous Felix IV">
Pous Felix IV

Felix IV was die 54ste pous van die Rooms-Katolieke Kerk.

As gevolg van die bestaan van Teenpous Felix II word Pous Felix IV soms as Felix III (as die teenpous nie getel word nie) of as Felix III (IV) aangedui. Felix IV is gebore in Samnium, as die seun van Castorius. Op 12 Julie 526 volg hy Pous Johannes I op en regeer tot sy dood op 22 September 530. Hy word opgevolg deur Pous Bonifatius II. Die naam ‘Felix’ beteken 'die gelukkige'.

Pous Felix IV is teologies bekend weens sy steun aan biskop Caesarius van Arles teen die semi-Pelagiane. Die genadeleer van die pous kom grotendeels van Augustinus en word in Julie 529 aanvaar deur die Tweede sinode van Orange. Op sy sterfbed dui Felix aartsdeken Bonifatius aan as sy opvolger. Die senaat het egter 'n edik uitgevaardig waarin bespreking van pouslike opvolging, terwyl die pous nog lewe, onwettig verklaar is, asook die aanstelling van 'n opvolger. Die verkiesing van Pous Bonifatius II as sy opvolger lei gevolglik tot kerkskeuring en Dioscurus word as teenpous gekies.

Pous Felix IV is in die Sint Pieterskerk begrawe en word as heilige vereer in die Rooms-Katolieke Kerk. Sy feesdag is op 22 September.



Saamgestel en vertaal uit die , , en wikipedia.


</doc>
<doc id="27139" url="https://af.wikipedia.org/wiki?curid=27139" title="Jerry Orbach">
Jerry Orbach

Jerome Bernard Orbach (20 Oktober 1935 – 28 Desember 2004) was 'n Amerikaanse akteur wat bekend was vir sy rol as speurder Lennie Briscoe in die televisiereeks, "Law & Order", en sy rolle in musiekblyspelle.

Orbach is in die Bronx in New York gebore as die enigste kind van Emily Olexy ('n Pools-Amerikaanse Rooms-Katoliek) en Leon Orbach ('n Duitse Jood van Sefardiese herkoms). Hy was as 'n Rooms-Katoliek opgevoed. Tydens sy kinderjare het die Orbach-gesin dikwels verhuis, Mount Vernon in New York, Wilkes-Barre, Nanticoke en Scranton in Pennsilvanië, Springfield in Massachusetts en Waukegan in Illinois. 

Hy het drama aan die Universiteit van Illinois en Nortwestern Universiteit gestudeer. Van daar het hy weereens na New York verhuis, waar hy saam met Lee Strasberg gestudeer het by die Actors Studio.

Orbach was 'n bekwame akteur wat beide in Broadway- en "Off-Broadway"-toneelstukke toneelgespeel het. Sy eerste groot rol was as El Gallo in die oorspronklike rolverdeling van die dekade-lange treffer, "The Fantasticks". Hy het ook die hoofrol vertolk in "Carnival", die musikale weergawe van die rolprent "Lili". Hy het 'n Tony-nominasie gekry vir sy hoofrol in die heropvoering van "Guys and Dolls" en 'n Tony-toekenning vir Beste Akteur in 'n Musiekblyspel in die oorspronklike produksies van "Chicago". Hy was ook te sien in die oorspronklike produksie van "42nd Street" en die heropvoering van "The Cradle Will Rock". Hy het sy rolprentdebuut in 1955 gemaak in 'n onerkende klein rolletjie in die rolprentweergawe van "Guys and Dolls", waar hy die rol vertolk van 'n barbierskliënt tydens die musikale nommer "The Oldest Established Permanent Floating Crap Game" (hy het 'n solo tydens een van die lied se "Nathan, Nathan Detroit!!"-kore). Orbach het tydens die 1970's af en toe in rolprente en televisieprogramme verskyn.

In die 1980's het sy fokus volledig na rolprent- en televisiewerk verskuif. Prominente rolle sluit in: 'n korrupte polisiespeurder in Sidney Lumet se "Prince of the City" (1981); die vader van Jennifer Grey se karakter in "Dirty Dancing" (1987); 'n koudbloedige moordenaar in die Woody Allen-drama, "Crimes and Misdemeanors", en die stem van die kandelaber, Lumière, in die Walt Disney se geanimeerde musiekblyspel, "Beauty and the Beast" (1991) (hy het die rol in al die video-opvolgings herhaal, sowel as die "House of Mouse"-televisiereeks).

Hy het ook die hoofrol vertolk in die kortstondige 1987 kriminele drama, "The Law and Harry McGraw", en het later die rol herhaal in 'n gereelde gasrol in "Murder, She Wrote". Hy het in 1992 by die geselskap van "Law & Order" aangesluit as die kwinkslaende polisiespeurder, Lennie Briscoe. Hy was tot 2004 deel van die televisiereeks. (Hy het egter voorheen 'n gasrol gehad as 'n advokaat vir die verdediging in die episode, "The Wages of Love".) Hy was ook die stem vir die karakter in die reeks se verskeie videospeletjies. Orbach sou die rol voortsit op die televisiereeks, "Law & Order: Trial by Jury", maar het gesterf na die verfilming van die eerste twee episodes. Die episodes is in Maart 2005 (na sy dood) uitgesaai en die vyfde episode van die reeks, "Baby Boom", is aan hom opgedra.

Orbach het in 1958 met Marta Curro getrou en hulle het saam twee seuns gehad, Anthony Nicholas en Christopher Ben; die paartjie het in 1975 geskei. In 1979 het hy met die Broadway-danseres, Elaine Cancilla, getrou; hulle het op die stel van "Chicago" ontmoet.

Hy het in Hell's Kitchen in Manhattan gewoon en was 'n gereelde besoeker aan die buurt se restaurante en winkels. Die kruising tussen 8th Avenue en 53rd Street is in 2007 na Orbach vernoem. Die planne vir die vernoeming was oorspronklik teëgesit deur die plaaslike beplanningsraad, maar hulle besware is mettertyd tot niet gemaak, danksy Orbach se gewildheid en sy liefde vir die stad.

Dit was vroeg in Desember 2004 aangekondig dat Orbach reeds vroeër in die jaar begin het om behandeling vir prostaatkanker te ontvang: hy het op 28 Desember 2004 by die "Memorial Sloan-Kettering Cancer Center" in New York gesterf. Sy agent, Robert Malcolm, het na sy dood aangekondig dat Orbach reeds tien jaar vroeër met prostaatkanker gediagnoseer is.

Orbach het sy seuns, sy vroue en sy moeder agter gelaat. Hy was 'n oogskenker en sy oë het twee mense van blindheid gered. 


In 2002 het Orbach die eretitel "Living Landmark" ("lewende landbaken") verkry van die "New York Landmarks Conservancy", saam met medespeler Sam Waterstone. Hy het gespot dat die titel beteken dat hulle hom nie kan sloop nie.

Op 5 Februarie 2005 is hy posthuum die 2004 "Screen Actors Guild Award" toegeken vir "uitsonderlike opvoering deur 'n akteur in 'n dramareeks". 

Op 18 September 2007 is 'n deel van 53rd Street in New York na Orbach vernoem.





</doc>
<doc id="27140" url="https://af.wikipedia.org/wiki?curid=27140" title="Pous Bonifatius">
Pous Bonifatius

Pous Bonifatius kan verwys na 'n aantal pouse (en/of teenpouse) van die Rooms-Katolieke Kerk nl:



</doc>
<doc id="27146" url="https://af.wikipedia.org/wiki?curid=27146" title="Pous Bonifatius II">
Pous Bonifatius II

Bonifatius II was die 55ste pous van die Rooms-Katolieke Kerk.

Pous Bonifatius II is 'n Oos-Goot van geboorte, die seun van Sigibuld. Op 22 September 530 volg hy Pous Felix IV op en regeer tot sy dood op 17 Oktober 532. Bonifatius is op voorspraak van sy voorganger totpous verkies. Hy is die eerste Germaanse pous, en word sterk gesteun die Gotiese koning Athalarik. 
Athalarik was 'n vriend van Pous Felix IV en 'n Ariaan. Bonifatius II word opgevolg deur Pous Johannes II. 
Die naam ‘Bonifatius’ beteken 'Weldoener' in Latyn. 
Pous Bonifatius II is nie heilig verklaar nie, die "St." in die beeld hierbo is dus verkeerd.

Bonifatius II is deur 'n minderheid verkies en daar was vir 'n kort tydjie van 22 dae 'n Teenpous Dioscurus. Sedert 2001 word Teenpous Dioscurus ook as wettige pous erken omdat daar nie duidelikheid is oor presies wanneer Bonifatius verkies is nie. Tydens sy bewind is die Pelagianisme en die Semi-Pelagianisme veroordeel op die sinode van Arausio.
Bonifatius het ook probeer om sy opvolger aan te stel, dit het egter misluk. Sy keuse, Pous Vigilius is egter wel 'n paar jaar later as pous verkies.

Bonifatius II is na sy dood begrawe in die ou Sint Pieterskerk.



Saamgestel en vertaal uit die , , en wikipedia.


</doc>
<doc id="27147" url="https://af.wikipedia.org/wiki?curid=27147" title="Android">
Android

Android [ˈændɹɔɪd] is 'n oopbron-bedryfstelsel en sagteware-platform vir mobiele toestelle soos slimfone, selfone, mediaspelers, netboeke en tabletrekenaars wat deur die Open Handset Alliance ontwikkel word, 'n konsortium van 84 ondernemings uit die inligtingstegnologie- en telekommunikasiebedryf wat belangstelling het in die bevordering van oop standaarde vir mobiele toestelle en wat deur die Amerikaanse maatskappy Google in die lewe geroep is. Android is die geesteskind van Andy Rubin, eienaar van die IT-maatskappy Android Inc wat in 2005 deur Google uitgekoop is.

Die Android-bedryfstelsel is gebaseer op Linux en dit word vrygestel onder die Apache-lisensie. Die vervaardigers van selfone wat van Android gebruik maak, is onder andere Motorola, HTC, Huawei, Samsung en LG.

Android was tot kort voor die openbare bekendstelling op 5 November 2007 bekend as die "gPhone". Dié bekendstelling het gepaard gegaan met die stigting van die Open Handset Alliance.



</doc>
<doc id="27148" url="https://af.wikipedia.org/wiki?curid=27148" title="Oppidum">
Oppidum

Die Latynse term oppidum (meervoud: oppida; letterlik "versterking", "klein stad") is deur die Romeine gebruik om na belangrike versterkte nedersettings te verwys en het stedelike sentra sowel binne asook buite die grense van die Romeinse Ryk beskryf.

In teenstelling met ander Romeinse terme vir stedelike nedersettings soos "municipium", "colonia" of "civitas" sê oppidum niks oor die regstatus van die betrokke stad nie en is in Romeinse bronne derhalwe veral gebruik om na die stede van die sogenaamde Barbare te verwys.

Veral die Keltiese oppida, wat Gaius Julius Caesar in sy werk oor die Galliese Oorlog ("De Bello Gallico") beskryf het, het bekendheid verwerf soos byvoorbeeld Bibracte. Daarnaas is ook die stedelike nedersettings van die Venetiërs, Histriërs en Illyriërs oppida genoem.

Die term is in die Middeleeue tot by die 13de eeu gebruik om na groter versterkte nedersettings (stede) te verwys, waarby dikwels ook ander terme soos "forum" of "civitas" as sinonieme vir dieselfde plek gebruik is.

In die moderne argeologie verwys die term oppidum net soos by Julius Caesar na 'n spesifieke tipe van Keltiese nedersettings uit die tydperk van die La-Tène-beskawing. 


</doc>
<doc id="27149" url="https://af.wikipedia.org/wiki?curid=27149" title="Sydney">
Sydney

Sydney is die hoofstad van die deelstaat Nieu-Suid-Wallis in Australië en is die grootste en oudste stad in daardie land. Dit het 'n bevolking van meer as 5 miljoen (2016) en word dikwels as die hoofstad van Australië beskou, hoewel dié eintlik Canberra is.

Daar is min stede wat op so 'n presiese stigtingsdatum kan roem of so 'n kort en dramatiese geskiedenis soos Sydney het. Op 18 en 26 Januarie 1788 het elf Britse skepe, wat vandag as Die Eerste Vloot ("The First Fleet") bekend staan, met sowat 1 000 mense aan boord in Sydney se Botanybaai anker gegooi. Meer as 700 van hulle was gevangenes wat onder bevel van kaptein Arthur Phillip na Australië gedeporteer is.

Ingevolge die destydse Georgiaanse regstelsel is die doodstraf dikwels selfs vir klein oortredings opgelê. Sydney se eerste inwoners was dus nie noodwendig kriminele in die huidige betekenis van die woord nie, maar eerder arm skepsels wat tot deportasie "begenadig" is vir oortredings soos die onwettige pluk van komkommers in 'n vreemde tuin of die diefstal van 'n sakdoekie.

Die gebied rondom die hawe van Sydney word al langer as 40 000 jaar bewoon deur Aborigines, Australiese inboorlingstamme. Alhoewel verstedeliking die meeste spore van hierdie bewoning al uitgewis het, is daar op verskillende plekke steeds rotstekeninge te vinde. Die Europese belangstelling het begin toeneem na kaptein James Cook Botanybaai (nou 'n wyk in die suide van Sydney) ontdek het. Op bevel van die Britse owerheid is daar in 1788 'n strafkamp deur Arthur Phillip gestig. Hy het eers in Botanybaai aangeland, maar die plek nie geskik gevind vir sy doeleindes nie. Na 'n kort seiltog na die noorde het hy uiteindelik in Sydney Cove aan wal gegaan te Port Jackson (wat ook allerweë as Sydney-hawe bekend staan).

Arthur Phillip het die kolonie "New Albion" genoem maar om die een of ander onduidelike rede het dit uiteindelik die naam "Sydney" gekry, genoem na die toenmalige Britse minister van binnelandse sake Thomas Townshend wat ook as Lord Sydney bekend gestaan het. Waarskynlik is die rede vir die naamsverandering vanweë Lord Sydney se toestemming om 'n kolonie daar te begin. Gevangenes is vinnig aan die werk gesit om 'n nedersetting te bou en in 1822 het die stad reeds banke, markte, strate en 'n georganiseerde polisiemag gehad. In 1847 het gevangenes maar sowat 3,2% van die bevolking uitgemaak. Weekliks het daar skepe uit Europa met Iere, Engelse en ander Europese emigrante daar aangekom wat 'n nuwe lewe in die nuwe land wou begin. Die eerste van die goudstormlope het in 1851 plaasgevind en sedertdien het vele mense die land vanuit Sydney-hawe binnegekom.

Met snelle nywerheidsontwikkeling het Sydney vinnig gegroei en aan die begin van die 20ste eeu het dit al meer as 1 miljoen inwoners gehad. Gedurende die eeu het Sydney steeds bly groei en die stad het teenswoordig 'n kosmopolitiese voorkoms as gevolg van die groot aantal verskillende kulture wat die stad binnegestroom het.

Sydney is geleë tussen die Stille Oseaan in die ooste en die Blue Mountains in die weste. Dit het ook die grootste natuurlike hawe in die wêreld, met meer as 70 strande, waaronder die beroemde Bondi Beach tel. Sydney het ook die wêreld se grootste woonbuurte, twee maal so groot as Beijing en ses keer so groot as die stede van Rome of Londen. Die metropolitaanse gebied van Sydney ("Sydney Metropolitan Area") beslaan 'n oppervlakte van 12 138 vierkante kilometer. Sydney strek oor 'n lengte van 105 kilometer vanaf sy suidelike grens by die Koninklike Nasionale Park oor Botanybaai en Port Hacking tot by die Ku-ring gai Nasionale Park.

Die groot oppervlakte van Sydney is die gevolg van die Australiese lewenstyl waarby die meeste gesinne oor hul eie huis beskik. Nogtans is daar ook woonstelblokke (wat in Australië "home units" genoem word), veral in die digbevolkte ouer woonbuurte en naby die hawe.

Die sentrale sakekern van Sydney strek suidwaarts vanaf Sydney Cove tot by die gebied rondom die Central-treinstasie. Die sentrale sakekern word in die ooste begrens deur verskeie parke en deur Darling Harbour, 'n gewilde trekpleister vir toeriste met 'n lewendige naglewe. Saam met die besigheidsdistrik van Noord-Sydney wat aan die sentrale sakekern deur die bekende Harbour-brug verbind word, is die ander noemenswaardige besigheidsentra Parramatta in die suidweste, Chatswood in die noorde en Hurstville in die suide.

Die uitgestrekte woongebiede van Sydney word amptelik in 642 woonbuurte verdeel en word bestuur as 40 plaaslike owerheidsgebiede. Daar is nie 'n sentrale stadsbestuur nie, maar die regering van Nieu-Suid Wallis het wel verskeie agentskappe wat stadswye dienste lewer. Die stad word ook verder in die volgende streke verdeel: Eastern Suburbs, Hills District, Inner West Sydney, Canterbury-Bankstown, Lower North Shore, Northern Beaches, Northern Suburbs, North Shore, St George, Southern Sydney, South-eastern Sydney, South-western Sydney, Sutherland Shire en Western Sydney.

Sydney het 'n vogtige subtropiese klimaat met warm somers en koel winters, terwyl reën dwarsdeur die jaar val. Januarie is die warmste maand van die jaar en 'n gemiddelde 14,6 dae per jaar het 'n maksimum temperatuur hoër as 30 °C. Die rekord maksimum temperatuur is 45,3 °C, wat op 14 Januarie 1939, aan die einde van 'n hittegolf gemeet is. In die winter daal die temperatuur nouliks onder 5 °C in kusgebiede. Die koudste maand is Julie, waartydens 'n rekord minimum temperatuur van 2,1 °C al ooit gemeet is.

Die gemiddelde jaarlikse reënval is 1217 mm, wat tydens 'n gemiddeld van 138 dae per jaar val. Die laaste sneeu in die Sydney-gebied is in 1836 aangeteken, alhoewel baie sagte hael in Julie 2008 ook deur baie vir sneeu aangesien is en daarop dui dat die 1836-sneeu moontlik nie werklik sneeu was nie.

Hoewel Sydney nie deur siklone getref word nie en die risiko vir aardbewings laag is, word die stad wel af en toe geteister deur bosbrande soos onder andere in 1994 en 2002.


Daar bestaan 'n verskeidenheid toeristetrekpleisters in Sydney, bv.:


Baie van hierdie besienswaardighede kan met die Sydney-veerdiens bereik word. Daar is ook 'n aantal nasionale parke binne die stadsgrense geleë.

Sydney het ook 'n aktiewe naglewe. Beroemde uitgaanplekke is die wyke Kings Cross en Darling Harbour.

Die meeste inwoners in Sydney gebruik hulle eie motor vir vervoer. Sydney het egter ook 'n uitgebreide trein-, taxi-, bus- en veerbootnetwerk. Die treine in Sydney word bestuur deur CityRail, 'n maatskappy wat deur die regering van Nieu-Suid-Wallis besit word. Die treindienste het vir 'n tydperk na die 2000 Olimpiese Spele kwaai agteruit gegaan, maar het na 'n besondere swak jaar in 2004 weer verbeter.

Die meeste buitelandse toeriste land eers by Sydney Internasionale Lughawe. Die lughawe is in 1920 geopen en is daarom ook een van die oudste lughawens ter wêreld. Daar vlieg ongeveer 28 miljoen passasiers per jaar vanaf en ná die stad.

Watervoorsiening en opgaardamme word bestuur deur die Sydney Catchment Authority, wat onder beheer van die deelstaat van Nieu-Suid-Wallis se regering staan. Die liggaam verkoop water aan "Sydney Water" en ander agentskappe. Water in die Sydney opvangsgebied word hoofsaaklik gestoor in die Nepean-opgaarskema, damme in die Blue Mountains, Woronoradam, Warragambadam en die Shoalhaven opgaarskema.

In 2000 het die Olimpiese Somerspele in Sydney plaasgevind. Die Olimpiese kompleks is geskep deur die nywerheidsgebied van Homebush Bay om te skep. Die Olimpiese Stadion met 'n kapasiteit van 117 000 toeskouers is een van die hoogtepunte van die kompleks. Tydens die sluitingseremonie het die toenmalige voorsitter van die Internasionale Olimpiese Komitee, Juan Antonio Samaranch, Sydney se spele as die beste ooit beskryf.

Na die spele is die verblyf en stadions steeds in gebruik gehou. Die nasionale Australiese spanne in sportsoorte soos rugby en sokker speel steeds gereeld tussenwedstryde in die (nou verkleinde) Olimpiese Stadion. Buiten dit maak sekere klubspanne vanuit rugbyliga (Bulldogs, West Tigers, South Sydney) gereeld gebruik van die stadion. Die basketbalsaal word ook deur die West Sydney Razorbacks gebruik, 'n span wat in die NBL (National Basketball League) speel.

Sydney is die finansiële en handelsentrum van Australië. Dit is daarnaas ook 'n toeriste trekpleister met goedkoop verblyf. Die stad verskyn dikwels op ranglyste as een van die mooiste en mees leefbare stede in die wêreld.

Die grootste ekonomiese sektors in Sydney sluit eiendoms- en besigheidsdienste, kleinhandel, vervaardiging en gesondheids- en gemeenskapsdienste. Sedert die 1980's het werke al hoe meer van die vervaardigingsektor na die dienste- en inligtingsektor geskuif. Sydney verskaf ongeveer 25% van die land se totale bruto binnelandse produk.



</doc>
<doc id="27151" url="https://af.wikipedia.org/wiki?curid=27151" title="Herfskleure">
Herfskleure

Herfskleure is 'n verskynsel wat by talle bladwisselende bome en struike voorkom en die kleur van hul blare gedurende enkele weke in die herfsmaande van hul gewone groen na 'n pragtige verskeidenheid kleure, wat van rooi tot geel kan wissel, laat verander. Die verskynsel staan in Engels bekend as "fall colors" en "autumn colors", terwyl die term "fall foliage" gewoonlik die bybetekenis van herfskleur-buitelugaktiwiteite en -toerisme het. In sommige gebiede van die Verenigde State (veral Nieu-Engeland) en Kanada lewer die sogenaamde "leaf peeping"-toerisme in die tydperk tussen die begin van die herfskleurseisoen en die tydpunt wanneer die herfsblare uiteindelik begin val 'n belangrike bydrae tot die plaaslike ekonomie.



</doc>
<doc id="27152" url="https://af.wikipedia.org/wiki?curid=27152" title="Sydney, Nova Scotia">
Sydney, Nova Scotia

Sydney (Skots-Gaelies "Baile Shidni") is 'n stedelike gemeenskap (Engels: "urban community") in die Kaap-Breton-streeksmunisipaliteit ("Cape Breton Regional Municipality") van die Kanadese provinsie Nova Scotia.

Sydney is in 1904 geïnkorporeer en op 1 Augustus 1995 ontbind nadat dit by die streeksmunisipaliteit ingesluit is. Sydney is die grootste stedelike sentrum van die Kaap-Breton-eiland met 'n bevolking van 33 012 (2006). Dit vorm saam met Sydney Mines, North Sydney, New Waterford en Glace Bay die Industriële Kaap-Breton-streek ("Industrial Cape Breton").


</doc>
<doc id="27155" url="https://af.wikipedia.org/wiki?curid=27155" title="Blitz BASIC">
Blitz BASIC

Blitz BASIC 'n programmeertaal gebaseer op die rekenaartaal BASIC. Dit was in ongeveer 1991 eers op die Commodore-Amiga beskikbaar. Tans is Blitz BASIC vir diverse ander bedryfstelsels beskikbaar, o.m. vir Linux, Apple Mac en Windows. Blitz BASIC is hoofsaaklik geskik om spelletjies te ontwikkel. Die taal het veel ingeboude funksies om met geluid en beelde om te gaan.

Die eerste Blitz BASIC is in Nieu-Seeland deur "Acid Software" vir die Amiga ontwikkel. Alhoewel Blitz BASIC die algemeen bekende term is, is daar die afgelope paar jaar nuwe variasies van Blitz BASIC op die mark gekom:


Blitz Basic is in Oktober 2000 op Windows beskikbaar gestel. Toe Blitz BASIC met enkele uitgawes van Engelse rekenaartydskrifte versprei is, het dit heelwat nuwelinge gelok. Die oorspronklike Blitz BASIC word nie verder ontwikkel nie. Die advies is om die gratis verkrygbare BlitzMax te gebruik.

Dit is 'n versie van BlitzPlus met ekstra 3D-moontlikhede, en is 'n direkte mededinger van Dark Basic. Blitz3D gebruik nog steeds DirectX7 en daardeur kan Blitz3D spelletjies op ou rekenaars gespeel word.

BlitzMax is die moderne en mees onlangse OOP-weergawe (objek-georiënteerde programmering) van Blitz BASIC. BlitzMax- ("BMX") programme wat in Windows ontwikkel word, is geskik om in Linux gespeel te word. Die randvoorwaarde is dat die program eers op Linux oorgebou word. Dit behels bloot dat die kode in die IDE oopgemaak word, en dan in die Linux-weergawe van BlitzMax die "build"-knop te druk.

BMX is 'n modulêre taal. Mens kan self nuwe modules byprogrammeer om sodoende kodebiblioteke uit te bou, of biblioteke van eksterne mense in 'n program oorneem.

In Oktober 2007 het Blitz Research Ltd. 'n bygewerkte weergawe 1.26 beskikbaar gestel. Tewens kan mens 'n toetsweergawe van BlitzMax aflaai om self programmeervaardighede te toets.

Dit is die mees onlangse toevoeging waarmee Blitz3D vanuit die C#, C++-tale gebruik kan word. Op die oomblik is daar nog enkele tegniese probleme met die SDK. Verdere inligting is op die amptelike forum bekend (Blitz3D SDK Bug Reports).

So skryf jy Hallo Wêreld in BlitzMax op die skerm:
En hier een OOP-voorbeeld van Hallo Wêreld in BlitzMax:
Vervolgens 'n eenvoudige BlitzMax-voorbeeld waarmee die huidige tyd in binêre en desimale formaat vertoon word.





</doc>
<doc id="27156" url="https://af.wikipedia.org/wiki?curid=27156" title="Pous Johannes">
Pous Johannes

Pous Johannes kan verwys na 'n aantal pouse (en/of teenpouse) van die Rooms-Katolieke Kerk (vir pouse met die naam Johannes van die Koptiese Kerk sien Pous Johannes (Kopties)) nl.:



</doc>
<doc id="27159" url="https://af.wikipedia.org/wiki?curid=27159" title="Doodstraf">
Doodstraf

Die term doodstraf verwys na die wettige teregstelling van 'n mens as die swaarste straf vir 'n misdaad. Verskeie state, soos die Verenigde State van Amerika, pas nog die doodstraf toe. Die meeste state het egter die doodstraf afgeskaf of vir jare geen teregstellings uitgevoer nie. Vir duisende jare is teregstellings as die straf vir die swaarste misdade toegepas. Met die begin van die humanisme in Europa word die doodstraf vir die eerste keer krities gesien. Tot vandag is die status daarvan in terme van menseregte nog nie uitgeklaar nie. Die eerste staat wat die doodstraf afgeskaf het was die Groothertogdom Toskana in 1786.

Hierdie 90 state en gebiede het die doodstraf afgeskaf (siviel/militêr):
In hierdie 11 state is die doodstraf in die siviele reg afgeskaf (maar die doodstraf bestaan in die militêre reg):


</doc>
<doc id="27161" url="https://af.wikipedia.org/wiki?curid=27161" title="Sikloon">
Sikloon

In meteorologie is 'n sikloon of kringstorm 'n area van lae atmosferiese druk wat deur 'n binnewaartse, spiraalvormige winde gekarakteriseer word. Die winde draai antikloksgewys in die noordelike halfrond en kloksgewys in die suidelike halfrond op die aarde. In die Atlantiese Oseaan en die oostelike Stille Oseaan (waaronder ook die Hawaiï-eilande) word daar na siklone verwys as orkane; in die westelike Stille Oseaan staan siklone bekende as tifone en in die suidelik Stille Oseaan en in die Indiese Oseaan staan hulle slegs as "siklone" bekend.

Die generiese term, "sikloon", dek 'n wye verskeidenheid meteorologiese fenomene, waaronder tropiese siklone, ekstratropiese siklone en tornado's, dus gebruik weerkundiges "sikloon" selde sonder aanvullende kwalifikasie.


</doc>
<doc id="27163" url="https://af.wikipedia.org/wiki?curid=27163" title="Slag van Normandië">
Slag van Normandië

Die Slag van Normandië (kodenaam: Operasie Overlord) was die Geallieerde inval van Normandië, deel van die Normandië-veldtog tydens die Tweede Wêreldoorlog. Dit het begin op 6 Junie 1944 (in die algemeen bekend as D-dag) en het geëindig op 30 Junie 1944, met Operasie Cobra. Met die ingang van 2007 is Operasie Overlord steeds die grootste oorsese inval in die geskiedenis, met meer as 156,000 troepe betrokke in die kruising van die Engelse Kanaal vanaf Engeland na Normandië. Operasie Neptune was die kodenaam gegee aan die aanvanklike vlootbestormingsfase van Operasie Overlord; die missie: om ’n vastrapplek op die vasteland te kry.

Geallieerde landmagte wat op D-Dag in Normandië aktief was, het uit Kanada, die Verenigde Koninkryk en die Verenigde State van Amerika gekom. Wesenlike Vrye Franse en Poolse magte ook het in die geveg ná die bestormingsfase deelgeneem en daar was ook kontingente uit België, Tsjeggo-Slowakye, Griekeland, Nederland en Noorweë. Ander Geallieerde nasies het deelgeneem in die vloot- en lugmagte.

Die Normandiese inval het begin met oornag valskerm- en sweeftuig-landings, massiewe lugaanvalle, vlootbombarderings, en ’n vroeë-oggend amfibiese fase. Die "D-dag"-magte het uit basisse langs die suidkus van Engeland ontplooi, die vernaamste van hierdie was Portsmouth.

Die Geallieerde magte het op vyf strande geland in Normandië naamlik "Sword", "Juno", "Gold", "Omaha" en "Utah". Die "Rangers" het ook geland by die krans Pointe du Hoc.


</doc>
<doc id="27165" url="https://af.wikipedia.org/wiki?curid=27165" title="Jump">
Jump

Jump, oftewel jumpstyle, is 'n Belgiese substyl in die dance- en elektroniese musiekgenres, kenmerkend vir sy fokus op die harde bass. In die begin is jump beskou as 'n variant van die sneller en harder harcore, maar hierdie traer variant (toe so 'n 135 tot 140 bpm) het heel snel gegroei tot 'n waardige genre.

Die jumpgenre het ontstaan uit die oldschool, jungle en harcore van die jare begin '90. Daar is toe reeds al plate gemaak wat mens as jump sou kon omskryf (soos Speedy J - Pullover) (hierdie plate is destyds betiteld as oldschool of jungle), maar 'n aparte styl was jump toe nog nie. Dit het waarskynlik gebeur teen die einde van die jare '90 toe Da Boy Tommy en Da Rick saam die top 10-treffer "Ready to Rumble" uitgebring het. Einde 2004 het jump ook in Nederland langsaam opgekom. Omdat die sterk verwante musiekgenre hardstyle toe in Nederland gewild was, is jump in Nederland "jumpstyle" genoem, waarna België ook hierdie benaming hier en daar oorgeneem het. In die eerste jare van sy bestaan, was jump slegs in die Lae Lande gewild, maar later het sy aanhang ook na andere lande soos Frankryk en Duitsland versprei.

Jumpstyle verwys sowel na die musiek as die dans wat daarby gekom het en in baie lande word die genre jump meestal "jumpstyle" genoem. Beide benaminge word aanvaar. Huidig is jump besig om 'n herlewing te ondergaan. Deur die jare heen het die snelheid van die musiek toegeneem tot ongeveer 140 tot 145 bpm.

Jump word gekenmerk deur 'n tamelik harde bass waar veel nadruk op lê. Soms bevat jumpliedjies 'n geluidsopname - "sample" - van 'n bekende rolprent of 'n manlike stem. Deurgaans val hierdie samples of stemme vlak voor die hoogtepunt van die liedjie, waarna dit heeltemal losbars. Deur nie-kenners word jump ook verwar met hardstyle, hardcore, of rave. Die probleem is dat hierdie genres mekaar gewoonlik heel dig benader of selfs in mekaar oorvleuel.

Die dansstyl wat onlangs met jump geassosieerd geword het, is geëvolueerd uit 'n variant op die hakke, via werklik (rond)spring tot die vandag bekende "ski". Daar is verskillende maniere om te jump. By elk van hierdie maniere is dit die bedoeling dat by elke ritme 'n ander beweging (met die bene) gemaak word.


Kenmerkende kledinghandelsmerke vir aanhangers van die jumpgenre is Sergio Tacchini (veral veste) en Lacoste (veral pette), De Puta Madre 69 en Nike Air Max.


</doc>
<doc id="27167" url="https://af.wikipedia.org/wiki?curid=27167" title="Pous Johannes (Kopties)">
Pous Johannes (Kopties)

Pous Johannes kan verwys na 'n aantal pouse van die Kopties Kerk (vir pouse met die naam Johannes van die Rooms-Katolieke Kerk sien Pous Johannes) nl:



</doc>
<doc id="27168" url="https://af.wikipedia.org/wiki?curid=27168" title="Pous Agapetus">
Pous Agapetus

Pous Agapetus kan verwys na een van twee pouse van die Rooms-Katolieke Kerk nl:



</doc>
<doc id="27170" url="https://af.wikipedia.org/wiki?curid=27170" title="Pous Agapetus I">
Pous Agapetus I

Agapetus I was die 57ste pous van die Rooms-Katolieke Kerk. Sy naam word ook gespel "Agapitus I".

Pous Agapetus I is gebore in Rome die seun van 'n priester met die naam Gordanius. Sy vader is vermoor tydens die pontifikaat van Pous Simmachus. Op 13 Mei 535 volg hy Pous Johannes II op en regeer tot sy dood op 22 April 536. Hy word opgevolg deur Pous Silverius. Die naam ‘Agapetus’ beteken 'die geliefde' in ou Grieks.

In samewerking met Cassiodorus rig hy in Rome 'n biblioteek op vir die werke van kerklike skrywers. Hulle het ook Griekse boeke na Latyn vertaal.

Agapetus is deur die Gotiese koning Theodehad na Konstantinopel gestuur om keiser Justinianus I te oorreed om Italië nie aan te val nie. Hy het in Februarie 536 in Konstantinopel aangekom. Agapetus beskuldig Anthimus patriarg van Konstantinopel van monofisitisme. Met die hulp van die keiser van Bisantium word Anthimus vervang deur Mennas. Kort hierna word die pous siek en sterf na 'n pontifikaat van slegs 10 maande. Sy liggaam word in 'n loodkis na Rome gebring en hy word in die Sint Pieterskerk begrawe.

Pous Agapetus I word as heilige vereer. Sy feesdag is 22 April in die Oosters-Ortodokse Kerk en op 20 September in die Rooms-Katolieke Kerk.



Saamgestel en vertaal uit die , , en wikipedia.


</doc>
<doc id="27172" url="https://af.wikipedia.org/wiki?curid=27172" title="Sentrale limietstelling">
Sentrale limietstelling

'n Sentrale limietstelling is enige van 'n versameling swak-konvergensie resultate in waarskynlikheidsleer. Hulle almal beskryf die feit dat die sommasie van talle onafhanklike en identies verspreide lukrake veranderlikes geneig is om versprei te wees volgens 'n sekere "aantrekkingsverspreiding". Die belangrikste en beroemdste resultaat word die "Sentrale Limietstelling" (SLS) genoem. Hierdie stelling voer aan dat indien die sommasie van die veranderlikes eindige variansie het, sal dit ongeveer normaal versprei wees (dit is, versprei volgens 'n Gauss-verdeling). Die SLS dui aan dat vir groot steekproefruimtes (n > 29 of 100), die steekproefverdeling altyd dieselfde gemiddelde as die bevolking as hê, maar 'n variansie wat gedeel is deur die steekproef grootte .


</doc>
<doc id="27180" url="https://af.wikipedia.org/wiki?curid=27180" title="Rekenaarprogram">
Rekenaarprogram

Die terme rekenaarprogram, sagtewareprogram, of slegs program word gebruik om te verwys na beide 'n uitvoerbare program of die stel bronkode wat saamgestel word om 'n uitvoerbare program te skep.

Die uitvoerbare program word dan deur die rekenaar uitgevoer om die betrokke taak te realiseer.

Rekenaarprogrammering is die proses waardeur bronkode geskep of bewerk word. Verskeie tegnieke word gebruik om die bronkode daar te stel en die bronkode kan ook in verskeie vorms voorgestel word. Tipies behels die skep or redigering van die bronkode, analise van die probleem, die skep van spesifikasies, implementering van die spesifikasies, gevolg deur die toets van die resultaat. Indien die resultaat nie na wense is nie, word die proses herhaal om die bronkode sodoende te verfyn.

Namate die kompleksiteit van die verlange toepassing toeneem, neem die daarstel van benodigde stelsel, dus die programmeertyd, ook toe. Daar word dikwels na hierdie lang proses dan verwys as sagtewareontwikkeling.

'n Persoon wat hom of haar toespits op sagtewareontwikkeling word 'n programmeerder of sagtewareontwikkelaar genoem.

Die sentraleverwerkingseenheid (SVE) van 'n rekenaar kan slegs instruksies uitvoer wat die spesifieke SVE verstaan. Dit behels tipies 'n nommer wat 'n instruksie voorstel. So indien die verwerker, hipoteties gesproke, die nommer 132 teëkom dan weet die rekenaar hy moet 'n kort klankie uit die rekenaar se luidspreker laat. Dit is nie verskriklik gebruikersvriendelik om op so 'n manier met 'n rekenaar te kommunikeer nie. Dit is ook moeilik.

Hierdie beslommernis het aanleiding gegee tot die volgende generasie van interaksie tussen die mens en die rekenaar. Dus die tweede generasie tale. Hierdie taal word saamsteltaal genoem. In pleks daarvan om nou die nommers te onthou kon die programeerder nou werk met kort simbole. 'n Voorbeeld is iets soos JMP wat die nommer voorstel wat die verwerker die instruksie gee om na 'n ander punt in die program te spring ("jump" soos dit in Engels sal wees). Hoewel mens nou nie verder die nommer hoef te onthou nie, is dit moeilik om in so 'n program die struktuur te volg.

Om hierdie probleme aan te spreek het die ontstaan van die volgende generasie tale genoodsaak. Hierdie tale, dus die derde generasie tale, het dit aansienlik makliker gemaak om die instruksies oor te dra aan die rekenaar. Voorbeelde van die vroegste derde generasie tale is C, Ada, Smalltak, COBOL, en BASIC. Meer moderne (tussen die jaar 2000 en 2008) is Visual Basic.NET en C# (wat in Engels 'see-sharp' uitgespreek word).

Dit is slegs moontlik vir die sentraleverwerkingeenheid van 'n rekenaar om 'n program uit te voer wanneer die betrokke program gelaai is in die ewetoeganklike geheue (ETG) van die rekenaar.

Voordat die program dus in die ETG gelaai kan word, moet die program beskikbaar wees op 'n niegeheuemedium. Dit word meerendeels op die rekenaar se hardeskyf gestoor van waar dit dan gelaai word. Dit kan ook op 'n eksterne hardeskyf, disket, of geheuestafie gestoor word.

Sodra die program dus gelaai is in die geheue, het die sentraleverwerkingeenheid direk toegang tot die instruksies wat uitgevoer moet word. Die sentraleverwerkingeenheid voer dan die program uit, die een instruksie na die ander, tot die program voltooi of daar 'n fout ontstaan, hetsy 'n sagteware fout of 'n hardeware fout.

'n Program wat besig is om uit te voer word 'n proses genoem.

Hierdie artikel is aanvanklik saamgestel deur die Engelse weergawe van Wikipedia te gebruik as 'n beginpunt.


</doc>
<doc id="27186" url="https://af.wikipedia.org/wiki?curid=27186" title="Pous Silverius">
Pous Silverius

Silverius was die 58ste pous van die Rooms-Katolieke Kerk.

Pous Silverius is die seun van Pous Hormisdas gebore voordat Hormisdas priester geword het. Op 8 Junie 536 volg hy Pous Agapetus I op en regeer tot hy afgeset word deur die Bisantynse generaal Belisarius in Maart 537. Daar word beweer dat hy sy pousskap gekoop het van koning Theodahad. Hy word opgevolg deur Pous Vigilius. Die naam ‘Silverius’ beteken 'bosman' in Latyn.

Pous Silverius het die beleid van sy voorganger Pous Agapetus I om patriarg Antimus van Bisantium af te sit omdat hy 'n Monofisiet was, gesteun. Die beleid het hom baie onpopulêr gemaak in die Bisantynse Ryk. Keiserin Theodora het daarom probeer om Vigilius pous te maak.

Rome is op 9 Desember 536 ingeneem deur Belisarius. Witiges, die koning van die Oos-Gote, het probeer om die stad te herower, maar sy beleg het die bevolking amper laat verhonger. Daar word beweer dat Silverius die stad aan Witiges wou verraai. Deur die poging tot verraad is hy in Maart 537 deur Belisarius gedegradeer tot gewoonlike monnik. Keiser Justinianus I het hom egter in sy waardigheid herstel. Vigilius het Silverius egter in die gevangenis gesit op die eiland Panditaria (teenswoordig Ventotene). Die Liber Pontificalis beweer egter dat Silverius na Palmarola verban is.

Volgens die "New Catholic Encyclopedia" (1966) is die datums van Pous Silverius se pontifikaat betwisbaar. Die begin is 1 of 8 Junie 536 tot ongeveer 11 November 537. Hy sterf waarskynlik op 2 Desember 537. Hy sou ook nooit heiligverklaar gewees het nie, maar is net deur die mense as heilige aangeroep. Die eerste keer dat sy naam in die lys van heiliges genoem word is in die 11de eeu.

Pous Silverius is 'n heilige in die Rooms-Katolieke Kerk. Sy feesdag is op 2 Desember. Hy sou 'n groep vissers van die eiland Ponza wat deur 'n storm verras is en hom aangeroep het, gered het. Hy is die beskermheilige van die eiland.



Saamgestel en vertaal uit die , , en wikipedia.


</doc>
<doc id="27187" url="https://af.wikipedia.org/wiki?curid=27187" title="KDE">
KDE

KDE ("K Desktop Environment") () is 'n vrye-sagteware projek wat poog om 'n kragtige sisteem vir 'n maklik bruikbare werkskermomgewing te wees. Die doel van die projek is om basiese werkskermfunksies en toepassingsprogrammatuur vir die gewone gebruiker te skep, asook om die nodige nutsgoed en dokumentasie aan programmeerders te verskaf sodat hulle hul eie toepassingsprogrammatuur vir die omgewing kan ontwikkel. In hierdie opsig dien die KDE-projek as 'n oorkoepelende organiseringsnetwerk vir verskeie selfstandige toepassingsprojekte soos bv. Amarok, K3b, KOffice en vele meer...

KDE is in 1996 begin deur Matthias Ettrich, terwyl hy studeer het aan die Eberhard Karls Universiteit van Tübingen. Op daardie stadium was daar sekere aspekte van die UNIX werkskerm wat hom struwelinge besorg het. Een van sy grootste kwellings was dat geen van die werkskermprogrammatuur eenvormig gelyk of opgetree het nie. Hy het toe voorgestel dat daar 'n volledige werkskermomgewing geskep word wat bestaan uit elemente wat die gebruiker kon aanvaar sou deurgaans dieselfde lyk en optree. Hy wou ook hierdie omgewing so gebruikersvriendelik as moontlik maak. Hierdie voorstel het baie belangstelling op die internet gelok, en so was die KDE-projek toe gebore.

Matthias het besluit om die QT-gereedskapbundel te gebruik vir die KDE-projek. Ander programmeerders het vinnig begin om KDE/Qt toepassingsprogrammatuur te skryf en teen vroeg 1997 het groot en komplekse sagteware vir die omgewing begin verskyn. Op daardie stadium is Qt nie onder vrye-sagteware-lisensie vrygestel nie, en daar was dus lede van die GNU-projek wat bekommerd begin raak het oor die gebruik van 'n geslote gereedskapbundel om 'n vrye-sagtware werkskerm te bou. Die GNOME-projek het dus ontstaan, met die oogmerk om 'n nuwe werkskermomgewing te bou sonder Qt en wat heeltemal bo-op vrye-sagteware ontwikkel is.

Die Qt-gereedskapbundel is in November 1998 gelisensiëer onder die vrye/oopbron QPL ("Q Public License"). Gedurende hierdie selfde jaar het die "KDE Vrye Qt-stigting" ontstaan, wat sou waarborg dat Qt sou val onder 'n variant van die uiters liberale BSD-lisensie indien Trolltech sou ophou bestaan of geen vrye/oopbron weergawe van Qt in 12 maande vrygestel is nie. Daar was egter nou steeds debat oor versoenbaarheid met die GNU General Public License (GPL).

In September 2000 het Trolltech die Unix-weergawe van Qt vrygestel onder die GPL, sowel as die QPL. Dit het die bekommernisse van die Vrye-sagteware Stigting finaal uit die weg geruim. Die Qt 4.0 vrystelling (en latere vrystellings) is beskikbaar gemaak as vrye sagteware vir Unix, Windows en Mac, wat aantoon dat toekomstige KDE-weergawes moontlik inheemse vrystellings op hierdie platforms kan hê.

Beide KDE en GNOME neem nou deel aan freedesktop.org, 'n poging om die Unix-werkskerm te standardiseer, hoewel daar nog heelwat kompetisie tussen die twee projekte bestaan.

Die naam "KDE" is oorspronklik bedoel as 'n woordspeling op die bestaande Common Desktop Environment wat beskikbaar was vir Unix-sisteme. CDE was 'n X11-gebaseerde gebruikeromgewing wat gesamentlik deur HP, IBM en Sun ontwikkel is. Dit het 'n koppelvlak en produktiwiteitsnutsgoed gehad wat gebaseer was op die Motif-gebruikerskoppelvlakenjin en was veronderstel om 'n maklik-bruikbare en intuïtiewe werkskermomgewing te voorsien. Die "K" was bedoel om te staan vir "Kool", maar daar is spoedig besluit dat dit liewer niks in besonder moet beteken nie.

Die KDE-projek se kenteken is 'n groen draak genaamd Konqi. Konqi kan in verskeie toepassings gevind word, en ook wanneer die gebruik sy sessie afsluit of die "Oor KDE"-skerm raadpleeg.

KDE is, soos baie ander vrye-/oopbronsagtewareprojekte, hoofsaaklik 'n vrywilligerspoging, hoewel verkeie maatskappye, soos bv. Novel (in die vorm van hul SuSE Linux-verspreiding), Trolltech en Mandriva, voltydse werknemers het wat aan die projek bydra. Omdat groot hoeveelhede mense op verskeie maniere (bv. bronkode, vertalings en grafika) tot KDE bydra, is die organisering van die projek ingewikkeld. Die KDE-ontwikkelaars maak veral van e-pos-besprekingslyste gebruik om onderlangs probleme te bespreek.

Hoewel ontwikkelaars en gebruikers deesdae reg oor die wêreld gevind kan word, behou die projek 'n sterk basis in Duitsland. Die webbedieners is geleë by die Tübingen en Kaiserslautern universiteite, 'n Duitse nie-winsjaende organisasie (KDE e.v.) besit die KDE-handelsmerk, en KDE-konferensies vind dikwels plaas in Duitsland.

KDE is ontwikkel met Trolltech se QT-gereedskapbundel wat op die meeste Unix-verwante (bv. Linux en Mac OS X) en Microsoft Windows werk. Alle KDE 3-vrystellings is gebou op Qt 3, wat slegs vir Linux en Unix-verwante bedryfstelsels onder die GPL beskikbaargestel is. As gevolg hiervan is KDE 3 slegs op Windows beskikbaar deur van 'n X bediener gebruik te maak.

KDE 4 gaan gebaseer wees op Qt 4 - wat onder die GPL vir Windows en Mac OS X beskikbaargestel is. KDE 4-toepassingsprogrammatuur sal dus inheems op hierdie bedryfstelsels kan hardloop.


Toepassingsprogrammatuur vir KDE sluit in:




</doc>
<doc id="27188" url="https://af.wikipedia.org/wiki?curid=27188" title="Almazán">
Almazán

Almazán is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27191" url="https://af.wikipedia.org/wiki?curid=27191" title="Nieu-Brunswyk">
Nieu-Brunswyk

Nieu-Brunswyk (Engels: New Brunswick, Frans: Nouveau-Brunswick) is een van Kanada se drie Maritieme of Atlantiese provinsies en die enigste in die land wat volgens sy grondwet Engels sowel as Frans as ampstale erken en gebruik. In teenstelling met die konflikte in ander Kanadese provinsies streef die twee taalgroepe in Nieu-Brunswyk die beginsel van vreedsame naasbestaan na.
Volgens 'n skatting van "Statistics Canada/Statistique Canada" was die bevolking op 1 Oktober 2007 750 851, van wie 35 persent Franssprekendes wat merendeels van Akadiese afkoms is en veral in die Akadiese kusgebied aan die Sint-Laurensrivier tussen die stede Shediac en Caraquet woon. Die provinsiale hoofstad is Fredericton wat net soos Saint John (Saint-Jean) sterk deur die Britse tradisies van sy oorspronklike Lojaliste-bevolking beïnvloed is.

Die provinsie se naam is afgelei van die Engelse benaming vir die Noord-Duitse stad Braunschweig, van waar die voorouers van die Engelse koning George III en die koninklike Huis Hannover oorspronklik gekom het.

Alhoewel Nieu-Brunswyk nie tot die belangrikste bestemmings vir buitelandse toeriste in Kanada behoort nie, pronk die provinsie met 'n natuurskoon wat 'n kuslyn van 2 300 kilometer, die bekende Fundy-baai met sy groot getyverskil van sowat vyftien meter en die warmste watertemperature noord van Florida aan sy noordelike strande. Die binneland word deur heuwelagtige gebiede met uitgestrekte bladwisselende loofbosse, wat gedurende die najaar met hul herfskleure spog, en die riviergebiede van die Saint-Jean (Saint John) en Miramichi oorheers. Die Miramichirivier is 'n gewilde bestemming vir salmhengelaars.

Nieu-Brunswyk word in die noorde deur Quebec se Gaspé-skiereiland en die Baie des Chaleurs en in die ooste deur die Golf van Sint-Laurens en die Northumberland-seestraat begrens. In die suide verbind die Chignecto-landengte Nouveau-Brunswick met die skiereiland van die provinsie Nova Scotia, wat grotendeels deur die Fundy-baai van die vasteland geskei word.

In die weste grens Nieu-Brunswyk aan die Amerikaanse deelstaat Maine; naas Alberta is Nieu-Brunswyk die enigste provinsie aan Kanada wat net aan een VSA-deelstaat grens. Die grensgebied is gedurende die "Aroostook-oorlog" van die jare 1838 en 1839 gekoloniseer.

Alhoewel Nieu-Brunswyk by Kanada se Maritieme Provinsies gereken word, verskil die provinsie in etnies-kulturele en fisiografiese opsig duidelik van sy buurprovinsies. Sowel Nova Scotia asook die Prins-Edward-Eiland word heeltemal of byna heeltemal omring deur die waters van die Atlantiese Oseaan wat sodoende sy stempel op hulle klimaat, ekonomie en kultuur afgedruk. Daarenteen word Nouveau-Brunswick ondanks sy lang kuslyn deur 'n beskermde ligging gekenmerk wat sy landskap in 'n mindere aan die Atlantiese Oseaan se invloede blootstel - dit geld veral vir sy uitgestrekte binneland. Die provinsie word dus eerder deur sy riviere as die oseaan oorheers.

Die belangrikste rivierstelsels in die provinsie sluit die Saint-Jeanrivier (St. Johnrivier), Petitcodiacrivier, Miramichirivier, St. Croixrivier en Restigoucherivier in. Die Saint-Jeanrivier word as die tweede langste rivier aan die Noord-Amerikaanse ooskus tussen die Sint-Laurensrivier en die Mississippirivier beskou.

Nieu-Brunswyk is heeltemal in die Appalaggegebergte geleë - 'n baie ou bergreeks wat al lank aan erosie blootgestel was en nou deur riviervalleie en heuwellande oorheers word wat oor groot dele van die provinsie strek. Die oostelike en sentrale gedeelte van Nieu-Brunswyk behels die Laagland van Nieu-Brunswyk, terwyl die Caledonia- en St. Croix-Hooglande langs die kuslyn van Fundybaai loop en hier hoogtes van sowat 300 meter bo seevlak bereik.

Die noordwestelike gedeelte van die provinsie behels die afgeleë en ongerepte Miramichi- en Chaleur-Hooglande en die Notre Dame-berge met Mount Carleton (820 meter) as hulle hoogste bergspits.

Die grootste gedeelte van die westelike Nieu-Brunswyk word deur die Saint-Jean-rivierstelsel gedreineer. Die Saint-Jean, wat in Noord-Maine ontspring, mond in Saint John in die Fundybaai uit. Sy belangrikste takriviere in die provinsie sluit die Madawaska, Tobique, Meduxnekeag, Nashwaak, Oromocto en Kennebecasis in. Ander waters in die Saint-Jean-rivierstelsel is die Grand Lake (waarin die Salmonrivier uitmond), Washademoak-meer (waarin die Canaanrivier uitmond) en Belleisle-baai. As gevolg van Fundybaai se hoë getye vloei die waters van die Saint-Jean dikwels stroomop - 'n natuurverskynsel wat veral by die Reversing Falls-watervalle in Saint John optree.

Die Petitcodiac-rivier mond naby die top van Fundybaai in die Chignectobaai uit. Ook hier veroorsaak die Fundybaai se getye dat die rivierwater stroomop vloei - 'n fenomeen wat as getygolf bekend staan. Die bou van 'n straatweg oor die rivier naby Moncton, sowat 50 kilometer stroomop, het die getygolf se effek verswak en die rivier se ekostelsel verander.

Ander riviere, wat in die Fundybaai uitmond, sluit die St. Croix, Digdeguash, Magaguadavic, Musquash en Big Salmon in.

Die Miramichirivier mond naby die stad Miramichi in die Miramichibaai uit, en sy rivierstelsel dreineer 'n groot gedeelte van Nouveau-Brunswick se hartland. Daar is twee groot takriviere, die Suidwes- en die Noordwes-Miramichi, en 'n aantal kleiner takke soos Dungarvon, Renous, Bartholomew en Cains. Die Miramichi-rivierstelsel staan bekend vir sy forelvywers en parke.

'n Groot gedeelte van Noordwes- en Noord-Sentraal-Nieu-Brunswyk word deur die Restigouche-rivierstelsel gedreineer. Die rivier mond naby Dalhousie in die Baie des Chaleurs (Chaleurs-baai) uit en lok net soos die Miramichi talle salmhengelaars. Belangrike takriviere sluit die Kedgwick, Patapedia en Upsalquitch in.

Die Nepisiguit is 'n ander belangrike rivier wat in die Baie des Chaleurs uitmond, naas kleiner riviere soos die Caraquet, Tetagouche en Jacquet.

Die Kouchibouguac, Kouchibouguacis, Richibucto, Bouctouche, Cocagne en Shediac mond in die Northumberland-seestraat uit, terwyl die Tabusintac, Big Tracadie en Pokemouche in die Golf van Sint-Laurens uitmond.

Daar is twee groot eilandgroepe in Nieu-Brunswyk:

Die Fundy-eilande is by die ingang tot die Fundybaai geleë. Die drie hoofeilande is Campobello, Deer en Grand Manan. White Head voor die suidooskus van Grand Manan is die enigste ander bewoonde eiland in Fundybaai. Sowel Kanada asook die Verenigde State maak aanspraak op Machias Seal Island in die weste. Partridge Island by die ingang tot Saint John-hawe het 'n belangrike rol in die geskiedenis gespeel aangesien hier in die 19de en vroeë 20ste eeu 'n kwarantynkamp vir nuwe immigrante geleë was.

'n Ander eilandgroep lê in die Golf van Sint-Laurens voor die kus van die Akadiese Skiereiland in die noordoostelike hoek van die provinsie. Die twee grootste eilande is Lamèque-eiland en Miscou-eiland, terwyl 'n ander bewoonde eiland, Pokesudie, in die weste aan die ander kant van Shippaganbaai geleë is.

Min groot eilande is in die Northumberland-seestraat of Chaleurs-baai geleë. Verskeie binnelandse eilande lê in die Saint-Johnrivier, alhoewel geeneen van hulle bewoon is nie. Baie van hierdie eilande is tydens die bou van die Mactaquac-dam in die 1960's oorstroom. Twee eilande in die Kennebecasis-rivier - Kennebecasis-eiland en Darlings-eiland - is permanent bewoon.

Die noorde van Nieu-Brunswyk word deur 'n kontinentale klimaat met warm somers en koue winters gekenmerk, terwyl maritieme invloede in die suide 'n meer gematigde klimaat met relatief milde winters en effens koeler somers tot gevolg het. Die gemiddelde jaarlikse temperatuur wissel van 2,8 °C in die noorde tot 5 °C in die suide. Die uiterste temperature, wat ooit in die provinsie aangeteken is, was -47,2 °C in 1955 by die Sisson-dam in Noordwes-Nieu-Brunswyk en 39,4 °C in 1935 in Nepisiguit Falls in die noordooste.

Gemiddelde jaarlikse neerslae wissel van 889 millimeter in die noorde tot 1 143 millimeter in die suide en is min of meer oor die hele jaar versprei. Langs die kuslyn van Fundybaai is mis ' gedurende die lente en vroeë somer 'n algemene verskynsel. 


</doc>
<doc id="27197" url="https://af.wikipedia.org/wiki?curid=27197" title="Valle de la Luna (Chili)">
Valle de la Luna (Chili)

Die Valle de la Luna (Spaans: "Vallei van die Maan") is 'n woestynlandskap in die Chileense gewes Antofagasta. Die vallei, wat naby die Salar de Atacama en die vulkaan Licancabur en sowat 17 kilometer van die stad San Pedro de Atacama lê, maak deel uit van die Atacamawoestyn en vorm die sesde sektor van die Nasionale Los Flamencos-park wat in 1990 gestig is. 

Net soos die besienswaardighede in die omgewing is die Valle de la Luna 'n belangrike toeristebestemming en lyk baie op die Vallei van die Dood wat enkele kilometer verder noordwaarts geleë is.

Plantegroei is baie skaars in hierdie kaal en barre landskap wat as een van die droogste gebiede op aarde beskou word; die naam van die vallei is dan ook afgelei van die Maan waar soortgelyke landskappe voorkom. Toeriste klim veral op die sandduine om van hier die rotsklippe te fotografeer wat in die laaste sonlig van die aandskemer in kleurskakerings van rooi glinster.

Sout kom op enkele plekke van die vallei voor, en die soutformasie Las Tres Marías is een van die bekendste bakens in die gebied.

Daar is net 'n klein aantal inheemse plantspesies in die gebied soos verskeie soorte angeliere. Die baie droë klimaat met hoë temperature bedags en koue nagte het die ontwikkeling van 'n groter biodiversiteit verhinder. Die tipiese fauna bestaan naas Ande-jakkalse uit enkele voëlspesies.



</doc>
<doc id="27198" url="https://af.wikipedia.org/wiki?curid=27198" title="Atacamawoestyn">
Atacamawoestyn

Die Atacamawoestyn (Spaans: "Desierto de Atacama") in die noorde van Chili word as die droogste woestyn op aarde beskou. Die woestyn grens in die weste aan die Stille Oseaan, in die noorde aan Peru en in die ooste aan Bolivië en Argentinië. Die Atacamawoestyn het sowat 15 miljoen jaar gelede ontstaan.

Hierdie woestyn kry net 'n vyftigste van die gemiddelde jaarlikse reënval wat byvoorbeeld in die Amerikaanse Death Valley (Vallei van die Dood, Kalifornië) aangeteken word. Daar is selfs weerstasies in Atacama wat in hulle geskiedenis nog nooit 'n druppeltjie reën aangeteken het nie.

Die woestyn lê in die reënskadu van die Andesgebergte; die oostewinde wat soms waai bring geen neerslae na die gebied nie. Naby die kus verhinder 'n koue seestroming, die Humboldtstroming, die vorming van reënwolke sodat hier, in teenstelling met gebiede wat verder suid- en noordwaarts geleë is geen reën val nie. Vanweë die koue seewater het die woestyn egter 'n relatief koel klimaat, en veral langs die kus kom mistigheid dikwels voor. Die Atacama word dan ook by die sogenaamde newelwoestyne gereken.

Weens die klimatiese El Niño-verskynsel bly die Humboldtstroming binne tydperke van ses tot tien jaar gereeld afwesig, en die woestyn kry dan sterk reën wat 'n kortstondige maar pragtige blommeseisoen verseker.


</doc>
<doc id="27199" url="https://af.wikipedia.org/wiki?curid=27199" title="Nasionale Voyageurs-park">
Nasionale Voyageurs-park

Die Nasionale Voyageurs-park (Engels: "Voyageurs National Park") is 'n nasionale park in die noorde van die Amerikaanse deelstaat Minnesota, naby die stad International Falls. Die park se noordelike grens, wat oor 'n afstand van 55 myl strek, maak deel uit van die internasionale grens tussen die Verenigde State en Kanada.

Die park is in 1975 ter herdenking van die voyageurs gestig - Frans-Kanadese pelshandelaars wat die Noord-Amerikaanse binneland in die laat 17de eeu as eerste Europeërs deurdring het om handel met inheemse Indianestamme te dryf. Voor die koms van spoorweë het voyageurs met hul kano's die vroeg-geïndustrialiseerde ekonomieë van Europa met die Steentydperk-ekonomieë van Amerika se Eerste Nasies verbind.

Franssprekende Kanadese het handelsgoedere vanuit Montreal met groot kano's weswaarts na Grand Portage vervoer. Hier is die vrag oorgelaai na die kano's van ander voyageurs wat verder weswaarts gevaar het om handel met Indiane te dryf en Europese goedere vir pelse in te ruil. Hul handelsroete was een van die gevaarlikstes ter wêreld, met waterweë vol van uitdagende stroomversnellings.

Die park is veral gewild by hengelaars en watersportentoesiaste wat hier kajak-, kano- en ander boottoere onderneem. Die Kabetogama-skiereiland, wat heeltemal in die park geleë is en die grootste deel van sy landoppervlakte beslaan, is slegs per boot toeganklik. Die Boundary Waters Kanogebiedwildernis (Engels: "Boundary Waters Canoe Area Wilderness") lê oos van die nasionale park.



</doc>
<doc id="27204" url="https://af.wikipedia.org/wiki?curid=27204" title="Bronkode">
Bronkode

Bronkode word in sagteware-ontwikkeling gebruik om 'n reeks stellings en/of verklarings voor te stel in 'n formaat wat maklik deur mense gelees kan word deur die toepassing van 'n betrokke programmeertaal.

'n Rekenaarprogram word gewoonlik saamgestel uit een of meer tekslêers. Dele van 'n program kan ook gestoor word in 'n databasis as 'n gestoorde prosedure of selfs brokkies kode in verskeie media.

Sommige rekenaarstelsels is meer ingewikkeld as ander en verg dan meer beheer oor die bronkode. In sulke gevalle is dit moontlik dat 'n span ontwikkelaars toegang het tot dieselfde stel bronkode. Dit kan lei tot probleme indien een ontwikkelaar die veranderings van 'n ander oorskryf. In sulke gevalle word 'n bronkodebeheerstelsel gebruik.

Bronkode word hoofsaaklik gebruik as die invoer na die proses om 'n uitvoerbare program te skep deur die bronkode te voer na 'n samesteller of 'n Vertaler. Dit word ook soms gebruik om algoritmes te kommunikeer aan mede-ontwikkelaars (b.v. brokkies bronkode in boeke).

Sagteware-ontwikkelaars bestudeer ook dikwels bronkode om nuwe tegnieke baas te raak en sodoende hul programmeervaardighede te verbeter.

Bronkode word saamgestel om uitgevoer te word binne 'n relevante omgewing. Tipies word 'n spesifieke sentraleverwerkingseenheid en bedryfstelsel geteiken. Die uitvoerbare program wat geskep is deur so aksie kan dus nie op 'n ander platform loop nie. Indien die bronkode beskikbaar is, is dit moontlik om dit dan saam te stel om die nodige platform te teiken. In sommige gevalle is dit ook nuttig om die bronkode byderhand te hê om nuwe bronkode te skep vir die nuwe omgewing. Dit is veral die geval waar die tegnologie waarin die bronkode vervat is tot so 'n mate verouder is, dat dit sin maak om na 'n nuwe omgewing op te gradeer. 'n Voorbeeld is Visual Basic 6 na Visual Basic.NET.

Die wyse waarop die bronkode georganiseer word hou sterk verband met die argitektuur van die stelsel wat deur die bronkode voorgestel word. 'n Stelsel wat net redelik ingewikkeld is kan maklik uit honderde of duisende lêers bestaan.

Alhoewel 'n spesifieke lêer altyd net een in rekenaartaal geskryf sal wees is dit moontlik dat bronkode bestaan uit verskillende rekenaartale wat later saamgevoeg kan word in verskillende konfigurasies.

Die kwaliteit van bronkode is van uiterste belang. Daar kan nie uit die oog verloor word dat bronkode vir etlike jare kan bestaan nie. In meeste gevalle moet daar dus weer verander word aan die bronkode en dit is nie altyd moontlik dat dieselfde programmeerder werk aan die bronkode wat oorspronklik ontwikkel is deur die betrokke programmeerder nie.

Dit is nietemin moeilik om kwaliteit te meet. Alhoewel dit baie maklik is vir gesoute ontwikkelaars om swak kode raak te sien is dit nie so maklik om goeie kode raak te sien nie, aangesien daar verskeie faktore betrokke is. Die strewe na kwaliteit het al gelei tot verskeie metodes van sagtewareontwikkeling soos die Microsoft Solutions Framework, die Rational Unified Process, die Unified Modeling Language en tegnieke soos toetsgedreweontwikkeling.

In enige ontwikkelingsspan is die toepassing van standaarde noodsaaklik om eenvormigheid in die bronkode te verseker.



</doc>
<doc id="27208" url="https://af.wikipedia.org/wiki?curid=27208" title="Vriesreën">
Vriesreën

Vriesreën, vriesende reën of ysreën is 'n soort neerslag wat teen 'n groot hoogte as sneeu begin en uit 'n wolk na benede val, op sy pad heeltemal begin smelt terwyl dit deur 'n laag lug met temperature bo vriespunt beweeg, en uiteindelik weer 'n laer geleë laag lug met temperature benede vriespunt bereik waar dit onderkoel word. Hierdie water gaan onmiddellik bevries sodra dit teen enige voorwerp bots of op die grond val, en die yslaag wat ontstaan kan 'n dikte van enkele sentimeter bereik. Vriesreën kan taamlik skade veroorsaak aan bogrondse elektrisiteitskabels of aan bome. Dit kan breek onder die gewig van die ys.


</doc>
<doc id="27212" url="https://af.wikipedia.org/wiki?curid=27212" title="Isaac Titsingh">
Isaac Titsingh

Isaac Titsingh (Amsterdam, Nederland, 10 Januarie 1745 - Parys, Frankryk, 2 Februarie 1812) was opperhoof van die Verenigde Oos-Indiese Kompanjie (destyds Vereenigde Oostindische Compagnie, algemeen afgekort as VOC) se fabriek en handelspos op die mensgemaakte eiland Desjima in die baai van Nagasaki, Japan.

As opperhoof lei hy elke jaar die hofreis na Edo (nou Tokio) om die Shogoen en sy hof te bedank met pragtige geskenke.





</doc>
<doc id="27214" url="https://af.wikipedia.org/wiki?curid=27214" title="Stelselingenieurswese">
Stelselingenieurswese

Stelselingenieurswese is ’n holistiese, interdissiplinêre benadering tot die ordelike daarstelling van suksesvolle stelsels. 

Dit plaas die klem op die tydige vaslegging van alle relevante belangehouers se behoeftes, die bepaling van die benodigde funksionaliteit wat uit hierdie behoeftes voortspruit, die ontwerp van ’n stelsel wat hierdie funksionaliteit bied, die daarstelling van die fisieke stelsel wat die gevraagde funksies uitvoer en die bepaling van die mate waartoe die daargestelde stelsel tydens bedryf voldoen aan die gestelde behoeftes.

Die vakgebied van stelselingenieurswese oorvleuel grootliks met dié van bedryfsingenieurswese.


</doc>
<doc id="27218" url="https://af.wikipedia.org/wiki?curid=27218" title="BASIC">
BASIC

BASIC is 'n hoëvlak programmeertaal. Die naam is 'n akroniem wat staan vir Beginners All-purpose Symbolic Instruction Code. Die oorspronklike BASIC is ontwerp in 1963 deur John George Kemeny en Thomas Eugene Kurtz te Dartmouth Kollege om toegang te bied tot programmering aan studente wat nie vertroud was met hierdie wetenskap nie. Rondom hierdie tyd is die gebruik van rekenaars beperk tot wetenskaplikes en wiskundiges omdat dit nodig was om doelgemaakte sagteware te skryf. Die taal het wye aanklank gevind onder die mikrorekenaargemeenskap in die 1970's en word toe ook wyd gebruik op tuisrekenaars in die 1980's. BASIC is tot vandag toe nog baie gewild, alhoewel dit voorkom in ietwat ander gedaantes.

Voor die middel van die 1960's was rekenaars verskriklike duur apparate en is hulle slegs gebruik om gespesialiseerde take te verrig. 'n Enkele bondelverwerking het slegs een taak uitgevoer te enige een oomblik, die een na die ander. Gedurende die 1960's het die prys van rekenaars begin sak en het hulle spoed ook toegeneem. Met hierdie ekstra verwerkingskrag het dit begin gebeur dat rekenaars nie tot hul volle kapasiteit gebruik kon word nie en het hulle soms gewag om take uit te voer.

Die programmeertale tydens hierdie era is ontwerp om spesifieke take te verrig soos om wetenskaplike formules uit te werk of om besigheidsdata te verwerk tot uiteindelik selfs woordverwerking. Selfs hierdie nuwe, vinniger rekenaars was steeds 'n groot belegging en daar was die neiging om te verseker dat die rekenaar doeltreffend gebruik word. In die algemeen was hierdie gespesialiseerde tale wat gebruik is dus moeilik om te gebruik en was daar ook groot verskille in die sintaks van die tale.

Mettertyd het die koste van rekenaars afgeneem tot op 'n punt waar die deel van 'n rekenaar nie meer slegs in die navorsingarena moontlik was nie maar ook kommersieel. Die nuwe rekenaarstelsels het tyddeel moontlik gemaak deur toe te laat dat verskeie gebruikers toegelaat het om die verwerker en geheue te deel. Binne so omgewing skep die bedryfstelsel die gevoel dat die gebruiker alleen op die rekenaar werk deur te roteer deur elke proses en aan elk uitvoertyd te gee op die rekenaar voor dit na die volgende een oorskakel. Hierdie meganisme het die koste van die rekenaar dramaties laat sak aangesien een rekenaar deur tot honderde mense gebruik kon word.

Die oorspronklike BASIC-programmeertaal is in 1963 deur John George Kemeny en Thomas Eugene Kurtz ontwerp en is deur 'n span studente van Dartmouth geïmplementeer onder hulle wakende oog. Die doel van hierdie nuwe taal was om die kompleksiteit van die beskikbare programmeertale van daardie tyd aan te spreek om sodoende minder tegniese gebruikers, sonder die wiskundige agtergrond van die tradisionele ontwikkelaars, toe te laat om programmatuur te ontwikkel. Die moontlikheid om rekenaars te gebruik in opleiding en navorsing was inderdaad aanloklik. In die daaropvolgende jare het verskeie dialekte van BASIC te voorskyn gekom en het Kemeny and Kurtz se oorspronklike BASIC naderhand bekend gestaan as Dartmouth BASIC.

Die agt ontwerpbeginsels van BASIC was:

Die taal was gedeeltelik gebaseer op FORTRAN II en Algol 60 tesame met tyddeel byvoegings. Die tyddeel glanspunte van ander stelsel soos JOSS, CORC, en tot 'n mindere mate Lisp, is ook in aanmerking gebring. Dit is voorafgegaan deur ander leertaal eksperimente by Dartmouth soos DARSIMCO (1956) en DOPE (1062). DOPE was 'n implementasie van SAP en 'n vereenvoudigde FORTRAN II byname DART (1963). Aanvanklik het BASIC hom toegespits op die steun van wiskundige werk en het in 1965 string funksionaliteit bygekry. BASIC is vir die eerste keer geïmplementeer op die GE-265 hoofraam wat meervoudige terminale gesteun het. Wat sommige mense sal verbaas is dat BASIC aanvanklik 'n vertaalde taal was. Dit was ook 'n baie doeltreffende taal wat FORTRAN II en ALGOL 60 op verskeie wiskundig intensiewe verwerkings geklop het op die GE-265.

Die ontwerpers van hierdie nuwe taal het besluit om die vertaler gratis beskikbaar te stel om wye blootstelling te bewerkstellig. Hulle het verder dit ook beskikbaar gestel aan verskeie hoërskole in die Dartmouth-omgewing en het baie moeite gedoen om die taal te bevorder. Die resultaat hiervan was dat BASIC taamlik bekend geraak het (vir 'n rekenaartaal) en dat BASIC toe deur 'n aantal vervaardigers geïmplementeer is waar dit populêr geword het op die nuwer minirekenaars soos die DEC PDP en die Data General Nova. BASIC was ook sentraal tot die ontwikkeling van HP Time-Shared BASIC van die laat 1960's en vroeë 1970's wat beskikbaar was as 'n geïnterpreteerde taal eerder as, of bykomend tot, 'n vertaler.

Etlike jare na die vrystelling van BASIC het verskeie rekenaarkundiges hulle misnoëe met die taal uitgespreek. Die gebruik van die GOTO stelling het volgens hulle gelei tot swak ontwikkelingsbeginsels. Sekeres het ook al BASIC bespot as te stadig (meeste geïnterpreteerde weergawes is wel heelwat stadiger as hul vertaalde ewekniëe) of te eenvoudig aangesien baie weergawes (veral die gemik op klein rekenaars) belangrike glanspunte en funksies uitgelaat het.

Nieteenstaande die wye gebruik van BASIC op die minirekenaar was dit die bekendstelling van die MITS Altair 8800 mikrorekenaar in 1975 wat die weg gebaan het tot die universaliteit van BASIC. Die meeste rekenaartale het meer geheue en/of skyfspasie benodig as wat die klein rekenaars, wat die algemene man op straat kon bekostig, beskikbaar gehad het. Die stadige toegang tot geheue wat bande toegelaat het tesame met 'n tekort aan bevoegde teksredigeerders het BASIC, wat hierdie tekortkominge bevredig het, 'n aanloklike opsie gemaak. Nog 'n voordeel was dat dit bekend was aan die jong ontwikkelaars wat 'n belangstelling in programmering getoon het. Kemeny en Kurtz se bekeerdery het in hierdie verband die taal goed bekend gestel. Een van die eerste weergawes van die taal wat op die rekenaars soos die Altair verskyn het was Tiny BASIC wat 'n heel eenvoudige implementasie was en geskryf is deur Dr. Li-Chen Wang wat toe later na die Altair oorgedra is deur Dennis Allison op versoek van Bob Albrecht (wat toe ook later Dr. Dobb's Journal geskep het). Die Tiny BASIC ontwerp tesame met die volledige bronkode is in 1976 op Dr. Dobbs Journal gepubliseer.

MITS het in 1975 Altair BASIC vrygestel. Dit is ontwikkel deur Bill Gates en Paul Allen onder die toe Micro-Soft vaandel. Die eerste Altair weergawe is deur Gates, Allen en Monte Davidoff ontwikkel. Gelisensieerde weergawes van Microsoft BASIC het kort daarna op verskeie platforms hulle buiging gemaak. Miljoene kopieë en variante was blitsig in gebruik en dit het een van die standaard tale op die Apple II geword. Teen 1979 was Microsoft in gesprekke met verskeie hardewareverskaffers, onder ander IBM, om gelisensieerde weergawe van die BASIC-interpreteerder op hul rekenaars te versprei. 'n Weergawe is toe ingesluit in die IBM PC LAG (Leesalleengeheue) skyfies en rekenaars sonder slapskywe het outomaties in BASIC in selfgelaai net soos talle ander mikrorekenaars.

Deur nuwe maatskappye wat die sukses van MITS, IMSAI, North Star en Apple probeer naboots het, is die tuisrekenaarindustrie gevestig. In die tussentyd het BASIC 'n algemene glanspunt van bykans elke tuisrekenaar geword. Die meerderheid is toegerus met 'n BASIC-interpreteerder wat gestoor is in LAG en het sodoende die duur hardeskyfprobleem opgelos. Nie lank nie of daar was miljoene tuisrekenaars wat toegerus was met BASIC reg rondom die wêreld en dit was moontlik meer as al die gebruikers van al die ander beskikbare tale saam. Daar is meer dialekte van BASIC as wat bestaan vir enige ander rekenaartaal.

Die BBC het hul eie weergawe laat ontwikkel deur Acorn Computers Ltd en dit het as BBC BASIC bekend gestaan. Dit het verskeie nuwe sleutelwoorde bevat wat gebruik is om die struktuur van die program te beheer asook omvattende en veelsydige toegang tot die bedryfstelsel. Dit het ook 'n ten volle geïntegreerde samesteller bevat. BBC BASIC is hoog geag en het die oorgang gemaak vanaf die oorspronklike BBC Micro rekenaar tot meer as 30 ander platforms.

Gedurende hierdie groeiperiode is daar verskeie tydskrifte, soos "Creative Computing Magazine", gepubliseer wat gemik was op BASIC en het by tye die volledige bronkode bevat vir spelletjies, nuts- en ander programme. Aangesien BASIC relatief eenvoudig was het die gebruikers maklik die bronkode sommer gou ingetik en die program uitgevoer. Verskeie tydskrifte is gepubliseer wat hul toegespits het op spesifieke rekenaars en dus programme vir daardie weergawes van BASIC alhoewel daar by tye programme voorgekom het wat so universeel was dat dit in bykans enige rekenaar wat BASIC gebruik het. ingevoer kon word. Verskeie boeke het ook te voorskyn gekom.

Heelwat nuwe weergawes van BASIC is ontwikkel gedurende hierdie periode. Microsoft het ook verskeie weergawes verkoop vir MS-DOS en PC-DOS wat ingesluit het BASICA, GW-BASIC en QuickBASIC. Borland, wat ook Turbo Pascal geskep het, het op hul beurt Turbo BASIC 1.0 in 1985 vrygestel en die nuwer weergawes word steeds versprei deur Borland onder die PowerBASIC handelsnaam.

Hierdie nuwe tale het verskeie verbeterings bevat soos beter stringmanipulasie en grafiese steun, toegang tot die lêerstelsel asook addisionele datatipes. Meer belangrik was die fasiliteite vir gestruktureerde programmering wat bykomende beheerstrukture en behoorlike subroetines, wat plaaslike veranderlikes kon bevat, ingesluit het.

Teen die einde van die 1980's was nuwer rekenaars meer opgewasse en het hulle heelwat meer hulpbronne gehad. Terselfdertyd het persoonlike rekenaars hul opgang gemaak vanaf 'n stokperdjie tot gereedskap wat gebruik is om programme uit te voer wat deur andere ontwikkel is. BASIC moes toe maar die knie buig en het minder belangrik geword. Ten spyte hiervan het verskeie weergawes beskikbaar gebly en word "Compiled" BASIC (of CBASIC) tot vandag toe nog op verskeie IBM 4690 OS betaalpuntstelsels gebruik.

BASIC het weer na vore getree met die bekendstelling van Visual Basic deur Microsoft. Dit is moeilik om Visual Basic as BASIC te beskou aangesien die taal nou objekgeörienteerd was en gebruik gemaak het van gebeurtenisgedrewe programmering. Die enigste ooreenkoms met die ouer BASIC-taal was die bekende sintaks. Die sintaks het ook nie meer die taal ten volle definieer nie aangesien verskeie elemente soos knoppies en invoerelemente as objekte gedefinieer is om hergebruik te bevorder. Hierdie elemente hoef in meeste gevalle nie eens in dieselfde taal as dié waarin dit gebruik word, geskryf te wees nie. Terwyl mens hierdie verwikkelinge kan beskou as 'n evolusie van die taal het min van die unieke eienskappe van die Dartmouth BASIC voortbestaan. Voorbeelde hiervan is die lynnommers en die INPUT sleutelwoord. INPUT is wel nog te vinde in Visual Basic maar word nou vir lêermanipulasie gebruik terwyl INPUTBOX vir direkte gebruikerinvoere gebruik kan word. Lynnommers kan opsioneel gebruik word in alle vorms van VB, selfs VB.NET alhoewel daar beperkings is op hierdie gebruik in sekere dele.

Gegewe die oorsprong van BASIC as 'n taal vir "beginners" en blykbaar selfs vir diegene by Microsoft wat Visual Basic (of VB) beskou as 'n taal wat gebruik word as 'n stokperdjie is dit ironies dat vanaf VB se weergawe 3.0 (wat beskou kan word as die eerste stabiele weergawe) dit wyd gebruik is vir die ontwikkeling van klein besigheidstoepassings. Alhoewel meer "gesofistikeerde" programmeerders neergekyk op VB, het die taal die vereistes bevredig in gevalle waar besigheidstoepassings die maklike ontwikkeling verkies het bo verwerkingspoed. Rondom hierdie tydstip van Windows 3.1 was rekenaars reeds so kragtig dat besigheidsprosesse in 'n oogwink afgehandel kon word al het mens 'n "stadige" taal gebruik solank daar nie massas data betrokke was nie. Baie klein besigheidseienaars het gevind dat hulle vir hulself 'n oplossing kon skryf binne 'n paar aande om hul spesifieke benodigdhede te bevredig. VB 3.0 het 'n relatiewe lang lewe geniet en het sodoende 'n bemarkbare vaardigheid geword.



</doc>
<doc id="27220" url="https://af.wikipedia.org/wiki?curid=27220" title="Astrid Lindgren">
Astrid Lindgren

Astrid Anna Emilia Lindgren, gebore Ericsson (14 November 1907 – 28 Januarie 2002) was 'n Sweedse kinderboekouteur, wie se tientalle werk na 85 tale vertaal en in meer as 100 lande gepubliseer is. Sy het wêreldwyd sowat 145 miljoen kopieë verkoop. Sy het ook die bekende boeke van Pippi Langkous geskryf.

Astrid Lindgren het in Näs groot geword, naby Vimmerby, Småland, baie van haar boeke is gebaseer op haar familie en herinneringe uit haar kinderdae. Pippi Langkous, haar bekendste karakter, was oorspronklik deur haar siek en bed-gebonde dogter, Karien uitgevind.

Die bekendste boeke deur Astrid Lindgren:

'n Alfabetiese lys van ander boeke deur Astrid Lindgren wat in Afrikaans vertaal is:

'n Alfabetiese lys van ander boeke deur Astrid Lindgren wat in Engels vertaal is:





</doc>
<doc id="27221" url="https://af.wikipedia.org/wiki?curid=27221" title="Pous Vigilius">
Pous Vigilius

Vigilius was die 59ste pous van die Rooms-Katolieke Kerk.

Pous Vigilius is uit 'n ou Romeinse familie. Sowel sy pa Johannes, as sy oupa was waarskynlik konsuls. Sy broer Reparatus was 'n senator (Procopius, De bello gothico, I, 26). Vigilius is as deken in die kerk ingewy in 531. Pous Bonifatius II het Vigilius aanvanklik as sy opvolger aangedui, maar weens teenkanting sy besluit herroep. Onder Pous Agapetus I word hy as pouslike verteenwoordiger na Konstantinopel gestuur. Na Agapetus se dood word hy deur die Bisantynse keiser na Rome gestuur as die nuwe pous. Die Gote het egter Pous Silverius as pous aangestel. Nadat Belisarius Pous Silverius afgeset het, volg Vigilius op 29 Maart 537 Pous Silverius op en regeer tot sy dood op 7 Junie 555. Hy word opgevolg deur Pous Pelagius I. Die naam ‘Vigilius’ beteken 'die wagter'.

Pous Vigilius hou sy voorganger Pous Silverius gevange en die sterf gou weens die harde behandeling. Vigilius is allerweë gesien as 'n strooipop van die keiser. In 540 neem die pous stelling in teen die monofisiete. Verskeie briewe van die pous het bewaar gebly. Op 6 Maart 538 skryf hy aan biskop Caesarius van Arles oor die boetedoening van koning Theodobert omdat die met sy broer se weduwee getrou het. Op 29 Junie 538 stuur hy 'n dekreet aan biskop Profuturus van Braga oor kerkdissipline. In 543 ontstaan verdere moeilikhede vir die pous deur die veroordeling van Origenes deur keiser Justinianus I. In 'n poging om 'n wig te dryf tussen die monofisiete en die nestoriane besluit die kerk in Konstantinopel die sogenaamde "Drie Hoofstukke" te veroordeel. In die weste was daarteen veel verset, veral deur Pelagius die Vigilius later sou opvolg. Vigilius word deur die keiser na Konstantinopel ontbied. Juis in daardie tyd word Rome deur koning Totila van die Oos-Gote beleër. Vigilius gaan tog na Konstantinopel op 22 November 545 en word deur die bevolking van Rome as verraaier bestempel. Na agt jaar in Konstantinopel gee die pous toe aan die versoek van die keiser en veroordeel die "Drie Hoofstukke". In 555 probeer die pous na Rome terugkeer maar sterf op pad in Sirakuse in Sisilië.

Pous Vigilius is begrawe in die basiliek van Sint Silvester oor die katakombe van Sint Priscilla op die Via Salaria.



Saamgestel en vertaal uit die , , en wikipedia.


</doc>
<doc id="27224" url="https://af.wikipedia.org/wiki?curid=27224" title="Jan Blohm">
Jan Blohm

Jan Blohm (1978-) is 'n Afrikaanse liedjieskrywer en rock- en bluessanger. Hy is 'n groot bewonderaar van Breyten Breytenbach ("Jan Blom" is 'n skuilnaam van Breytenbach) en probeer 'n digterlike eienskap aan sy musiek gee. In 2005 maak hy ook sy verskyning as akteur, in die TV-reeks "Dit wat stom is". Hy het verskeie toekennings ontvang, onder meer ’n Sama vir beste Afrikaanse DVD vir "Live at the Performer" (2008). Van sy treffers is: "Groen Trui", "7 jaar", "Ruby", "Breyten se Brief " en "Rooiwyn & Mary-Jane".

Blohm is op 25 September 1978 op Kroonstad gebore as "George Harry (Jorrie) Kymdell" en het op sewe begin met musiek- en klavierlesse.
Ná skool het hy by die Suid-Afrikaanse Lugmag aangesluit waar hy opleiding in radiokommunikasie ontvang het en daar het hy homself leer kitaar speel. Ná vyf jaar in die lugmag het hy 'n loopbaan by 'n inligtingstegnologiemaatskappy begin.

Tussen 1998 en 2003 was hy lid van verskeie rockorkeste, by name "Demigods", "Ledd Eye" en "Duin 7". In 2002 het hy heeltyds sanger en klankingenieur geword. In 2003 het hy begin om as solo-kunstenaar op te tree en op Afrikaanse musiek te konsentreer. Sy debuutalbum, "Melkstraat Confessions", is die jaar daarna in 2004 bekendgestel. Twee van sy liedjies is op die versamelalbum "Volk Jou Ook" deur Wildebeest Records opgeneem (onder die naam George Harry) en talle van sy liedjies is op ongeveer 27 ander versalmelalbums te vinde.

Deesdae tree hulle op as die Jan Blohm Orkes. Die res van sy groep bestaan uit Herman Kruger op tromme, Charl Broodryk op ritmekitaar en Martin Labuschagne op baskitaar.

Blohm se debuutalbum, "Melkstraat Confessions", het in 2004 verskyn.

In 2005 is hy te midde van sterk kompetisie met drie GMT-toekennings bekroon (die GMT is 'n SABC 2-inisiatief en word as die belangrikste seremonie vir die Afrikaanse musiekbedryf beskou):


Blohm is in 2005 deur Frans Marx genader om 'n hoofrol in 'n Afrikaanse dramareeks vir kykNET en M-Net “Dit wat stom is” te speel. Blohm het ook die titelmusiek, “Dromer”, vir die reeks geskryf en gekomponeer.

In Oktober 2005 het die Blohm die Huisgenoot "Tempo"-toekenning vir “Beste rockgroep” ontvang.

Blohm se tweede album, "‘n Stille Runaway", is in Januarie 2006 opgeneem en al die liedjies is deur homself geskryf en gekomponeer. “Dromer”, die titelmusiek vir die dramareeks “Dit wat stom is”, is ook op hierdie album te vinde. Ag maande later het Blohm se volgende album, "Groen Trui", verskyn. Die titelsnit was deel van die kykNET-reeks "Orion" se klankbaan.

In Oktober 2007 het Blohm weer twee Huisgenoot "Tempo"-toekennings ingepalm: "Gunsteling rockkunstenaar" en "Gunsteling rockalbum".

In Mei 2009 het Blohm se 4de album," 7 Jaar", verskyn. Dis as't ware 'n dagboek van die nuwe fase waarin hy hom bevind. Die vrystelling bevat tien snitte en is krities positief ontvang. Tydens die 2010 SAMA-toekennings word die album aangewys as die "beste Afrikaanse rockalbum".

In Mei 2011 loots Blohm en mede-musici 'n platemaatskappy genaamd Blomhuis Rekords. Die eerste album wat Blomhuis uitgee is Spoorloos van Eckard Potgieter, die gewese platebaas van Wildebeest Rekords, wat Blohm se debuut album (Melkstraat Confessions) uitgegee het.





</doc>
<doc id="27225" url="https://af.wikipedia.org/wiki?curid=27225" title="Rouyn-Noranda">
Rouyn-Noranda

Rouyn-Noranda is 'n dorp in die administratiewe gewes Abitibi-Témiscamingue van die Franssprekende Kanadese provinsie Quebec met 41 012 inwoners in 2011.

Rouyn-Noranda het in 1986 ná die samesmelting van twee dorpe, Noranda en Rouyn, ontstaan. Rouyn, wat net soos Noranda aan die oewer van die Osiskomeer lê, is ná die ontdekking van ryk koperafsettings in 1917 gestig. Noranda - die dorp se naam is 'n kofferwoord wat uit North Canada gevorm is - is eers later rondom die Horne-myn gestig en staan vandag onder meer bekend vir die gelyknamige kopermyn. Die dorpe is in 1926 (Noranda) en 1927 (Rouyn) geïnkorporeer.

In 1966 het Rouyn-Noranda sowel die administratiewe gewestelike hoofstad asook die setel van verskeie plaaslike kantore van die provinsiale regering van Quebec geword. Myn- en bosbou is nog steeds belangrike bronne van inkomste vir die gebied, maar word intussen aangevul met dienste, veral toerisme.


</doc>
<doc id="27227" url="https://af.wikipedia.org/wiki?curid=27227" title="Pous Pelagius">
Pous Pelagius

Pous Pelagius kan verwys na een van twee pouse van die Rooms-Katolieke Kerk nl:



</doc>
<doc id="27229" url="https://af.wikipedia.org/wiki?curid=27229" title="Been">
Been

Been bestaan uit 'n harde grondstof waarin veral die soute kalsiumkarbonaat en kalsiumfosfaat voorkom. Onder die mikroskoop vertoon been 'n definitiewe en kenmerkende patroon van weefselrangskikking. In die lengte van die been loop 'n groot aantal klein kanale, Havers se kanale. Hulle is met mekaar verbind en besit onder andere 'n aar, 'n slagaar, 'n senuwee en 'n limfvaat.

Rondom Havers se kanale kom die beenweefsel in konsentriese lae of lamelle voor. In die lamelle is daar 'n menigte vloeistofgevulde holtes, die lakunes. In elke lakune word 'n beensel aangetref. Die lakunes (holtes) is deur middel van fyn kanale (kanalikuli) met mekaar en ook met Havers se kanale in verbinding. Só 'n groep konsentriese lae met hul fyn kanale wat 'n Havers se kanaal omring, word Havers se stelsel genoem.

Twee soorte been kan onderskei word, naamlik harde been (kompakte been) en sponsbeen. Die skag van 'n langbeen bestaan uit harde been en die koppe uit sponsbeen. Aan die buitekant word been begrens deur 'n veselagtige membraan, die periosteum.




</doc>
<doc id="27230" url="https://af.wikipedia.org/wiki?curid=27230" title="Bloed">
Bloed

Bloed is 'n vloeibare, sirkulerende weefsel en 'n klewerige, donkerrooi, ondersigtige vloeistof met 'n souterige smaak. Hoewel dit na 'n homogene vloeistof lyk, bestaan dit in werklikheid uit 'n vloeibare deel, die bloedplasma, en verskillende bloedliggame wat daarin dryf. Die bloedplasma is saamgestel uit water, proteïene, anorganiese soute, organiese bestanddele, gasse en sekresies. Die bloedliggame is saamgestel uit rooibloedselle (eritrosiete), witbloedselle (leukosiete) en plaatjies (trombosiete).




</doc>
<doc id="27231" url="https://af.wikipedia.org/wiki?curid=27231" title="Bloedplasma">
Bloedplasma

Bloedplasma is 'n gelerige, effens alkaliese vloeistof wat ongeveer 50% van bloed per massa uitmaak. Dit bestaan uit ongeveer 50% water en 10% opgeloste stowwe, naamlik proteïene, anorganiese soute, organiese bestanddele, gasse en sekresies. Plasma vervoer die liggame wat daarin dryf na die verskillende dele van die liggaam, dit vervoer die geabsorbeerde voedingstowwe vanaf die spysverteringskanaal na die weefsels, en dit vervoer ook afvalstowwe van die selle af na die uitskeidingsorgane, byvoorbeeld ureum na die niere, koolstofdioksied na die longe, ensovoorts. Verder vervoer die bloedplasma die hormone van die buislose kliere af na daardie dele van die liggaam waar dit noodsaaklik is en versprei dit warmte deur die liggaam.

Die vernaamste proteïene is albumien, globulien en fibrinogeen. Hierdie plasmaproteïene word hoofsaaklik in die lewer gevorm en verrig verskillende funksies. Fibrinogeen speel byvoorbeeld 'n belangrike rol in bloedstolling.

Anorganiese soute kom voor as ione of molekule en maak ongeveer 0,9% van die plasmavolume uit. Die vernaamste van hierdie soute is natriumchloried, natriumkarbonaat en soute van kalsium, kalium, fosfor en yster.

Die organiese bestanddele sluit sowel nuttige as skadelike bestanddele in, byvoorbeeld ureum, uriensuur, glukose, aminosure en cholesterol.

Dit is vernaamlik die gasse wat verband hou met asemhaling, naamlik suurstof, stikstof en koolstofdioksied.

Die vernaamste sekresies is ensieme en hormone.




</doc>
<doc id="27232" url="https://af.wikipedia.org/wiki?curid=27232" title="Blaar">
Blaar

'n Blaar is 'n plantorgaan wat aangepas is om sekere belangrike hooffunksies te verrig, soos fotosintese, transpirasie en respirasie. Blare neem sonlig en koolstofdioksied op en die groen blaarselle gebruik dit saam met water om energieryke koolhidrate, byvoorbeeld stysel, deur die proses van fotosintese op te bou. Om dit te kan doen, is die blaarskyf meestal plat sodat dit baie sonlig kan absorbeer, en dun sodat gaswisseling maklik tussen die blaarselle en die atmosfeer kan plaasvind. 

Blare gee ook waterdamp af deur 'n proses wat as transpirasie bekend staan ('n proses wat voordele en nadele vir 'n plant inhou). Verder gee blare ook koolstofdioksied af en neem dit suurstof op tydens respirasie. Omdat die blaar aan wind en weer blootgestel is, besit dit versterkende weefsel om dit te beskerm en are om dit te versterk en te beskerm. 'n Dorsiventrale blaar is 'n algemene soort blaar waar die bokant verskil van die onderkant.

'n Tipiese enkelvoudige blaar bestaan uit 'n groot, plat deel, die blaarskyf, wat deur middel van 'n blaarsteel aan die stingel van die plant verbind is by 'n knoop. Die xileem en floëem van die blaarsteel word in die are van die blaarskyf voortgesit. Die blaarskyf vertoon 'n verskeidenheid vorme, byvoorbeeld ellipties, lintvormig of eiervormig. Soms is dit op verskillende maniere ingesny, byvoorbeeld getand, gegolf of gesaag. Die blare van verskillende plante kan uitgeken word aan hul blaarvorm, blaarrande, blaarpunte, blaarbasisse, bearing, blaarstele, en so voorts. Die kenmerke van blare is 'n belangrike hulpmiddel by die uitkenning en klassifisering van plante, maar is in hierdie opsig nie so belangrik soos die kenmerke van die blomme van die plant nie.

Ondersoek die beblaarde stamme van verskillende plante. Dit is opmerklik dat die blare nie alleen in grootte en vorm verskil nie, maar ook ten opsigte van hoe hulle aan die stam gerangskik is. Elke plantsoort het ŉ bepaalde patroon van blaar-rangskikking, wat as 'n metode van uitkenning gebruik kan word. Die blare kan in pare teenoor mekaar gerangskik wees. Hulle is dan teenoorstaande. As meer as twee blare op dieselfde hoogte groei, word die kring van blare wat gevorm word 'n krans genoem, en die blare is kransgewys gerangskik. Blare kan ook afwisselend gerangskik wees. 

Afwisselende blare kan in twee rye groei, met elke blaar aan die teenoorgestelde kant van die stam as die een bo en die een onder hom. Heel dikwels is hulle in 'n spiraal gerangskik, wat ook 'n reëlmatige patroon het. Jy kan hierdie patroon sien as jy die puntjie van een blaar afsny om hom te merk, en dan van bo af al langs die stam afkyk om nog een te soek wat in presies dieselfde rigting wys. Hierdie patroon sal homself herhaal, onafhanklik van watter blaar jy kies om mee te begin. Die studie van hoe blare aan ŉ stam gerangskik is, word fillotaksie genoem. 

Hierdie reëlmatige rangskikking van blare is veral vir die plantkundige baie gerieflik, want dit is sy werk om plante te klassifiseer. Maar die eintlike doel hiervan is natuurlik om te verseker dat die blare nie in mekaar se pad is nie, sodat elkeen die grootste moontlike hoeveelheid lig kan kry. Lig is vir plante lewe, aangesien dit noodsaaklik is vir die wonderlike proses van fotosintese waardeur groen plante voedsel opbou uit eenvoudige chemiese bestanddele.

Epifiete is plante wat op ander lewe Hulle is nie parasiete, soos voëlent, wat hul voedsel uit die gasheer kry nie, maar gebruik die takke van takke van bome en ander plante as stutte om teen op te groei. Epifiete het baie water nodig, en kom dus in vogtige, tropiese woude voor. Maar selfs daar moet hulle nog buitengewone metodes ontwikkel om water op te gaar. Party van die blare van die "Dixidia rafflesiana" is “bekers” waarin water versamel word. 'n Wortel groei uit die stam tot in elke beker en absorbeer die water en ook voedsame bestanddele van insekte wat in die water verdrink het en daar ontbind. 

Die Brasiliaanse palm, "Raphia taedigera", het die grootste blare in die wêreld. Die steel van die blaar word sowat 4 m lank, en die blaar self tot 20 m - lank en meer as 9 m breed. Hierdie palm groei waar dit baie warm en klam is, en die stam word baie lank voordat die wonderlike, veeragtige blare hul verskyning maak. Op hierdie wyse kom hulle gouer in die lig, wat vir hul lewensprosesse noodsaaklik is.

Die blare van die pluisdistel sit teenoor mekaar aan die stam en is aan die onderkant vergroei om 'n kom te vorm. Reënwater word in hierdie kom opgegaar en gedurende droë tye deur die plant opgeneem. Die botaniese naam "Dipsacus" beteken “dorstig". Die lede van die aalwynfamilie kom in die warm, droë streke van ons land voor. Hul blare is verdik en bestaan uit 'n massa sponsagtige selletjies waarin water oor lang tydperke opgegaar kan word. Die opperhuid of "kutikula" van die blaar is dik en horingagtig, met min "stomata" of huidmondjies, om te voorkom dat water uit die blare verdamp. Plante wat op hierdie wyse aangepas is om in 'n droë klimaat te leef, staan bekend as "vetplante".

Die blaar bestaan uit 'n blaarskyf (Iamina), 'n blaarsteel (petiolus) en 'n blaarskede (ook bekend as blaarvoet). Die blaarsteel of blaarvoet ontbreek by sekere plante en die blaar word dan 'n sittende blaar genoem (byvoorbeeld kanferfoelie). 

Soms kom daar ook aparte steunblaartjies (stipulea) aan die voet van die blaar voor (byvoorbeeld die roos). Dié steunblaartjies is soms vergroeid, soos by die suring. By die grasfamilie (soos ook die hawerplant) groei die blaarskede rondom die stingel en ontbreek die blaarsteel heeltemal. By grasse kom daar 'n tongetjie (liguia) tussen die blaarskyf en die blaarskede voor. Aan die vorm en grootte hiervan word die verskillende grassoorte uitgeken.

In die skerp hoek wat deur die blaar en die stingel by houtagtige plante gevorm word, word 'n okselknop aangetref. Dit bestaan uit 'n kort steelstuk met een of meer gedeeltelik ontwikkelde blare wat deur stewige skubbe omhul is om dit teen koue, uitdroging en diere te beskerm. In die volgende jaar ontwikkel dié okselknoppe volledig en vervang dit die blare wat in die winter afgeval het.

Die blaarskyf bestaan uit 'n geraamte van blaarnerwe of are. Die weefsels tussen die are word bladmoes (mesofil) genoem. Die vaatbundels in die blaarnerwe is vir die vervoer van water en soute na die blaar verantwoordelik, asook vir die wegvoer van die organiese stowwe wat deur fotosintese gevorm is. Die bo- en onderkant van die blaar word deur 'n huid bedek wat uit 'n enkele laag selle bestaan en die epidermis heet. Die eintlike blaarweefsel (bladmoes) bestaan uit verskillende lae palissadeweefsel (palissadeparenchiem). Dit is selle wat dig teen mekaar sit en wat baie bladgroenkorrels (chloroplaste) besit. Dis hulle wat die fotosinteties-aktiewe pigment chlorofil bevat. Die sponsweefsel (sponsparenchiem) word onder die palissadeweefsel aangetref. Dit bestaan uit onreëlmatige selle wat minder chloroplaste bevat en deur die intersellulêre holtes (lugruimtes) van mekaar geskei is. Dié holtes word met 'n asemholte verbind wat vlak onder die epidermis geleë is en in die huidmondjies uitmond.

'n Huidmondjie (stoma, mv. stomata) kom in die epidermis voor en bestaan gewoonlik uit twee halfmaanvormige sluitselle wat 'n spleetopening van wisselende groottes vorm. In teenstelling met die omliggende epidermisselle bevat die sluitselle van die huidmondjies chloroplaste. Fotosintese kan dus hier plaasvind. Die buitewand van die spleetselle is meer elasties as waar die spleet vorm, sodat die selle kan uitswel onder spanning van wateropname en sodoende die spleet (en dus die huidmondjie) kan ooptrek. 

As die spanning in die sluitselle afneem, gaan die huidmondjie toe. Met dié meganisme kan die plant die afskeiding van water en koolsuurgas (transpirasie) reguleer. Verdamping vind hoofsaaklik aan die onderkant van die blaar plaas, waar die meeste huidmondjies geleë is. Die bokant van die blaar word deur 'n was- of vetlagie (cuticula) bedek om dit teen oormatige verdamping en gevolglike uitdroging te beskerm. Net by waterplante met drywende blare soos die waterlelie lê die huidmondjies aan die bokant van die blaar omdat verdamping uit die aard van die saak nie aan die onderkant kan plaasvind nie.

Behalwe die verdamping van water is die blaar ook vir die proses van fotosintese verantwoordelik. Dit is die proses waar die plant stysel (koolhidrate) uit water en koolsuurgas opbou en waarby sonlig as energiebron gebruik word.

'n Enkelvoudige blaar bestaan uit een blaarskyf, en 'n saamgestelde blaar het 'n aantal blaarskywe. Die aantal okselknoppe dui aan of dit een saamgestelde blaar of afsonderlike blare is. Saamgestelde blare het net een gemeenskaplike okselknop, terwyl afsonderlike blare elk sy eie okselknop het.

In die blaarskyf vorm die nerwe 'n bepaalde patroon. Kenmerkend van eensaadlobbiges is dat daar 'n aantal nerwe uit die hoofnerf aan die voet van die blaar ontspring wat dan parallel met die hoofnerf oor die blaar loop (byvoorbeeld tulp, iris). Die meeste tweesaadlobbiges het veernerwige blare. Die nerwe vertak reëlmatig oor die hele oppervlak van die blaar. By handvormige blare loop die nerwe vanuit die blaarvoet na die eindpunt van die blaar, soos by die klimop en pronkertjie. Die vorm van die blaarskyf is kenmerkend van dié plantsoort.

Die blaarrand kan gaaf of ingesny voorkom. Soms is die insnydings diep in die blaarskyf in. By die insnyding van die blaarrand is daar die volgende moontlikhede: gesaag (roos), gekartel (Australiese frangipani), getand (stokroos) en gegolf (malva). Dieper insnydings in die blaarskyf' het hand- of veervormige blaarskywe tot gevolg, afhangende van hoe die nerwe loop. By enkelvoudige blare word daar na veerlobbig of handlobbig verwys wanneer die insnyding nie tot teen die hoofnerf is nie (eik, klimop), en van veerspIetig of handspletig as die insnyding byna aan die hoofnerf raak (esdoring, Amerikaanse eik).

As die insnyding so diep is dat dit byna deur die hoofnerf loop, is die blare veerdelig of handdelig. Loop die insnyding deur tot by die hoofnerf, is die blad saamgesteld. Hiermee word 'n groot aantal moontlike blaarvorms onderskei. Die kastaiingboom se blaar is geveerd, handvormig saamgesteld. Ertjies het 'n eweredig geveerde blaar: daar is nie 'n blaartjie aan die voorpunt nie. Die blaar van die es is weer ongelyk geveer, en daar is wel 'n bo-blaartjie teenwoordig.

Behalwe dié twee vorms is daar nog 'n afgebroke geveerde blaar soos by die aartappel en tamatie, waar die opeenvolgende pare blaartjies in grootte verskil, en 'n dubbel geveerde blaar soos dié van die varing. By dié plante is die blaartjies self ook geveer. Die blaartjies van 'n saamgestelde blaar kan op hul beurt ook ingesny wees. Die es het byvoorbeeld ongelyk geveerde, gesaagde blare.

Die blaarvorm is oorerflik, maar onder die invloed van die omgewing kan daar veranderinge intree wat veroorsaak dat daar verskillende blaarvorms aan één plant voorkom (dimorfie). Die duidelikste voorbeeld van dimorfie is die waterranonkel "(Ranunculus aquatilis)." Die blare bo die water is effens gelob, terwyl dié wat onder die water gedompel is, fyn verdeel is. Ook die invloed van lig kan vormverandering bewerkstellig. By die beukeboom word onderskei tussen son- en skadublare. 

Die selle van die palissadeweefsel van die skadublare is langer en die sponsweefsel bestaan uit meer sellae as die sonblare. Om hierdie rede kan daar ook in die skadublare genoeg fotosintese plaasvind. Die grasklokkie het normaalweg kortgesteelde, lang blare. Op donker plekke is die blare egter rond met lang stele. Die blaaroppervlakte is vergroot sodat daar genoeg fotosintese in die skadu kan plaasvind.

Daar is 'n aantal plante waarvan die blare so ingrypend verander het dat dit byna nie meer herkenbaar is nie. By droogteplante (xerofiete) soos kaktusse is die blaar tot 'n stekel verklein om verdamping so ver moontlik uit te skakel. Die stingel het hier skyfvormig geword en het die fotosintesefunksie van die blaar oorgeneem. Iets soortgelyks word by die denneboom aangetref. Hier is die blaar tot 'n enkele naald verklein.

Dis nie net die blaarvorm wat by droogteplante drasties verander het om die plant by die omgewing te laat aanpas nie. Die blare bevat ook min huidmondjies, daar is 'n dik waslaag op die blaar soos by vetplante, die blare is behaar soos by die geranium of is opgerol soos by die besembos. By dié plant is die blare na onder opgerol sodat die huidmondjies in 'n holte lê. Die lug in dié holte word vinnig met die waterdamp versadig en só word verdamping beperk.

lnseketende plante het 'n spesiale soort blaar. Die bekerplant (genus "Nepenthes)" het bekervormige bladorgane. Die binnewande hiervan is glad en bevat kliere wat 'n verteringsap afskei"." Die sondou (genus "Drosera)" se blare het tentakels waarmee dit insekte vang en verteer.

By klimplante verander die blaar in 'n rank (soos die pronkertjie) wat as hegorgaan dien.

Blaarmetamorfose kom by blomplante voor om voortplanting te bewerkstellig. Die kleur en die vorm van die blare word aangepas om insekte te lok om met bestuiwing te help.

Blare het nie 'n lang lewensduur nie; byvoorbeeld, bladwisselende plante verloor teen die winter al hulle blare. Voordat hulle hulle blare verloor afgooi, hou hulle eers die belangrike stof chlorofil terug. Dit is die groen pigment in die blaar. Die kleurstowwe karotien (geel, rooi, oranje) en xantofil (bladgeel) bly in die blaar agter, en dit verklaar die verkleuring van die blare in die herfs. Die verdwyning van die chlorofil uit die blaar is 'n reaksie op die korter dae teen die einde van die somer. Wanneer al die groen stof uit die blaar verdwyn het, vorm die plant 'n lagie kurkweefsel tussen die stingel en blaar om die wond te bedek wanneer die blaar verloor word.

Nie alle plante verloor hul blare in die winter nie, Die naaldvormige blaar van die den kan tot 4 jaar oud word. Ou blare val dwarsdeur die jaar af. Dié verskynsel tref 'n mens ook in die trope aan, waar daar nie 'n bepaalde rusperiode bestaan nie. Baie tropiese boomsoorte verloor dus dwarsdeur die jaar hul ou blare.

By die blare van tweesaadlobbige plante kom een of meer hoofare voor. Wanneer een hoofaar met syare voorkom, is die groter are veervormig gerangskik. As 'n hele aantal hoofare onderskei word, is die groter are handvormig gerangskik. By eensaadlobbige plante, byvoorbeeld die grasfamilie, loop die are parallel om 'n parallelarige bearing te vorm.



</doc>
<doc id="27235" url="https://af.wikipedia.org/wiki?curid=27235" title="Reykjavik">
Reykjavik

Reykjavik (Yslands: "Reykjavík", [ˈreiːcaˌviːk], ; letterlik: "Rookbaai") is die hoofstad van Ysland – en ook die wêreld se mees noordelik geleë hoofstad: Sy breedtegraad lê teen 64° 08' Noord net effens suid van die Noordpoolsirkel (66° 33'). Die stad met naastenby 120 000 inwoners lê aan die voet van die bergpiek Esja met 'n hoogte van 900 meter en aan die suidoewer van die Faxaflóibaai, wat deel uitmaak van die Atlantiese Oseaan, en fungeer as die administratiewe, kulturele en ekonomiese spilpunt van Ysland. Reykjavik huisves die meeste departemente van die Universiteit van Ysland en verskeie ander tersiêre instellings, teaters, museums en ander kulturele instellings. Die stad beskik daarnaas oor Ysland se belangrikste seehawe.
Daar word aangeneem dat Reykjavik die plek van die eerste menslike nedersetting in Ysland is wat na historiese oorlewerings in 870 deur Ingólfur Arnarson gestig is. Voor die laat 18de eeu het daar in die gebied egter geen stedelike ontwikkeling plaasgevind nie. Die huidige stad het eers in 1786 as 'n amptelike handelspos ontstaan en het in die volgende dekades stadig gegroei om eers tot 'n gewestelike en later ook nasionale handelsentrum te ontwikkel.

Reykjavik vorm vandag die sentrum van Groter Reykjavik, 'n metropolitaanse gebied met 'n bevolking van meer as 200 000. Dit is die grootste stad van Ysland en huisves sowat 37,5 persent van die land se totale bevolking. Reykjavik se inwoners trek voordeel uit die stad se moderne infrastruktuur en Ysland se eersterangse welvaartstelsel.

As gevolg van sy ligging net suid van die Noordpoolsirkel kry Reykjavik gedurende midwinter slegs vier ure se daglig per dag, terwyl die nagte in midsomer byna so helder soos die dae bly.

Reykjavik se Yslandse naam verwys vermoedelik na die stoomwolke wat by die warmwaterbronne in die omgewing opstyg en gaan moontlik terug op 'n vergissing van die eerste setlaar, Ingólfur Arnarson.

Reykjavik lê op die skiereiland Reykjanesskagi in die suidweste van die eilandnasie Ysland, alhoewel die voorstede reeds verder oos- en suidwaarts uitgebrei het. Die landskapsvorme van Reykjavik se omgewing word deur skiereilande, inhamme, seestrate en eilande gekenmerk. Reykjavik beslaan danksy sy minder digbevolkte voorstede met ruim vrystaande gesinshuise 'n relatief groot oppervlakte.

10 000 jaar gelede het die laaste glasiale tyd, 'n besonders koue periode van 'n ystydperk, van die huidige ystydperk geëindig. Tydens die glasiale tyd het 'n groot gletser groot dele van die stadsgebied bedek, terwyl ander dele nog met seewater oorstroom was. In die warmer periodes teen die einde van die glasiale tyd was sommige bergspitse soos Öskjuhlíð nog eilande. Die vroeëre seevlak word deur afsaksels met mossels gekenmerk wat (soos naby Öskjuhlíð) tot 43 meter bo die huidige seevlak verrys. Bergspitse soos Öskjuhlíð en Skólavörðuholt is blykbaar oorblyfsels van vroeëre skildvulkane wat tydens die warmer periodes van die ystydperk nog aktief was.

Ná die glasiale tyd het die swaar gletsers begin afsmelt en die landmassa in die gebied het verrys en sy huidige gestalte gekry. Die hoofstadgebied is egter nog steeds deur aardbewings en vulkaanuitbarstings geskud. Tydens een van hierdie vulkaanuitbarstings het lawa deur die Elliðaárvallei tot by die Elliðavogurbaai gevloei. Die verskuiwing van tektoniese plate wat dwarsdeur Ysland loop, raak ook die skiereiland Reykjanesskagi met kleiner aardbewings.

Die Elliðaá is die grootste rivier wat deur Reykjavik vloei. Alhoewel die rivier nie bevaarbaar is nie word dit nogtans as een van die beste Yslandse riviere vir salmhengelaars beskou word. Tjörnin, 'n klein meer in die stadsentrum, is een van die belangrikste broeiplekke vir watervoëls in die suidweste van Ysland.

Reykjavik word gekenmerk deur 'n polêre seeklimaat met relatief milde winters en koel somers, en oor die seisoene heen is daar min wisseling ten opsigte van die hoeveelheid neerslag. Ondanks sy ligging in die Noord-Atlantiese Oseaan is Reykjavik se temperature vanweë die matigende invloed van die Golfstroom op Ysland se kusgebiede nie laer as dié van byvoorbeeld Toronto of New York nie. Die absolute uiterste temperature beweeg op 'n skaal tussen sowat -17 °C en +24 °C; die kwik styg egter selde bo 20 °C. As gevolg van sy ligging aan die kus is Reykjavik dikwels aan stormweer blootgestel. Daar word jaarliks sowat 1250 sonskynure en 210 reëndae aangeteken.

Die kolonisasie van Ysland deur Noorse setlaars het sy aanvang in die 9de eeu geneem. In die tradisionele geskiedskrywing en historiese dokumente wat bewaar gebly het, word na Ingólfur Arnarson as die eerste permanente inwoner van Reykjavik verwys – hy het hom omtrent 870 n.C. in die gebied gevestig en by die huidige Hoofstraat 'n uitgestrekte boerdery opgerig.

Vanweë die beskikbaarheid van moerasyster, turf (wat as brandstof gedien het), dryfhout en eiers van seevoëls wat maklik op die strande opgetel kon word, die akkergrond op die nabygeleë eilande, die warmwaterbronne en weivelde van die omgewing en die ryk visgronde langs die kus en riviere wat van salms gewemel het, was die baai van Reykjavik 'n uiters geskikte plek vir die stigting van 'n landgoed. Vis was dan ook die eerste setlaars se stapelvoedsel.

Die manlike nakomelinge van Ingólfur en sy vrou Hallveig het vanweë hul status as nasate van die eerste setlaar-egpaar as 'n soort religieuse en wêreldlike leiers (Yslands "Allsherjargoði") gefungeer. Hulle het onder meer in 930 'n belangrike rol by die stigting van die eerste parlement, die "Alþingi", in Þingvellir gespeel. Ingólfur en Hallveig se kleinseun Þorkell máni het as Wetspreker of hoogste amptenaar van die parlement gedien, en sy seun Þormóður het later, toe die Yslanders die Christelike geloof in omtrent 1000 aangeneem het, as "Allsherjargoði" gefungeer.

Arnarson het aanvanklik vermoedelik 'n waaksame ogie oor sy uitgestrekte landgoed gehou en gehoop om self te bepaal watter setlaars hulle in sy invloedsfeer in die suidweste van Ysland mog vestig. Die oppervlakte van sy landgoed het egter geleidelik afgeneem, vermoedelik omdat die land onder sy erfgename verdeel is. In elk geval het naby Seltjarsnes nuwe landgoedere ontstaan wat ten opsigte van hulle oppervlakte met Reykjavik kon meeding.

Ná die jaar 1000 het wolprodukte tot Ysland se belangrikste uitvoergoedere ontwikkel en Reykjavik, wat slegs op vissery as sy bron van inkomste kon steun, het sy ekonomiese belangrikheid geleidelik kwytgeraak.

In die tydperk tussen 1200 en 1750 was daar net 'n aantal kleiner en groter boerderye in die huidige hoofstadgebied. Die baai, wat dikwels net Vík genoem is, was die tuiste van boere en veetelers. Vroeë bronne uit hierdie periode bevat min inligting oor hierdie boerderygemeenskappe, en eers in die laat Middeleeue het die bewoners volgens historiese dokumente as welvarende landeienaars, distrikhoofde en parlementslede bekend gestaan. Die eerste kerkgebou in die gebied het omtrent of selfs voor 1200 ontstaan.

Die Augustyne-klooster, wat in 1226 op die eiland Viðey gestig is, het tot een van Ysland se welvarendste kerklike instellings gegroei. Die klooster, wat aan die Jonkvrou Maria gewy is, het oor 'n beduidende biblioteek beskik en was 'n belangrike literêre sentrum waar talle boeke geskryf is. In die laat Middeleeue het die klooster ook tot 'n bedevaartsentrum ontwikkel.

Die suidelike gedeelte van Faxaflóibaai in die suidweste het tot die politieke en handelsentrum begin ontwikkel; in hierdie gebied het ook die klooster, kerk en koning oor landgoedere beskik. Die koninklike goewerneur se amptelike setel is op die landgoed Bessastaðir gevestig.

Die Reformasie in Denemarke het ook die Deense besitting Ysland geraak en die klooster is op Pinkstersondag 1539 deur die plaaslike verteenwoordiger van die Deense koning, Didrik von Minden, gekonfiskeer. Sy manne het die klooster geplunder en die monnike aangeval. Met die voltooiing van die Reformasie in Ysland is die klooster in 1550 ontbind en sy besittings aan die Deense koning oorgedra.

Ná die afsterwe van die laaste onafhanklike landeienaar in Reykjavik in die vroeë 17de eeu is die landgoed deur die Deense Kroon aangekoop.

Met die opkoms van die ekonomiese ideologie van die merkantilisme in Europa het heersers die ekonomiese groei in hulle gebiede deur die opbou van plaaslike nywerhede en ander ondernemings begin bevorder. In Ysland het die Deense owerhede die sogenaamde "Innréttingar" ('n Yslandse leenvertaling van die Deense "Indretninger" of "ondernemings") in die lewe geroep, aan wie ook die landgoedere in Reykjavik en Örfirisey oorgedra is. Die oprigting van 'n plaaslike wolbedryf het ook aan die beginpunt van Reykjavik se ontwikkeling tot 'n dorp gestaan.

Deense en Duitse ambagsmanne is genooi om Yslanders op te lei en die "Innréttingar" het vinnig oor opgeleide inheemse mannekrag beskik. Uiteindelik was hierdie instellings daarop gemik om 'n breed-gebaseerde ekonomiese opswaai in Ysland aan te spoor. Die visserybedryf, skeepsbou, landbou en swawelontginning in plaaslike myne was die eerste sektore wat danksy hierdie beleid beduidende vordering gemaak het. In Reykjavik het veral fabrieke vir die wolverwerking en wewerye ontstaan wat met ingevoerde spinwiele en weefstoele toegerus is. Ander belangrike nywerhede was die vervaardiging van toue en kuipe en looierye.

Ná die jaar 1767 het die "Innréttingar" 'n ekonomiese agteruitgang ervaar, en slegs die wolbedryf het nog tot in die 19de eeu goed presteer.

Op 18 Augustus 1786 het die Deense koning die bestaande handelsmonopolie afgeskaf en op 17 November is eksklusiewe handelsregte aan ses gemeenskappe toegeken. Handelsregte was nogtans beperk tot onderdane van die Deense koning, sodat die plaaslike handel nog steeds deur Deense sakemanne oorheers is. Enkele jare later het 'n klein aantal Deense en Noorse handelaars hul sakegeboue in Reykjavik opgerig. Hul Yslandse ondernemings was merendeels filiaalmaatskappye wat met behulp van plaaslike bestuurders vanuit die hoofkantore in Denemarke en Noorweë bestuur is.

Naas handelaars, agente en vakarbeiders was ook ambagsmanne daarop geregtig om hulle as vryburgers in Reykjavik te vestig. Die stad het vinnig spesialiste uit 'n groot aantal beroepsvelde gelok. Die tradisionele ruilhandel is egter eers in die laat 19de eeu deur 'n moderne geldekonomie vervang.

'n Ander belangrike gebeurtenis in die ekonomiese geskiedenis van Ysland was die invoering van vryehandel vir burgers van alle nasionaliteite in 1855. In die laaste twee dekades van die 19de eeu was gevolglik steeds meer handelsgoedere en dienste beskikbaar. Yslandse handelaars het 'n steeds belangriker rol begin speel en nuwe handelsbetrekkinge is met Noorweë en die Verenigde Koninkryk aangeknoop.

Die feesvieringe in 1874 ter geleentheid van die eerste millennium van die Noorse kolonisasie was 'n belangrike gebeurtenis in die geskiedenis van Reykjavik. Die infrastruktuur, veral paaie, is opgeknap en uitgebou en die stad het kort daarna ook sy eerste straatverligting gekry. In 1881 is die parlementsgebou op die nuwe stadsplein opgerig.

Die inwoners het nou baie trots gevoel op hul nasionale erfenis en by 'n groeiende aantal sosiale en kulturele aktiwiteite betrokke geraak. Ook die aantal plaaslike publikasies het vinnig toegeneem. Die nasionale trots het sy stempel ook op die plaaslike argitektuur afgedruk. Welvarende burgers het vir hulle indrukwekkende huise in die Neo-klassieke styl laat bou, terwyl landlose werkers hul tradisionele turfhuise met steengeboue vervang het.

Die wetenskaplike en tegnologiese vooruitgang van die laat 19de en vroeë 20ste eeu het ook die Yslandse ekonomie geraak. Reeds in 1897 is die eerste masjiene met keroseenenjins ingevoer, terwyl die visserybedryf in toenemende mate op gemotoriseerde en stoomaangedrewe bote gesteun het. Die bevolking van Reykjavik was in 1901 egter nog steeds net sowat 5000 mense.

Die 20ste eeu het ook verreikende politieke veranderings meegebring. In 1904 het Ysland 'n outonome gebied geword met 'n eie minister wat aan die parlement verantwoordelik was en die eerste regeringsgeboue is in Reykjavik opgerig. Die stad het nou amptelik Kopenhagen as hoofstad van Ysland vervang. In 1918 het Ysland 'n selfregerende gebied onder die Deense Kroon geword.

Die oorspronklik landelike bevolking het met die diepgrypende ekonomiese en politieke veranderings 'n verstedelikingsproses ondergaan wat van Reykjavik die grootste stad in die land gemaak het en waar uiteindelik sowat 'n derde van die Yslandse bevolking gekonsentreer was.

Die industrialisasie en groeiende bevolkingsyfers het nuwe politieke instellings en 'n moderne infrastruktuur noodsaaklik gemaak. In 1908 is vir die eerste keer naas die bestaande stadsraad ook die amp van burgemeester ingevoer, en in die volgende jaar is met die watervoorsiening die eerste infrastruktuurprojek aangepak. 'n Dreinering- en rioolstelsel was deel van hierdie projek. Die plaaslike gasaanleg, wat in 1910 ingewy is, was Reykjavik se eerste kragsentrale. Die Elliðaár-waterkragsentrale het in 1921 gevolg.

In 1912 was Austurstræti Reykjavik se eerste straat wat 'n teerblad gekry het en die eerste sypaadjies is aangelê. Nogtans was Reykjavik-hawe, wat in die tydperk tussen 1913 en 1917 gebou is, die stadsraad se grootste projek in die vroeë 20ste eeu. Hierdie hawe was in die tydperk tussen die twee wêreldoorloë die tuishawe van die meeste Yslandse treilers, en die vangste is merendeels plaaslik verwerk as soutvis. Ná die elektrifisering van visseryfabrieke in die vroeë 1920's was die grootskaalse uitvoer van bevrore vis na die Verenigde Koninkryk die tweede beduidende tegniese vernuwing in die visserybedryf. Vangste is nou oorwegend in dié land verkoop

Geotermiese energie is vanaf 1930 vir verwarmingdoeleindes ingespan; warm water uit die bronne in Laugardalur, wat tot dusver eeue lank net gebruik is om wasgoed skoon te maak, is nou met pypleidings na Reykjavik vervoer. Tydens die Tweede Wêreldoorlog het die meeste huishoudings in die stad al oor geotermiese verwarming beskik.

Motorvoertuie is eers ná die jaar 1913 in groter hoeveelhede ingevoer, alhoewel daar tot by die Tweede Wêreldoorlog oorwegend kommersiële voertuie soos huur- en vragmotors was. Reykjavik se busmaatskappy is in 1931 as 'n privaat onderneming gestig.

In die lente van 1940 is Ysland deur Britse troepe beset: na die Duitse besetting van Denemarke op 9 April van daardie jaar het Brittanje neutrale Ysland vreedsaam beset in 'n poging om dit van die Duitsers te weerhou. Tot aan die einde van die Tweede Wêreldoorlog was byna net soveel soldate as burgerlikes in die stad. In 1941 het die Verenigde State die militêre beskerming van Ysland waargeneem. Die besetting deur buitelandse troepe het 'n groot aantal nuwe werkgeleenthede aan die plaaslike bevolking verskaf en die invoer van nuwe tegnologieë bevorder.

In die jare ná die oorlog was Reykjavik in vergelyking met ander Europese hoofstede nog steeds eerder 'n groot dorp as 'n moderne metropool. Verbeterings in landboutegnologie het die aanvraag vir landarbeiders verminder en, gepaard met 'n bevolkingsgroei te danke aan die verbeterde lewensomstandighede, het talle jongmense hulle in die stad gevestig. Ysland was in hierdie tydperk steeds 'n baie geïsoleerde land waaraan min buitelandse toeriste 'n besoek afgelê het. Desondanks het die modernisme uiteindelik ook in Ysland posgevat. In 1950 is die Nasionale Teater in Reykjavik geopen en die Yslandse Simfonieorkes gestig.

Die sestigerjare was 'n periode van ongekende groei. Steeds meer inwoners het oor hul eie motors beskik en as vakansiegangers na bestemmings in Suid-Europa gevlieg. Die Yslandse lugredery, Loftleiðir, het transatlantiese verbindingsvlugte via Ysland aangebied en sodoende buitelandse toeriste gelok. Ysland se isolasie was nou iets van die verlede en die eerste internasionale hotelle is opgerig om buitelandse besoekers te huisves.

Ook Reykjavik se kulturele lewe is bevorder. Kunsfeeste is vanaf 1970 jaarliks gehou en steeds meer internasionaal bekende kunstenaars het in Ysland opgetree. Die spyskaarte in plaaslike restaurante is met spesialiteite van ander kookkunste verryk en in die 1990's is 'n einde aan die verbod op die bediening van bier geplaas het (dié verbod het uit die vroeë 20ste eeu dateer). Die middestad van Reykjavik pronk nou met 'n groot aantal kroeë en ander vermaaklikhede.

Reykjavik se internasionale status is met die spitsberaad van supermoondhede in 1986 bevestig wat in die plaaslike Höfði-huis gehou is. Hierdie ontmoeting tussen die Amerikaanse en Sowjet-leiers het die einde van die Koue Oorlog ingelui. Die plaaslike musiekbedryf het met internasionale popsterre soos Björk en Sigur Rós bekendheid verwerf. Reykjavik is daarnaas as een van nege Europese kulturele hoofstede van die jaar 2000 aangewys.

Sedert die 1990's het Reykjavik – wat vroeër eerder as 'n vervoersentrum beskou is – met sy skitterende naglewe en eersterangse ontwerpersboetieke steeds meer buitelandse toeriste begin lok. Lae pryse vir sommige modeartikels het moontlik tot hierdie gewildheid bygedra, net soos die spitsberaad van 1986 en die daarmee gepaardgaande publisiteit, asook die plaaslike musieklewe. Alkohol- en dwelmmisbruik en (meestal kleinskaalse) misdaad kom tans ook soms in Reykjavik voor. Desondanks word Reykjavik onder die veiligste stede ter wêreld gereken.

In Reykjavík is veral ondernemings uit die dienstesektor en visserybedryf asook hoëtegnologie-nywerhede soos geen- en biotegnologiese laboratoria gesetel. Beduidende maatskappye sluit "Síminn" (Yslandse telekom), "Eimskip" (vervoer), "FRISK Software International" (antivirus-sagteware), "HB Grandi" (vissery), "Stodir" (bankdienste en vervoer), "Glitnir" (bankdienste), "DeCODE Genetics" (farmaka), "Kaupþing banki" (bankdienste), "Landsbanki" (bankdienste), "Vodafone Iceland" (telekommunikasie), "Icelandair Group" (reise) en "CCP Games" (rekenaarspele) in.

Reykjavík het die hoogste aantal motors per capita van alle stede wêreldwyd en beskik intussen oor 'n aantal stedelike snelweë (waarvan sommige ses rylane het). Die "Ringstraat nommer 1" loop deur die voorstede en verder in oostelike rigting tot by Árborg, in noord-westelike rigting – rondom die bergmassief Esja – tot by Akranes en Borgarnes. Die staatsroete na die internasionale lughawe naby Keflavík word tans tot vier rylane uitgebrei.

Daar is geen treinstasie in Reykjavík nie aangesien Ysland nie oor 'n spoorwegstelsel beskik nie, en ook tremlyne word weens die risiko van aardbewings nie gebou nie.

Reykjavík beskik oor 'n doelgerigte openbare vervoerstelsel – busse bedien 'n aantal stedelike roetes met vyf desentrale busstasies en een sentrale busterminaal, die "BSÍ". Die gebruik van krag of waterstof as energiebron vir busse word tans oorweeg en getoets.

Die lughawe van Reykjavík, wat tydens die Tweede Wêreldoorlog deur Britse magte net suid van die stadsentrum naby die Tjörnin-meer aangelê is, hanteer grotendeels binnelandse vlugte. Dit is die tweede grootste lughawe in die land; buitelandse bestemmings is veral Groenland en die Faröer-eilande.

Die stad beskik oor twee seehawens – die ou seehawe naby die stadsentrum hanteer oorwegend vissersbote en plesierbote, terwyl Sundahöfn in die ooste die beduidendste vraghawe van Ysland is.

Die Yslandse boukuns se kenmerkende karakter, wat duidelik van dié van ander Europese gebiede verskil, is te danke aan die tekort aan tradisionele boumateriale. Leem, wat vir die vervaardiging van bakstene gebruik was, is net so skaars soos hout (Ysland het 'n tekort aan bome) en eeue lank is vooraf-vervaardigde bouelemente en houthuise uit Noorweë ingevoer. Die oudste houthuise van Noorse oorsprong dateer uit die laat 18de eeu. Vooraf-vervaardigde Noorse houthuise in die Switserse chalet-styl het dan ook 'n groot invloed op die Yslandse boukuns uitgeoefen. Yslandse boumeesters het selfs die katalogusse van die Noorse "Strømmen trævarefabrik" ("Strømmen-houtfabriek", wat vooraf-vervaardigde huise aangebied het) uit die tydperk tussen 1884 en 1929 bestudeer, om volgens die afbeeldings van houthuise, bouelemente en versierings hul eie boustyl te skep.

Eers met die opkoms van beton was 'n goedkoop nuwe boutegnologie beskikbaar sodat moderne geboue uit inheemse boumateriale opgerig kon word. Ysland se woonbuurte in die Internasionale Styl van die 1930's en 1940's was 'n geslaagde poging om 'n tipies inheemse, selfstandige karakter aan die boustyl van die modernisme te gee.

Yslandse motiewe soos die jaargetye, lig, water en massiwiteit vind ook in die moderne boukuns neerslag. Een van die uitstekendste voorbeelde van die moderne Yslandse argitektuur is die Raadsaal van Reykjavik, wat deur die Brits-Yslandse ateljee, Studio Granda, ontwerp en in 1992 voltooi is.

Die eerste setlaar, Ingólfur Arnarson, se plaashuis het in die Kvosin-vlakte tussen die huidige hawe en die Tjörninmeer ontstaan en destyds was stene en turf die hoofsaaklike boumateriale. Die huidige straat, Aðalstræti, was oorspronklik 'n paadjie wat die landgoed met die see verbind het.

Met die vestiging van die wolbedryf het die eerste geboue, wat nie deel uitgemaak het van Arnarson se oorspronklike landgoed nie, in omtrent 1752 langs Aðalstræti ontstaan. Met die verskuiwing van die biskopsetel van Skálholt na Reykjavik in 1785 het die dorp tot 'n geestelike sentrum ontwikkel en net een jaar later ook stadstatus gekry.

Die dorpie Grjótaðorp, wat uit die plaas Grjóti wes van Aðalstræti ontwikkel het, is in 1806 by Reykjavik ingesluit. Teen die middel van die 19de eeu was die stad reeds die administratiewe, opvoedkundige, kulturele en handelsentrum van Ysland. Een van die grootste destydse paaie was Laugarvegur, wat Reykjavik met die warmwaterbronne van Laugardalur verbind het – Reykjavik se natuurlike geotermiese "waskamer". Teen die einde van die 19de eeu het Reykjavik egter nog steeds slegs uit 99 geboue bestaan.

Reykjavik het vanuit Krosin en langs die straat Vesturgata begin uitbrei. Ysland het in 1904 nuwe status as selfregerende gebied verkry en die oprigting van nuwe kulturele en opvoedkundige geboue was genoodsaak. Moderne stadsbeplanning het in 1927 'n aanvang geneem, en die Yslandse staatsargitek Guðjón Samúelsson het die eerste ruimtelike ontwikkelingsraamwerk saamgestel wat voorsiening gemaak het vir 'n nuwe stadsentrum met 'n aantal kulturele bouprojekte. Hierdie planne is egter later weer verwerp en in plaas van die beplande sitadel het in 1945 die boubedrywighede vir die Hallgrímskerk (Yslands: "Hallgrímskirkja") begin.

Die stadswyke Norðurmýri en Melar is deur die stadsargitek Einar Sveinsson volgens funksionalistiese beginsels ontwerp. Reykjavik se argitektuur is dan ook tot in die middel van die 1950's deur dig beboude buurte met lae geboue, 'n kleiner aantal woonstelblokke met tot vier verdiepings en kleiner gesinshuise oorheers.

Die eerste groot woonstelblokke met tussen agt en twaalf verdiepings het in 1955 in die Heimar-buurt ontstaan. Nogtans het die Deense stadsbeplanner Peter Bredsdorff in 1960 vir 'n beperking tot maksimaal drie verdiepings gepleit en sy voorstel is by die ontwerp van die nuwe stadsbuurte, Árbær, Breiðholt en Fossvogur, tot in die vroeë sewentigerjare in ag geneem. Intussen word die stadsentrum in toenemende mate deur moderne boukuns oorheers en groter boukomplekse soos die winkelsentrum Kringlan (1987) het ontstaan.

Net soos in baie ander Europese stede het bewoners hulle in die 1970's teen die sloping van historiese geboue in die stadsentrum verset. Reykjavik se nuwe stadsbuurte soos Grafarholt en Borgarholt het gevolglik langs die kus uitgebrei, alhoewel die stad volgens die amptelike beplanning in die toekoms ook weer landinwaarts sal groei.

Die kerk Hallgrímskirkja, wat op 'n klein heuwel aan die beginpunt van die winkelstraat Skolavordustigur lê, is die bekendste baken van Reykjavik. Die kerk is van beton gebou en in 1943 deur die voormalige staatsargitek Guðjón Samúelsson ontwerp. Die gebou is ná meer as veertig jaar se boubedrywighede in 1986 voltooi en vernoem na die beroemde Yslandse digter en Lutherse predikant Hallgrímur Pétursson (1614–1674).

Hallgrímskirkja is die grootste kerkgebou in Ysland en sy 73 meter-hoë toring het 'n onmisbare deel van Reykjavik se stadshorison geword. Dit beskik oor 'n hysbak wat besoekers na die spits neem en bied 'n pragtige uitsig oor die stad. Sy argitektuur versinnebeeld 'n tipiese verskynsel van Ysland se landskap: vulkaniese basaltsteenformasies. Die binneruimte is bekend vir sy helderheid en Gotiese stylelemente. Die kerkvensters van deurskynende glas agter die hoofaltaar bied 'n ongewone uitsig oor die hemel en wolke bo-oor Reykjavik.

Voor die kerk is 'n standbeeld ter herdenking van die Yslands-gebore Leifur Eiriksson opgerig, die eerste Europeër wat in omtrent 1000 die Amerikaanse vasteland ontdek het.

Die Neo-klassieke Evangelies-Lutherse katedraal, Dómkirkja, is een van die oudste geboue in Reykjavik. Toe die Yslandse biskopsetel vanuit Skálholt na Reykjavik verskuif is en die eiland Ysland 'n bisdom geword het, was dit uiteindelik noodsaaklik om 'n nuwe katedraal in die stad op te rig. In die winter van 1788 is stene op die bouterrein opgehoop om voldoende boumateriaal vir die boubedrywighede in die somer te verkry. 'n Groep Deense ambagsmanne is vir die projek aangestel, maar aangesien hulle dikwels dronk was het die bouprojek slegs baie stadig gevorder.

Ondanks alle moeilikhede is die kerkgebou in 1796 voltooi en ingewy. Destyds het die katedraal nog sitplekke vir die hele stadsbevolking gebied. Die kerkdak het egter gelek en die gebou was so klam dat die gelowiges vir eers weggebly het. Daar is ontdek dat die hout wat vir die katedraal gebruik is al van die begin af gevrot het.

Die doopvont, wat deur die Deense beeldhouer Bertel Thorvaldsen geskep is, is in 1839 ingewy en in 1840 is die katedraal ook van 'n kerkorrel voorsien. In die jare 1847 en 1848 is die kerk onder leiding van die Deense argitek L.A. Winstrup vergroot. Ná enkele dekades waartydens min herstelwerk gedoen is, het 'n Yslandse timmerman die kerk tot sy huidige vorm met sowat 600 sitplekke gerestoureer.

Die katedraal se solder het tot 1881 ook Ysland se Nasionale Biblioteek, die Nasionale Museum en die Nasionale Argiewe gehuisves wat uiteindelik na die parlementsgebou verhuis het. Die laaste herstelwerk is in 1999 gedoen.

Höfði-huis was vroeër een van die bekendste geboue in Reykjavík. Die statige huis is oorspronklik in 1909 vir die Franse konsul in Ysland opgerig en wys nog steeds talle kenmerke van sy vroeëre funksie soos die letters "RF" ('n afkorting vir "République Française"), die konsul se naam en die jaar van sy oprigting bo-oor een van sy binnedeure. Later is die huis deur die Yslandse digter en sakeman Einar Benediktsson (1864–1940) en sy gesin bewoon.

Die gebou het egter eers met die spitsberaad van supermoondhede in 1986, waaraan die Amerikaanse president Ronald Reagan en die Sowjetleier Michail Gorbatsjof deelgeneem het, internasionale bekendheid verwerf. 'n Japannese miljoenêr het self 'n namaaksel van die huis in sy tuisland laat oprig.

Daar was egter ook ander internasionaal bekende persoonlikhede wat 'n besoek aan Höfði-huis afgelê het, soos koningin Elizabeth, die Britse eerste minister, Winston Churchill, en die Duits-Amerikaanse aktrise en sangeres, Marlene Dietrich.

Die gebou is tans in besit van die stad en word veral vir amptelike onthale en munisipale vergaderings gebruik. Die huis staan nie oop vir die publiek nie, maar mag van die buitekant af besigtig word.

Perlan (letterlik "die Pêrel") is 'n unieke gebou wat in 1988 op die Öskjuhlið-heuwel opgerig is: 'n reuse-waterreservoir waarin sowat 24 miljoen liter natuurlike geotermiese warm water met 'n temperatuur van 85 °C vir verwarmingdoeleindes gestoor kan word. In die winter verwarm geotermiese energie, naas Reykjavik se geboue, ook sy strate en sypaadjies. Bo-oor die watertenks is 'n glaskoepel waarin 'n roterende fynproewersrestaurant opgerig is. Die koepel huisves daarnaas ook 'n kafee, terwyl die uitsigdek aan die buitekant 'n panoramiese 360°-uitsig oor Reykjavik en sy omgewing bied.

Onderaan die koepel en tussen die watertenks lê 'n ruim atrium waar verskeie uitstallings en ander gebeurtenisse gehou word. Die gebou besit daarnaas ook 'n klein kunsmatige geiser. Een van die watertenks bevat geen warm water nie, maar huisves die Saga-museum wat met sy waspoppe en multimediavertonings die Yslandse Wiking-tydperk en sleutelmomente in die Yslandse geskiedenis behandel.

Naby die Pêrel is Strokkur, 'n kunsmatige geiser wat die spuitende warmwaterbronne van Geysir in die hoogland van Suidwes-Ysland naboots. Die Öskjuhlið-heuwel is 'n beboste gebied met talle voetslaanpaaie. Aan sy voet lê die geotermiese strand van Nautholsvík.


Die Nasionale Museum van Ysland is in 1863 gestig en word sedert 1955 in die huidige gebou gehuisves. Sy versamelings sluit waardevolle kunswerke en ander kulturele voorwerpe soos sierade, wapens, sakrale kuns en alledaagse gebruiksvoorwerpe in. Die beduidendste kunsskatte sluit 'n bronsstandbeeld van die Nordiese god Þór (Thor), 'n Thorshamer (Þórshamar) wat uit silwer vervaardig is en 'n kerkdeur uit ValÞófsstaður in wat met houtsnywerk versier is.

Die Nasionale Museum is op 1 September 2004 na heelwat renovasie heropen en maak nou gebruik van moderne rekenaartegnologie om die Yslandse geskiedenis te verduidelik.

Die oorspronklike museumgebou, wat tussen 1906 en 1909 ontstaan het, het aanvanklik 'n groot verskeidenheid Yslandse kunsskatte en versamelings gehuisves, waaronder die Nasionale Biblioteek, die Nasionale Museum, die Nasionale Versameling Handskrifte en die Museum vir Natuurkunde.

Mettertyd het die verskillende musea na hul eie geboue begin verhuis, en die Yslandse regering het besluit om die gebou ná sy renovasie as historiese monument te bewaar. In 2000 het dit 'n nuwe funksie as Museum vir die kulturele Erfenis van Ysland gekry. Met sy versameling van handskrifte, 'n groot aantal uitstallings en verskillende aanbiedinge van kulturele aard speel dit tans 'n belangrike rol as sentrum vir Yslandse kultuur en die nasionale kulturele erfenis.

Die Nasionale Galery is by die Tjörnin-meer geleë. Die oudste gedeelte van die gebou is in 1916 en 1917 as yshuis opgerig om vis te konserveer en tussen 1980 en 1988 met 'n nuwe gebou uitgebrei.

Die galery vertoon halfjaarliks dele van sy versameling met meer as 5 000 kunswerke. Die klemtoon word op werke van Yslandse kunstenaars gelê soos die skilders Ásgrímur Jónsson en Jóhannes Sveinsson Kjarval. Dit word aangevul deur wisselende uitstallings.

Die museum in die straat Flókagata is aan die rand van 'n park geleë en spits hom op werke van die skilder Jóhannes Sveinsson Kjarval (1885–1972) toe. Bykomende wisselende uitstallings behandel onder meer moderne installasiekuns.

Die museum in die Laugardalur vertoon hoofsaaklik kunswerke wat deur die beeldhouer Ásmundur Sveinsson (1893–1982) geskep is. Voor die huis is 'n skulpturetuin aangelê.

Die museum, wat in argitektoniese opsig aan die 1930's herinner, is net voor die Hallgrimskirkja geleë en spits hom op werke van die beeldhouer Einar Jónsson toe. Dit beskik eweneens oor 'n skulpturetuin.

Die geleerde Árni Magnússon het gedurende die 17de eeu duisende Middeleeuse handskrifte en ander historiese tekste versamel en hulle na Denemarke gebring. Ná 'n geskil wat jare voortgeduur het, het Denemarke in 1971 uiteindelik ingestem om hierdie beduidende kunsskatte aan Ysland terug te gee. Hulle word deur die Árni-Magnússon-stigting bewaar. Sommige van die handskrifte kan in 'n klein vertoonsaal deur die publiek besigtig word. Die kosbaarste handskrifte sluit die "Flateyjarbók" en die "Codex Regius" in.

Hierdie groot opelugmuseum is in die stadsdeel Árbær, buite die stadsentrum, geleë. Hier kan sowat dertig burgerhuise en turfhutte uit die 19de eeu besigtig word. Die personeel dra historiese kleredrag.








</doc>
<doc id="27236" url="https://af.wikipedia.org/wiki?curid=27236" title="Dorsiventrale blaar">
Dorsiventrale blaar

'n Dorsiventrale blaar is 'n blaar waarvan die bo- en die onderkant duidelik van mekaar verskil. Die blaar bestaan in dwarssnee uit drie streke, naamlik die epidermislae (bo en onder), die groen mesofil en die are (vaatbondels).

Sowel die boonste as die onderste oppervlak van die blaar word bedek deur 'n epidermislaag. Dit is 'n enkele, dig gepakte laag selle sonder intersellulêre lugruimtes. In dwarssnee vertoon hulle baksteenvormig, maar van bo gesien is hul vorm onreëlmatig. Gewoonlik besit gewone epidermissele geen cholorofil en is hulle deurskynend sodat lig deurgelaat kan word vir fotosintese. Die funksie van die epidermis is om die binneste blaarweefsels te beskerm. 'n Waterdigte, wasagtige kutikula bedek gewoonlik die buitekant van die epidermis en beperk waterverlies hoofsaaklik tot die stomata. Die onderste epidermis van 'n dorsiventrale blaar besit openinge wat deur twee cholorofilbevattende sluitselle, naamlik die huidmondjies (stomata) begrens word. Die huidmondjies laat gaswisseling toe sodat fotosintese, asemhaling en transpirasie kan plaasvind. Soms groei een- of meersellige hare ook uit die epidermis van die blare.

Die ruimte tussen die boonste en die onderste epidermis word hoofsaaklik in beslag geneem deur dunwandige parenchiemselle wat chloroplaste besit en as mesofil bekend staan. Omdat hierdie selle chloroplaste besit, word hulle ook soms chlorenchiem genoem. Clorenchiem sluit egter enige plantweefsel in wat chloroplaste bevat, dit wil sê groen selle van blare, stingels, groen blomdele, jong vrugte, en so voorts. Daar word twee soorte mesofil in 'n dorsiventrale blaar aangetref, naamlik palissadeweefsel (palissadeparenchiem) en sponsweefsel (sponsparenchiem). Die mesofil, veral die palissadeselle, is die vernaamste weefsel vir fotosintese.

Die palissadeweefsel of palissadeparenchiem is een of meer lae langwerpige, dunwandige parenchiemselle net onder die boonste epidermis. Hierdie selle besit baie chloroplaste sodat die bokant van die blaar donkerder van kleur vertoon as die onderkant, dit wil sê 'n dorsiventrale blaar. Intersellulêre lugruimtes wat met die ander groter intersellulêre lugruimtes in die sponsweefsel verbind, kom voor. Hierdie intersellulêre lugruimtes is nie so groot soos dié in die sponsweefsel nie. Intersellulêre lugruimtes maak gaswisseling deur die blaarselle moontlik.

Die sponsweefsel of sponsparenchiem is gewoonlik 'n aantal lae ronde of onreëlmatige parenchiemselle met dun wande. Hierdie selle bevat chloroplaste, maar nie so baie soos die palissadeselle nie. Baie groot intersellulêre lugruimtes, wat met die lugkamer agter elke huidmondjie verbind is, kom voor.

Die are (vaatbondels), wat die blaarskyf versterk, word tussen die mesofilselle gevind, behalwe die hoofaar wat van die boonste tot die onderste epidermis kan strek. Omdat die are vertakkings van die vaatbondels van die stingel is, bestaan hulle ook uit xileem en floëem. Die xileem is aan die bokant geleë en die floëem naaste aan die onderste epidermis. Die xileem vervoer veral water en opgeloste ione na die mesofil, terwyl die floëem veral organiese stowwe van die mesofil af na ander plantdele vervoer, soos koolhidrate. Die vaatbondel word omring deur 'n vaatbondelskede wat meestal uit dunwandige parenchiem of dikwandige sklerenchiemvesels bestaan. Die vaatbondelskede kan 'n rol speel in die geleiding van water en opgeloste ione, die opberging van organiese stowwe en fotosintese. By groter are word versterkende weefsel, byvoorbeeld sklerenchiemvesels of kollenchiem, dikwels tussen die epidermis en die vaatbondelskede aangetref. Baie dikotiele besit 'n kambium tussen die xileem en die floëem in 'n aar. Die kambium is egter dikwels moeilik onderskeibaar van die ander weefsels van die aar.

'n Huidmondjie (stoma; meervoud: stomata) bestaan uit 'n opening in die epidermis en twee boonvormige sluitselle wat die opening omring. Die huidmondjies laat koolstofdioksied in en suurstof uit tydens fotosintese. Tydens asemhaling laat dit suurstof in en koolstofdioksied uit. Dit laat ook waterdamp uit die blaar ontsnap gedurende transpirasie ('n proses wat nadele en voordele vir die plant inhou). In sekere toestande kan die opening deur die sluitselle gesluit word. Die buikwande van 'n sluitsel (dit wil s. In sekere toestande kan die opening deur die sluitselle gesluit word. Die buikwande van 'n sluitsel (dit wil sê die wande naaste aan die opening) is dik, terwyl die rugwande (die wande verste van die opening) dun is. 'n Sluitsel verskil ook nog van 'n gewone deurskynende epidermissel in die opsig dat dit chloroplaste besit. Direk onder die opening van die huidmondjie is 'n lugkamer wat met die intersellulêre lugruimtes van die mesofil verbind is. Stomata is gewoonlik die volopste in die onderste epidermis van blare, maar kom ook in die epidermis van jong, groen dele, byvoorbeeld stingels, voor.



</doc>
<doc id="27242" url="https://af.wikipedia.org/wiki?curid=27242" title="Pous Pelagius I">
Pous Pelagius I

Pelagius I was die 60ste pous van die Rooms-Katolieke Kerk.

Pous Pelagius I is gebore in Rome, die seun van Johannes, die leier van een van die twee kerkdistrikte van daardie tyd. Op 16 April 556 volg hy Pous Vigilius op en regeer tot sy dood op 4 Maart 561. Hy word opgevolg deur Pous Johannes III. 
Die naam ‘Pelagius’ beteken 'van die see' in Grieks. 

Pelagius was een van Pous Agapetus I se metgeselle in Bisantium en het daar gebly as pouslike gesant. In 546 was hy terug in Rome en bly daar toe Pous Vigilius na Bisantium vertrek. Hy het probeer om die Romeinse volk te help met voedsel tydens die beleg deur koning Totila van die Gote. Hoewel hy sy persoonlike fortuin daarvoor uitgegee het, het dit nie veel gehelp nie.

Na die dood van Pous Vigilius is vermoed dat Pelagius 'n hand daarin gehad het. Hy sweer egter op die Heilige Kruis en die Evangelie dat hy onskuldig is. Sy eed is aanvaar.

Hoewel hy eers 'n teenstander van keiser Justinianus I se versoeningsbeleid ten opsigte van die monofisiete was, het hy hom later daarmee vereenselwig. Dit het die pous baie ongeloofwaardig gemaak en sy opvolgers het lank probeer om die geloofwaardigheid te herstel.



Saamgestel en vertaal uit die , , en wikipedia.


</doc>
<doc id="27248" url="https://af.wikipedia.org/wiki?curid=27248" title="Hilton">
Hilton

Hilton is 'n klein dorpie wat op die rand van die platorand bo Pietermaritzburg in KwaZulu-Natal, Suid-Afrika geleë is.

In 1857 het Joseph Henderson 'n groot deel van die plaas Ongegund gekoop. Die omgewing het sy vrou Jane herinner aan die landgoedpark Hilton Park, wat sy as kind in Staffordshire, Engeland besoek het wat daartoe gelei het dat sy hulle huis Hilton gedoop. Die dorpie wat daar ontstaan het is Hilton Road genoem om verwarring met die woning te vermy. 'n Eeu later eers is die poskantoor amptelik na Hilton vernoem, die keer om verwarring met straatname in Pietermaritzburg te vermy.

Die ander helfte van die Ongegundplaas is deur Gould Arthur Lucas uit Dublin gekoop. Lucas was een van die min wat die sinking van die HMS Birkenhead langs die kus van die Wes-Kaap se Danger Point in 1852 oorleef het. Lucas het sy plaas in twee verdeel en sy plaas by Hilton Road aan sy vriend, die onderwyser dominee Newnham vir agt jaar te huur aangebied. In 1872 het Newnham Hilton College, een van Suid-Afrika se voorste privaatskole, hier gestig. Toe Henry Vaughan Ellis, 'n voormalige skolier van Rugby School in Engeland daar skoolhoof geword het, het hy rugby na Hilton College gebring en het dit die eerste skool in Natal geword wat die spel gespeel het. Die jaarlikse rugbywedstryd tussen Hilton College en Michaelhouse is tot vandag toe 'n belangrike gebeurtenis in die provinsie.



</doc>
<doc id="27249" url="https://af.wikipedia.org/wiki?curid=27249" title="Ixopo">
Ixopo

Ixopo (kort na sy ontstaan bekend as Stuartstown) is 'n dorpie wat geleë is op 'n sytak van die Mkhomazirivier in die middellande van KwaZulu-Natal, Suid-Afrika. Die dorp vorm deel van 'n belangrike suikerriet- en bosbougebied. Ixopo is in 1878 opgemeet en is aanvanklik Stuartstown genoem. Die huidige naam is afgelei van die Zoeloe onomatopee, eXobo, wat die klank beskryf wat beeste maak as hulle deur modder loop (die 'X'-klank in Zoeloe word as 'n kliek uitgespreek).

Ixopo word deur Alan Paton in sy roman Cry, The Beloved Country beskryf: "There is a lovely road which runs from Ixopo into the hills. These hills are grass covered and rolling, and they are lovely beyond any singing of it."

In die 1990's voor die demokratiseringsproses in Suid-Afrika was Ixopo die middelpunt van 'n aantal gewapende botsings tussen die ANC en Inkatha.

Ixopo is ook bekend vir die "Buddhist Retreat Centre", een van die belangrike Boeddhistesentrums in Suid-Afrika.



</doc>
<doc id="27250" url="https://af.wikipedia.org/wiki?curid=27250" title="Dannhauser">
Dannhauser

Dannhauser is 'n voormalige steenkoolmyndorp in KwaZulu-Natal, Suid-Afrika. Bees- en skaapboerdery vind ook in die distrik plaas. 

Die dorp is vernoem na Renier Dannhauser, 'n Duitse setlaar, wat die plaas Palmietfontein in 1872 van die Natalse regering gekoop het. Die hedendaagse Dannhauser beslaan vyf plase naamlik Tweediedale, Palmietfontein, Rocky Spruit, Cornwall en Klipkuil. 
Dit is in 1937 tot dorp verklaar. Durnacol behuising is relatief goedkoop daar noudat die steenkoolmyne gesluit is.

In 1860 het 'n ene Bhowani op die skip "Truro" uit Indië in Natal aangekom en hom in Dannhauser langs die Kliprivier gevestig. Ander Indiërs wat hulle vroeg in die gebied gevestig het, is Sheik Abdool en Cassim Vawda wat in 1893 op die plaas Palmietfontein kom woon het. Daar het hulle besighede begin wat tot vandag toe nog bestaan. Sheik Abdool was ook verantwoordelik vir die skenking van gratis watertoevoer aan die nedersetting; die gebaar word gedenk deur 'n monument op die hedendaagse Madressa-gronde in Campweg. 

In 1902 is 'n maatskappy genaamd die Durban Navigation Collieries gestig wat met mynbouaktiwiteite op Spiesplaas begin het. Mynbou het vir 'n eeu voortgeduur totdat die laaste skag in 2001 gesluit is. Die Durban Navigation Collieries, wat later deur Yskor oorgeneem is, het by tye werk verskaf aan soveel as 6 000 mense. Baie families wat steeds in Dannhauser woon is afstammelinge van die steenkoolmyners van die vorige eeu.



</doc>
<doc id="27254" url="https://af.wikipedia.org/wiki?curid=27254" title="Bhambatha">
Bhambatha

Bambata of Mbata Bhambatha was 'n Zoeloehoofman van die Zondistam in KwaZulu-Natal.

Hy is beroemd vir sy rol in die Bambata-rebellie, 'n gewapende rebellie in 1906 toe hutbelasting na 'n kopbelasting verander is (£1 belasting op alle inboorlingmans ouer as 18) wat die ontbering tydens 'n swaar ekonomiese depressie verder vererger het. Die Natalse Polisie het geglo dat Bhambatha van plan was om met mag weerstand te bied teen die belasting en het 'n mag van 150 man gestuur om hom in hegtenis te neem. Die polisie is egter in 'n lokval gelei waarin vier polisiemanne omgekom het. Duisende koloniale troepe is agterna gestuur, insluitende berede magte en artillerie. 3 500 mense het in die gevegte wat daarop gevolg het gesterf. Bhambatha self het na bewering gesterf in die Slag van Mome Gorge.

Bhambatha word baie keer beskryf as 'n inspirasie vir swart Suid-Afrikaanse weerstand teen onderdrukking en as die begin van die anti-apartheidbeweging.


</doc>
<doc id="27260" url="https://af.wikipedia.org/wiki?curid=27260" title="Piazza Pretoria">
Piazza Pretoria

Die Piazza Pretoria is 'n plein in Palermo, die hoofstad van Sisilië. Dit is in die ou stadskern geleë effens suid van die Quattro Canti en Via Maqueda en strek daarvan in 'n oostelike rigting. 'n stel breë trappe loop van die plein na Via Maqueda daaronder. Die plein se naam is afkomstig van die Palazzo Pretorio die voormalige paleis van Palermo. 

Die Piazza Pretoria is in die 16de eeu aangelê om die maniëristiese fontein Fontana Pretoria daar op te rig. In die volksmond word die Piazza Pretoria weens die naakte beelde van die fontein "Piazza della Vergogna" (Plek van Skande) genoem. Die beskrywing word tot vandag toe steeds in Palermo gebruik.

Aan die oostekant van die Piazza Pretoria oorkant die straat is die Dominikaanse kerk Santa Caterina, in suide word die plein die stadsaal van Palermos begrens.


</doc>
<doc id="27261" url="https://af.wikipedia.org/wiki?curid=27261" title="Palazzo Pretorio">
Palazzo Pretorio

Die Palazzo Pretorio, ook "Palazzo Senatorio" of weens die arendbeelde aan sy fasade "Palazzo delle Aquile" genoem, is 'n paleis in Palermo. Dit is in die stadskern geleë aan die suidekant van die Piazza Pretoria. Die gebou se agterkant is aan die Piazza Bellini geleë.

Die Paleis is in die 15de eeu gebou en was die setel van die senaat van Palermo. In die 17de eeu is dit uitgebrei en in die 19de eeu verder aangepas. Die huidige fasade dateer uit 1875. Dit is versier met 'n groot standbeeld van die heilige Rosalia, die beskermheilige van Palermo, en met reliëfpanele wat die stad se geskiedenis uitbeeld; soos byvoorbeeld die inmars van Garibaldi en die besoek van Pous Johannes Paulus II. Die stad se stadsaal word vandag in die gebou gehuisves.


</doc>
<doc id="27262" url="https://af.wikipedia.org/wiki?curid=27262" title="Fontana Pretoria">
Fontana Pretoria

Die Fontana Pretoria is 'n fontein in Palermo. Dit is in die 16de eeu op 'n nuwe plein wat daarvoor aangelê is, die Piazza Pretoria, opgerig.

Die fontein is aanvanklik in opdrag van die Spaanse onderkoning van Napels Don Pedro Álvarez de Toledo vir sy Florentynse Villa in deur 'n aantal beeldhouers uit Florence geskep. Don Pedro het egter voor die voltooiing van die werk in 1554 gesterf en sy seun het dit in 1573 aan die stad Palermo verkoop. In dieselfde jaar nog is die Palazzo Pretorio tussen die huidige stadsaal, Palazzo Pretorio, en die Dominikaanse kerk Santa Caterina uitgelê en die 644 onderdele van die fontein aanmekaar gesit.

Die fontein het 'n omtrek van 133 meter en is 12 meter hoog. Dit het drie konsentriese poele en 'n fonteinpillaar in die middel. Daar is op vier plekke trappe oor die buitenste poele na die middelste poel. In die poele en op die traprelings staan en lê beelde van riviergodinne en nimfe. Aangesien dié oorwegend nakend is, is dit vir lank deur die bevolking verwerp en is tukke marmer keer op keer afgekap. Die fontien is aan die einde van die 20ste eeu volledig gerestoureer.


</doc>
<doc id="27263" url="https://af.wikipedia.org/wiki?curid=27263" title="Sint Rosalia">
Sint Rosalia

Sint Rosalia (Italiaans: "Santa Rosalia") (1130 – 1166) is die beskermheilige van Palermo, Sisilië, (Italië) en El Hatillo, in Miranda, Venezuela.

Volgens legende is Rosalia gebore in 1130 in 'n adellike Normandiese familie wat daarop aanspraak gemaak het dat hulle afstammelinge van Karel die Grote was. As 'n baie vrome jong dame het sy as 'n kluisenaar in 'n grot in Pellegrinogebegte gaan woon waar sy in 1166 te sterwe gekom het. Daar is niks oor haar sterfte op 36-jarige ouderdom bekend nie.

In 1624 het 'n plaag Palermo getref en tydens die ontbering het Sint Rosalia vir die eerste keer aan 'n siek vrou verskyn, daarna aan 'n jagter aan wie sy aangedui het waar haar oorskot gevind kon word. Sy het beveel dat haar beendere na Palermo gebring moes word waar dit in optog deur die stad gedra moes word. Die jagter het die berg uitgeklim en haar beendere gevind soos beskryf is. Hy het gemaak soos hy in die verskyning aangesê is en na die optog het die plaag geëindig. Van toe af sou Sint Rosalia vereer word as die beskermheilige van Palermo en is 'n toevlugsoord gebou by die grot waar haar oorskot gevind is.

'n Fees word jaarliks op die 15 Julie in haar naam gehou. Dit is 'n belangrike sosiale en godsdienstige gebeurtenis in Palermo. Op 4 September word 'n verwante tradisie uitgevoer waarin mense kaalvoet van Palermo tot by Mount Pellegrino loop. 



</doc>
<doc id="27264" url="https://af.wikipedia.org/wiki?curid=27264" title="Santa Caterina (Palermo)">
Santa Caterina (Palermo)

Santa Caterina is 'n kerkgebou in Palermo. Die kerk is geleë langs die Piazza Pretoria en die hooffasade daarvan is aan die Piazza Bellini. 

Die kerk is in 1568 deur die Dominikaanse Susters van Palermo gebou. Die gebou het as voorbeeld gedien vir talle kerke van vroueordes. Die Fasade is die styl van die laat-renaissance gebou. Die binnekant is met waardevolle marmer beelde versier. 

Nadat die San Giuseppe dei Teatini kerk aan die anderkant van die Piazza Pretoria langs Via Maqueda in die 18de eeu 'n koeple gekry het, is 'n koepel ook by Santa Caterina aangebou.


</doc>
<doc id="27267" url="https://af.wikipedia.org/wiki?curid=27267" title="Besoedeling">
Besoedeling

Besoedeling kan beskou word as 'n menslike aktiwiteit of handeling wat die omgewing nadelig beïnvloed. Omdat die mens se onverskilligheid en onkunde moontlik die belangrikste oorsake van hierdie probleem is, is dit van die allergrootste belang dat leerlinge bewus moet wees van die noodsaaklikheid daarvan om 'n stabiele en gebalanseerde omgewing in stand te hou en dat relevante navorsing daaroor ewe belangrik is. Omgewingsopvoeding is belangrik om hierdie probleem te probeer aanpak.

Daar bestaan verskillende soorte besoedelings, naamlik lugbesoedeling, ligbesoedling, waterbesoedeling, oseaanbesoedeling, grondbesoedeling en geraasbesoedeling.

Waterbesoedeling is wanneer daar plastiek, glas en blikkies in damme, riviere, mere en die oseane beland. Lugbesoedeling word onder andere deur fabrieke en myne veroorsaak deur die gasse en rook wat hulle in die lug vrystel. Grondbesoedeling is wanner glas, blikkies, papier en plastiek op die grond beland en natuurlike gebiede besoedel.

Geraasbesoedeling (ook klankbesoedeling genoem) is die blootstelling aan ongewenste, steurende en beskadigende klanke.

Die hardste geraas wat nóg aangeteken is, is dié van die vulkaan Krakatoa, naby Java, wat op 27 Augustus 1883 uitgebars het. Dié geraas was so intens dat dit oor 8% van die aarde weerklink het en tot 3 000 kilometer van die bron van die geraas gehoor is.

Permanente gehoorskade kan egter ook veroorsaak word wanneer geraasbesoedeling lank aanhou en ’n mens terselfdertyd aan hoë geraasvlakke van meer as 85 desibel (dB) blootgestel word. Navorsing het bevestig dat die meeste mense ongemak en selfs pyn ervaar wanneer ’n geraas ’n vlak van 120-140 dB behaal. Dit word daarna verwys as die “pyndrempel van geraas”.

Geraasbesoedeling word as ’n ernstige omgewingsprobleem geag, veral as dit sekere intensiteitsvlakke haal. Daarom het lande spesifieke wette vir geraasbesoedeling. So word omgewings- en nywerheidsgeraas in Amerika deur twee wette gereguleer (in 1970 en 1972 op die wetboek geplaas) wat sekere geraaskriteria neerlê. Daar is in werklikheid ’n formule neergelê wat die maksimum blootstelling aan geraas teen wisselende intensiteitsvlakke per dag bepaal. Dit sluit voorskrifte in van maksimum: 


Navorsing het bevestig dat ’n fabriekswerker nie aan meer as 95 dB blootgestel behoort te word nie. 

Suid-Afrika het ook wetgewing wat geraasbesoedeling betref. Dié wetgewing onderskei tussen:



Beide is onwettig in terme van die Omgewingsbewaringswet (Wet 73 van 1989) en neergelegde geraasbeheerregulasies. Skedule 5 van die Suid-Afrikaanse Grondwet bepaal dat die individuele provinsies sedert 1996 verantwoordelik is vir die uitvoering van dié regulasies.

Versteurende geraas in ’n woongebied – ’n lawaaierige huisparty as voorbeeld – word gewoonlik deur munisipale verordeninge beheer, wat toetrede van die SA Polisiediens kan behels. 

Geraasergernis, soos die deurlopende geblaf van ’n buurman se hond of toerustingsgeraas, moet aan die maatstaf van ’n “redelike persoon” voldoen voordat die hof in die guns van die klaer kan beslis. Die soort geraas, die duur daarvan en pogings om die voortslepende kwessie te beredder sal alles in ag geneem word voordat opdrag gegee word dat van die geraas ontslae geraak word, ’n boete gegee word of toerusting gekonfiskeer word. In erge gevalle kan selfs tronkstraf toegedien word. Die klagte moet skriftelik aan die plaaslike owerhede voorgelê word.

Seksie 9 van die geraasbeheerregulasies bepaal dat skuldiges ’n boete van tot R20 000 kan kry en tot soveel soos twee jare tronkstraf kan kry.

Wetenskaplikes verwys na die intensiteit van geraas as die geraasdrukvlak (sound pressure level). Dit kan ook beskryf word deur die hoeveelheid klankenergie wat ’n bepaalde oppervlakte per sekonde tref. Baie vervaardigde produkte, soos motorfietse, vliegtuie, stofsuiers en bore dra baie tot geraasbesoedeling by.

Volgens die intensiteitskaal oorskry ’n vliegtuig wat naby jou opstyg (sowat 140 dB) die pyndrempel van geraas, terwyl rockmusiek deur luidsprekers soveel soos 120 dB kan haal. Die geraas van ’n elektriese saag kan die skaal tot 100 dB opjaag, terwyl ’n stofsuier 80 dB kan haal. Die geraasvlak in ’n stil restaurant kan 50 dB wees. En onthou: in die laatnag is geraas meer intens weens die dalende temperatuur en gepaardgaande refraksie in die atmosfeer.

Die fisikus Gustav Fechner het in 1860 sy baanbrekerswerk "Elements of Psychophysics" in Duitsland gepubliseer, wat wiskunde ingespan het om die verhouding tussen ’n stimulus en gewaarwording te bewys: elke keer as die intensiteit van klank byvoorbeeld verdubbel, word ’n ekstra stap bygevoeg wat die ervaring van klanksterkte betref (dus ’n logaritmiese verhouding). Daarom verskil die mens se gewaarwording van 60 dB en 120 dB so drasties.

Die agtergrondklank wat deur die meeste klankingenieurs “witgeraas” genoem word, is ’n mengsel van verskeie hoorbare frekwensies. Dit kan ingespan word om geraasbesoedeling in beheerbare geraas om te skakel, maar ook geraas te verberg wat andersins ’n mens se aandag sou aftrek. Dit kan selfs die boorwerk van ’n tandarts (en die gepaardgaande spanning en pyn) draagliker maak indien die pasiënt oorfone het waardeur witgeraas kom.   

Plastiek wat in die see beland word na die windstiltestreke (die doldrums) in die oseane gevoer – ook die Stille Oseaan. Dit bly dan letterlik daar rondhang. Die bekendste area is die Groot Spul Gemors (Great Pacific Garbage Patch) in die Stille Oseaan. Dit is omtrent so groot soos Suid-Afrika en dit bestaan uit 3,5 miljoen ton plastiek wat in 'n laag van tot 30 m diep net onder die oppervlak van die water dryf. Die area is nie solied nie, eerder 'n soort bredie en nie altyd sigbaar nie. Dit bestaan uit enige iets: van visnette, styrofoam-koppies, tandeborsels, inkopiesakke en nog vele meer. Ongeveer 10% van die plastiek kom van skepe af, die res kom van die land af.

Plastiek is nie bio-afbreekbaar nie; sonlig breek dit slegs in kleiner stukkies op totdat dit uiteindelik plastiekmolekules word. Steeds kan dit nie geëet word nie, met tragiese gevolge. Die VN se omgewingsprogram bereken dat 'n miljoen seevoëls en 100 000 seesoogdiere en seeskilpaaie elke jaar as gevolg van plastiek vrek. Op die Midway-atol vrek derduisende albatroskuikens jaarliks want die lekker happies wat hul ouers aandra is eintlik stukkies plastiek. Die seediere en voëls se bekke, nekke en pote raak ook verstrik in die plastiek of hulle verteringskanale word verstop. Filter-vretende seediertjies is al beskryf met kleurvolle stukkies plastiek in hul ingewande. Albatrosse is veral lief vir helderkleurige sigaretaanstekers.

'n Ander probleem is dat plastiek, wat self nie toksies is nie, gifstowwe absorbeer wat nie wateroplosbaar is nie, bv. DDT en PCB's (poligechlorineerde bifeniele). Die gifstowwe beland in die voedselketting met skrikwekkende gevolge.

In Amerika word 2.5 miljoen plastiese waterbottels elke uur gebruik.




</doc>
<doc id="27269" url="https://af.wikipedia.org/wiki?curid=27269" title="Gifstofmisbruik">
Gifstofmisbruik

Die misbruik van gifstowwe is die onoordeelkundige en onverantwoordelike gebruik daarvan is n probleem van redelike onlangse oorsprong. Plante wat verbou word, is in baie gevalle onderhewig aan aanvalle deur verskillende diere, soos insekte. Dit is ook nodig om mens en dier te beskerm teen bloedsuigende en ander insekte. Die gebruik van spuitmiddels en stuifpoeiers is dus geregverdig om plant, dier en mens te beskerm. Gifstowwe vernietig egter nie net skadelike insekte nie, maar ook nuttige insekte soos heuningbye, hottentotsgotte, en so voorts. Die gifstowwe beland ook in die grond en water wanneer dit reën. Só word waterorganismes vergiftig. Gifstowwe soos DDT en Dieldrin bly baie lank in die weefsels van plante en diere omdat hulle so stadig ontbind. Gevolglik word hierdie gifstowwe opgeneem in voedselkettings waar die konsentrasies van die een trofiese vlak na die volgende vergroot, sodat dit vir organismes op hoër trofiese vlakke baie groot gevaar inhou. Dit is onbekend, maar tog baie onwaarskynlik, dat baie organismes op die hoër trofiese vlakke reeds vrek omdat hulle gifstowwe op hierdie manier inkry. Spore van DDT is al gevind in die seewater by die pole, in moedersmelk, in goedgekeurde vleis en in gesuiwerde water.

Die grootste gevaar verbonde aan die onoordeelkundige gebruik van gifstowwe is egter die moontlike vernietiging van alle vorme van biologiese beheer.



</doc>
<doc id="27273" url="https://af.wikipedia.org/wiki?curid=27273" title="Natuurbewaring">
Natuurbewaring

Natuurbewaring behels veral die pogings om niks wat in die natuur bestaan, verlore te laat gaan nie - veral nie vanweë die aktiwiteite van die mens nie. Só 'n poging omvat alle natuurlike hulpbronne in die litosfeer, hidrosfeer en atmosfeer en alle lewende organismes wat daartoe meehelp om die balans te bewaar. Verstandige, korrekte en oordeelkundige bewarings- en benuttingsmetodes is dus van die allergrootste belang in natuurbewaring.

Die hoofdoel van natuurbewaring is dan ook om voorsiening te maak vir die sorgvuldige bewaring en die oordeelkundige benutting van fauna, flora en natuurlike hulpbronne tot voordeel van huidige en toekomstige geslagte. Baie provinsiale, streeks- en munisipale organisasies dra ook ruim tot die bewaring van natuurerfenis by. Vandag is daar egter min ongeskonde omgewings wat oorbly - oral is die mens se stempel van vernietiging duidelik afgedruk.

Menslike oorbevolking en alles wat daarmee gepaard gaan, is waarskynlik die grootste bedreiging vir sinvolle natuurbewaring. Die wêreldbevolking van oor die 7 miljard mense bring baie ernstige probleme mee. Teen die tempo waarteen die bevolking groei, sal daar teen 2400 net ongeveer een vierkante meter grond per persoon beskikbaar wees. Terselfdertyd is dit noodsaaklik om te onthou dat natuurlike hulpbronne nie onuitputbaar is nie.

In sy boek "Ekologie - beginsels en toepassings" stel professor Ryke dit só: "In die wêreld van vandag hou die mens se groot probleme dus verband met die drie B's: besoedeling, bevolkingsgroei en behoeftigheid." Die basiese doelstelling van elkeen behoort dus altyd te wees om alle hulpbronne só te bewaar en te benut dat daar steeds 'n voldoende voorraadvloei sal wees vir latere generasies.

Die natuur self bied die antwoord hier. Siklisering van voedingstowwe kan in 'n groot mate die totale uitputting van hulpbronne voorkom. Die belangrikheid van die waterkringloop, suurstofkringloop, stikstofkringloop, koolstofkringloop, en talle ander kringlope in die natuur kan nooit oorbeklemtoon word nie. Ook die herbenutting van talle stowwe is belangrik vir die mens se voortbestaan. Water, yster, papier, glas, aluminium, olie, koper, tin, lood, om maar 'n paar te noem, kan almal herbenut word. Met doeltreffende herbenutting, sorgvuldige bewaring en beperkte gebruik sal die beskikbare bronne hopelik langer aan die groeiende behoeftes van die mens kan voorsien.

Daar is 'n toenemende belangstelling by die algemene publiek in wildbewaring.




</doc>
<doc id="27298" url="https://af.wikipedia.org/wiki?curid=27298" title="Elize Botha">
Elize Botha

Professor Elize Botha (1930–2007, née Elizabeth Lindes) was 'n gerespekteerde Suid-Afrikaanse akademikus en literêre kritikus. Sy was onder meer hoofbestuurslid van die Afrikaanse Skrywerskring en redakteur van die Afrikaanse "Tydskrif vir letterkunde". In 1982 is die Gustav Preller-medalje vir Literatuurwetenskap en Kritiek (die eerste keer aan ’n vrou) aan haar toegeken, en in 1989 ontvang sy die Orde vir Voortreflike Diens (silwer). Sy was die eerste vrou in die direksie van die mediareus Naspers (1988), die eerste vrouekanselier van die Universiteit Stellenbosch (1998) en die eerste vrouevoorsitter van die Suid-Afrikaanse Akademie vir Wetenskap en Kuns (1989). In 2001 ontvang sy die ATKV se Prestigetoekenning vir haar bydrae tot die Afrikaanse prosa, prosateorie en vir haar rol in die bewaring en instandhouding van die Afrikaanse kultuurskat. Die Suid-Afrikaanse Akademie vir Wetenskap en Kuns het haar in 2004 'n erelid gemaak. Die Afrikaanse skrywer en akademikus Marlene van Niekerk het haar die ""Die Elwekoningin van die Afrikaanse Letterkunde"" genoem.

Elizabeth Lindes is op 19 November 1930 in Krugersdorp as die jongste van twee kinders gebore. Sy het ’n ouer broer, Nick, gehad. Haar pa, Klaas Lindes, was hoof van die tweemanplaasskool op Koesterfontein, sowat 8 km wes van Magaliesburg, waar sy grootword en begin skoolgaan. Aanvanklik is haar pa onderwyskollege toe, waar hy ’n onderwysdiploma verwerf het, en eers in 1920 is hy op 28-jarige ouderdom na die Universiteit van Stellenbosch vir sy graadstudie. Hier was hy een van die eerste inwoners van Dagbreek, die manskoshuis. Haar ma was Bess Lindes, wat die orrel bespeel het vir die plaaslike NG gemeente. Elize het tot st. 2 skoolgegaan op Koesterfontein. Toe die skool op Koesterfontein moes sluit, het die gesin na Magaliesburg verhuis, waar haar pa skoolgehou het tot met sy aftrede in 1951. Elize voltooi hier haar laerskoolopleiding, waarna die gesin trek na die nabygeleë Krugersdorp-Noord. In 1947 matrikuleer sy aan die Hoërskool Monument in Krugersdorp, waar sy ook ’n prefek was. Sy kry onderskeidings in Afrikaans, Engels, Duits, Natuur- en Skeikunde en Wiskunde. In 1948 gaan sy na die Universiteit van Stellenbosch, waar sy in 1950 ’n B.A.-graad cum laude behaal met Afrikaans-Nederlands en Engels as hoofvakke. Onder leiding van professor F.E.J. Malherbe behaal sy in 1952 ’n M.A.-graad met ’n verhandeling oor "Die poësie van D.J. Opperman met verwysing na verwantskappe met T.S. Eliot". Op universiteit is sy lid van die Studenteraad, primaria van Huis ten Bosch en dien ook op die redaksie van die studentetydskrif "Die Stellenbosse Student". Sy werk hierna vanaf Augustus 1952 tot Mei 1953 as joernalis by "Die Burger". Die Porter-stipendium word deur die Universiteit van Stellenbosch aan haar toegeken en met behulp hiervan sit sy dan haar studies in Amsterdam voort. Op 22 November 1955 behaal sy onder leiding van N.P. van Wyk Louw ’n doktorsgraad (D.Litt. et Phil.-graad) met lof aan die Gemeentelike Universiteit van Amsterdam. Die titel van haar proefskrif is "Veelheid en binding: ’n Bydrae tot die ondersoek van die eenheidsprobleem in die literatuurwetenskap", wat ’n studie is oor D.J. Opperman se "Sprokie van die spikkelkoei". Sy is op 24 Maart 1956 getroud met professor Johan Botha, wat sy in 1950 op universiteit ontmoet het. Hy is ’n broer van oud-minister Pik Botha. Die egpaar het drie kinders, twee dogters (Liesbeth en Maria), en ’n seun (Frederik).

Haar akademiese loopbaan in departemente van Afrikaans-Nederlands strek oor verskeie dekades en universiteite. Sy is vanaf die begin van 1956 tot Julie 1960 verbonde aan die personeel van die Universiteit van Suid-Afrika, eers as lektrise en vanaf die begin van 1958 as senior lektrise. In Augustus 1962 word sy aangestel as dosent aan die Universiteit van Pretoria, waar sy aanbly tot aan die einde van September 1982. Sy is in 1964 ook deeltydse dosent aan die Universiteit van die Witwatersrand. In Januarie 1981 word sy aangestel as medeprofessor aan die Universiteit van Pretoria en vanaf 1 Oktober 1982 tot met haar aftrede in 1995 is sy hoogleraar aan die Universiteit van Suid-Afrika.

Sedert 1967 is sy lid van die Letterkundekommissie van die Suid-Afrikaanse Akademie (en voorsitter vanaf 1984) en dien vanaf 1981 ook op die raad van die Akademie. Vanaf 1973 tot 1992 is sy redakteur van die "Tydskrif vir Letterkunde". Sy skryf vanaf 1971 ’n gereelde rubriek oor die prosa vir "Tydskrif vir Geesteswetenskappe" en is ook ’n gereelde deelnemer aan die radioprogramme oor die letterkunde van die Afrikaanse Diens van die Suid-Afrikaanse Uitsaaikorporasie. In die program Vrouerubriek lewer sy onder andere ’n aantal praatjies oor Suid-Afrikaanse skryfsters van die sestigerjare, wat later in boekvorm gepubliseer word. Vanaf die stigting van die Afrikaanse Letterkundevereniging in 1984 tot 1990 is voorsitter van hierdie vereniging. Verder is sy stigterslid in 1992 en tussen 1994 en 1999 voorsitter van die raad van trustees van die Stigting vir Afrikaans, hoofbestuurslid van die Afrikaanse Skrywerskring, spesialis-direkteur van die Stigting vir die Skeppende Kunste, sedert 1990 lid van die Raad van TRUK, vanaf 1992 voorsitter van die raad van die Staatsbiblioteek en dien sy in die raad van die F.W. de Klerk-stigting. Van 1990 tot 1993 is sy ’n SABC-raadslid en sy dien ook in die direksie van die Staatsteater. In 1994 is sy lid van die kuns- en kultuurtaakgroep en van 1997 tot 2000 is sy ’n lid van die Nasionale Raad vir die Kunste. Sy is deel van die nasionale komitee vir die inhuldiging van president Nelson Mandela en in 2003 dien sy in die Adviesraad vir Nasionale Simbole in die presidensie, wat moet besluit oor die nuwe Suid-Afrikaanse vlag en volkslied.

As openbare figuur en bekende literator tree sy gereeld in die openbaar op en lewer verskeie belangwekkende toesprake en lesings. Van die belangrikste hiervan is die referaat "Etienne Leroux as sosiale kommentator" wat sy op 25 Maart 1976 by die sesde vyfjaarlikse kongres van die Afrikaanse Skrywerskring in Pretoria lewer. In 1982 word sy genooi om die jaarlikse N.P. van Wyk Louw-gedenklesing by die Randse Afrikaanse Universiteit te gee, onder die titel "N.P. van Wyk Louw en die Afrikaanse prosa". Sy lewer in 1983 die D.F. Malan-gedenklesing aan die Universiteit van die Oranje-Vrystaat getiteld "Verskyningsvorme van die romantiek in die Afrikaanse prosa: D.F. Malherbe en daarna". In 1999 lewer sy die C.J. Langenhoven-gedenklesing aan die Universiteit van Port Elizabeth onder die titel "Wat het geword van ‘Brolloks en Bittergal’? Spore (en spoke) van C.J. Langenhoven in die wêreld van taal en lettere aan die eeu-einde in Suid-Afrika".

Sy staan bekend as vrou wat verskeie “eerstes” behaal. So is sy in 1987 die eerste vroulike ondervoorsitter van die Suid-Afrikaanse Akademie vir Wetenskap en Kuns en tussen 1989 en 1991 die eerste vroulike voorsitter. In September 1988 word sy die eerste vrou ooit om verkies te word tot die direksie van Nasionale Pers. In die NG gemeente Hartbeesspruit in Hatfield in Pretoria is sy in 1991 die eerste vrou wat tot ouderling verkies word. Sy word in 1993 tot die raad van die Universiteit van Stellenbosch verkies en is ook die eerste vroulike kanselier van hierdie universiteit toe sy op 22 Junie 1998 in hierdie pos ingelyf word en ook in 2003 vir ’n tweede vyfjaar-termyn herkies word. Ook was sy die eerste vroulike lid van die Afrikaner-Broederbond. Op politieke gebied maak sy ’n bydrae wanneer sy in 1993 deur die Veelparty-onderhandelingsraad benoem word as voorsitter van die kommissie insake nasionale simbole, in 1994 dien in die nasionale inhuldigingskomitee wat verantwoordelik is vir die reëlings vir die inhuldiging van president Nelson Mandela en deur die minister van kuns, kultuur, wetenskap en tegnologie benoem word tot die Nasionale Kunsteraad. Sy is op 16 November 2007 in die Sungardens Hospice in Pretoria aan kanker oorlede

Sy lewer veral werk as letterkundige kritikus, met die prosa as fokuspunt. "Suid-Afrikaanse skryfsters van die sestigerjare" is ’n versameling van die reeks praatjies wat sy gedurende April en Mei 1965 oor die Vrouerubriek van Radio Suid-Afrika gelewer het. Skryfsters wat sy behandel sluit in M.E.R., Alba Bouwer, Henriette Grové, Freda Linde, Berta Smit, Audrey Blignault, Elsa Joubert, Elise Muller, Anna M. Louw, Sannie Uys, T.C. Pienaar, Elisabeth Eybers en Ingrid Jonker"."

Haar verspreide opstelle oor veral die prosa word gebundel in "Oor die Afrikaanse prosa en ander opstelle" en "Prosakroniek" (laasgenoemde hoofsaaklik ’n bundeling van haar gereelde bydraes tot "Tydskrif vir Geesteswetenskappe") en saam met Henning Snyman skryf sy die blokboek oor "Hoogtepunte in die Afrikaanse verhaalkuns".

’n Groot aantal artikels en resensies oor die letterkunde verskyn van haar in akademiese tydskrifte en bloemlesings. Saam met Joan Swiegers stel sy die "Gids by ‘My derde verseboek" en "Gids by My vyfde verseboek" saam, waarin voorgeskrewe poësie vir onderskeidelik standerd drie- en standerd vyf-leerlinge behandel word. Sy skryf saam met A.P. Grové die "Handleiding by die studie van die letterkunde", waar sy die afdeling oor die prosa hanteer en Grové die bydraes oor die poësie en die drama lewer. Van haar skryfwerk word in versamelbundels opgeneem, waaronder "By die dood van Ina Boudier-Bakker" in "Dames 17" onder redaksie van C.J.M. Nienaber. Hierdie stuk is ’n radiopraatjie wat oorspronklik op 9 Februarie 1967 deur die Suid-Afrikaanse Uitsaaikorporasie uitgesaai is.

As samesteller is sy verantwoordelik vir die versamelbundel "Afrikaanse essayiste", wat steeds beskou word as waarskynlik die mees gesaghebbende versamelbundel van sy soort. Die bundel "’n Keur uit sy gedigte" wat sy in 1960 saam met A.P. Grové uit die werk van N.P. van Wyk Louw opstel, is veral gemik op die Nederlandse mark. Uit die werk van M.E.R. maak sy ’n keur van haar kortkuns, wat in 1975 met geleentheid van M.E.R. se honderdste verjaarsdag onder die titel "M.E.R. van naby gesien" verskyn. ’n Keuse uit die prosa van Hennie Aucamp verskyn in 1979 onder die titel "In een kraal". Sy stel twee versamelbundels uit die werk van Audrey Blignault saam. In 1977 verskyn "Nogtans sal ek jubel" waarin sy essays en vertellings opneem en in 1996, per geleentheid van Blignault se tagtigste verjaarsdag, stel sy saam met Hennie Aucamp "Mal Hansie en ander verhale" saam, ’n keur uit Blignault se kortverhale.

Sy is ook redakteur of mederedakteur van verskeie bundels. Vir die boek "Die Afrikaanse Literatuur sedert Sestig" onder redaksie van T.T. Cloete skryf sy die oorsig oor die prosa van hierdie periode, terwyl sy ook onder Cloete se hoofredaksie meewerk aan "Gids by die literatuurstudie". Saam met Henning Snyman is sy verantwoordelik vir die redaksie van "Program en problematiek", ’n bundel van die referate gelewer op 25 en 26 Oktober 1984 tydens die stigting van die Afrikaanse Letterkundevereniging. "Samehang en sin" is opstelle oor die Afrikaanse poësie, waarvoor sy saam met Ren Pretorius die redaksie waarneem. Verder skryf sy die afdeling oor "Die Afrikaanse prosa na 1900" in P. de V. Pienaar (redakteur) se "Kultuurgeskiedenis van die Afrikaner" en "Afrikaans in die prosa" in B. Kok (redakteur) se "Afrikaans, ons pêrel van groot waarde".

Sy word vermeld in die "International Authors and Writer’s who’s who", "The world’s who’s who of women in Education" en "Who’s who of S.A. women". In 1982 ken die Suid-Afrikaanse Akademie vir Wetenskap en Kuns die Gustav Preller-prys vir literatuurwetenskap en letterkundige kritiek aan haar toe, die eerste keer dat hierdie toekenning aan ’n vrou gemaak word. In 1986 word sy saam met die sakeman Theunis Bester aangewys as die Pretorianers van die Jaar. Die Orde vir Voortreflike Diens (Silwer) word in Mei 1989 deur die Staatspresident aan haar oorhandig en in dieselfde jaar ontvang sy Unisa se Raadstoekenning vir Buitengewone Akademiese Meriete. Ten tye van haar sestigste verjaarsdag in 1990 word die huldigingsbundel met opstelle oor die prosa, "Lewe met woorde" onder redaksie van Henriette Roos, aan haar oorhandig. Hierdie bundel bevat opstelle oor die prosa deur akademiese kollegas. Die Association Bienvenue en France wys haar in 1991 aan as die mees gevierde vrouefiguur in Suid-Afrika. Die Federasie van Afrikaanse Kultuurverenigings (FAK) vereer haar in 1993 met hulle Prestigeprys. Die Suid-Afrikaanse Akademie vir Wetenskap en Kuns ken in 1995 die N.P. van Wyk Louw-medalje aan haar toe en in dieselfde jaar kry sy saam met Jakes Gerwel die Johan Fleerackers-prys vir besondere verdienste op kultuurgebied van die Vlaamse Ministerie van Kultuur.

Sy kry eredoktorsgrade van die Universiteite van Pretoria (in Maart 1995) en Stellenbosch (1996). In 1996 oorhandig die Universiteit van Suid-Afrika ’n eretoekenning vir voortreflike diens aan haar. Hierdie prys is onder meer toegeken vir haar uitmuntende bydrae tot die bevordering en bekendstelling van die Afrikaanse kultuurskat binne Suid-Afrika en in die buiteland, asook vir haar lewenslange en hartstogtelike betrokkenheid by die Afrikaanse letterkunde en haar dinamiese en toegewyde dienstyd aan Unisa, waartydens haar kollegas by haar akademiese kundigheid en openbare statuur kon baat vind.

In 2000 word sy vereer vir haar rol as adviseur vir die M-Net-Boekprys. Die Afrikaanse Taal- en Kultuurvereniging (ATKV) vereer haar in 2001 met hulle Prestige-toekenning en sy kry in dieselfde jaar van die Hoërskool Monument die skool se spesiale gedenktoekenning, wat elke vyf jaar aan ’n oud-leerling toegeken word vir voortreflike en buitengewone diens aan die samelewing. Die Universiteit van Pretoria vereer haar in 2002 met die Tuks Alumni Laureaat-toekenning. In 2004 ontvang sy die hoogste eer van die Suid-Afrikaanse Akademie vir Wetenskap en Kuns wanneer hulle erelidmaatskap aan haar toeken.


Uit haar pen verskyn die volgende publikasies:






</doc>
<doc id="27299" url="https://af.wikipedia.org/wiki?curid=27299" title="Deon Maas">
Deon Maas

Deon Maas is 'n Suid-Afrikaanse joernalis en mediapersoonlikheid.

Maas het sy loopbaan begin in bemarking by Eerste Nasionale Bank. Hy het as joernalis vir You/Huisgenoot, Rooi Rose, Personality en Scope gewerk en was die redakteur van Youth-tydskrif. Tussen 1992 en 1998 het hy vir Tusk Musiek as Musiekbestuurder gewerk en tussen 1998 en 2003 vir Gallo Musiek as Bemarkings- en later Algemene Bestuurder. In 2006 was hy een van die beoordelaars van kykNET se Afrikaanse Idols. Hy is een van die aanbieders van die geselsprogram SaterdagNag op kykNET.

Kort nadat sy eerste rubriek in Rapport gepubliseer is, is hy afgedank na 'n virale boikotveldtog per e-pos en SMS teen hom en Rapport van stapel gestuur is. Die veldtog het ontstaan na aanleiding van 'n stelling wat Maas gemaak het in sy eerste rubriek waarin hy geskryf het oor satanisme: "’n godsdiens wat die reg het om beoefen te word".

Volgens 'n berig in Rapport het 'n inskrywing van die webjoernaalskrywer en teologieprofessor aan die Universiteit van Pretoria, prof. Hennie Stander, moontlik tot die veldtog gelei. Stander ontken egter dat hy die boikot bepleit het maar stel wel dat "dit hom nie in die minste sou pla nie" as sy webjoernaal daartoe aanleiding gegee het nie. Maas se afdanking het beide positiewe en negatiewe reaksie uitgelok. Volgens Rapport het die hoogleraar in joernalistiek by die Universiteit van die Witwatersrand, Prof Anton Harber, gesê dit is "hartseer om te sien ’n koerant swig voor sulke menings", terwyl die Freedom of Expression Institute gesê het dat Rapport sy "etiese waardes verraai het deur te swig voor die druk […]".

'n Veldtog vir die heraanstelling van Maas is deur diegene wat Rapport se besluit teenstaan op die sosiale webruimte Facebook begin.


</doc>
<doc id="27301" url="https://af.wikipedia.org/wiki?curid=27301" title="Huisgenoot">
Huisgenoot

Huisgenoot is 'n weeklikse Afrikaanse gesinstydskrif. Dit het die hoogste sirkulasiesyfers van alle betaalde Suid-Afrikaanse tydskrifte. Sy sustertydskrif "YOU", die Engelstalige weergawe, is ook in die topvyf. Nog 'n sustertydskrif, "Drum", is op die swart mark gerig. Izelle Venter was van 1 Julie 2011 hoofredakteur van al drie publikasies, wat saam 'n sirkulasie van sowat 435 000 eksemplare per week gehad het in die eerste kwartaal van 2016. Venter het Esmaré Weideman opgevolg wat aangestel is as uitvoerende hoof van Media24. Julia Viljoen het redakteur van Huisgenoot geword en sy is deur Henriëtte Loubser opgevolg. Einde 2013 is die hoofredakteurspos afgeskaf. Yvonne Beyers is van 1 Junie 2017 af redakteur van die tydskrif.

Daar word geskat dat meer as twee miljoen mense weekliks "Huisgenoot" lees. Daar is ook verskeie handelsmerkuitbreidings (afsonderlike tydskrifte oor onder meer brei, bak, blokraaie). Verder is 'n gewilde konsert, Skouspel, jaarliks tot in 2014 aangebied waar van die land se vooraanstaande Afrikaanse kunstenaars opgetree het. Dit is gewoonlik oor twee naweke by Sun City gehou. By 'n afsonderlike geleentheid word die gewildste sangers, akteurs, TV-programme ens. van die jaar vereer met 'n toekenning, Tempo. 'n Jaarlikse Skouspel is ook in Kaapstad gehou. In 2015 het Skouspel SuperSkouspel geword, 'n eenmalige konsert vir sowat 30 000 toeskouers in die FNB-stadion in Johannesburg. Dit is net in 2015 aangebied.

In Julie 2012 het "Huisgenoot" in samewerking met kykNET hul eie werklikheidsreeks, Saktyd, geloods. Die reeks het vir "Huisgenoot"-aanhangers 'n agter-die-skerms-kykie gegee van wat dit verg om weekliks die land se grootste tydskrif te vervaardig, terwyl dit ook 13 deelnemers uitgedaag het om 'n gesogte pos by die tydskrif te wen. Die uiteindelike wenner was Christiaan Boonzaier.

"Huisgenoot" word deur Media24, 'n filiaalmaatskappy van Naspers, uitgegee en die inhoud bestaan uit 'n mengsel van ware drama, glansonderwerpe, mode en verbruikersake sowel as resepte, blokkiesraaisels, tuisprojekte en sport. Dit het ook 'n kinder- en tienerafdeling en elke week minstens een kortverhaal of ’n vervolgverhaal.

Die tydskrif is in 1916 as die maandblad "De Huisgenoot" gestig (die eerste uitgawe het op 20 Mei daardie jaar verskyn) om 'n inkomstestroom vir Die Burger te verskaf en om die Afrikanerbevolking te voorsien van inspirasie, inligting en vermaak. Die "Huisgenoot" was in die beginjare 'n belangrike bron van kennis oor geskiedenisonderwerpe, nie net Suid-Afrikaanse onderwerpe nie, maar ook gebeure uit die wêreldgeskiedenis en dit kon as "die volk se universiteit" beskou word. Eugène Marais het byvoorbeeld vier artikels oor miere vir "Die Huisgenoot" geskryf.

Die tydskrif is in sy beginjare sterk vereenselwig met die ontluikende Afrikanernasionalisme. Historiese figure is gereeld op die voorblad gebruik. Die eerste uitgawe het 'n foto van pres. Paul Kruger vertoon en die opvolgende uitgawe dié van pres. J. H. Brand (Julie 1916). Ander figure wat op die voorblad gepryk het, het genl. Piet Joubert (Augustus 1916); die volksdigter Jan F.E. Celliers (September 1916); Karel Trichardt (Oktober 1916); pres. F.W. Reitz (November 1916) en die Vader van die Helpmekaar, ds. J.D. Kestell (Desember 1916) ingesluit.

"Huisgenoot" het egter geleidelik ál meer markgerig geraak en die inhoud is ter wille van populêre smaak aangepas. In Oktober 1923 het "Die Huisgenoot" aangekondig dat dit in 'n weekblad sou verander. In dié uitgawe skryf die redakteur, prof. J.J. Smith, dat hoewel die "ernstige sy van die lewe" nie verwaarloos sal word nie, daar ook gepoog sal word "om iets vir die smaak van elke leser aan te bied" en "meer in voeling met die behoeftes en wense van die aangroeiende leserskring te bly". Teen die laat 1940's het die tydskrif in die meeste van sy doelwitte geslaag, naamlik om in die middelpunt van die Afrikaanse kultuurlewe te staan, te help om Afrikaans as skryftaal te vestig, 'n leesgewoonte onder Afrikaners te kweek en om 'n platform te bied aan Afrikaanse skrywers en digters.

Teen die 1950's en 1960's het filmsterre soos Audrey Hepburn (2 September 1960) en Ava Gardner (2 Desember 1960) pleks van landskappe of geskiedkundige figure op die voorblad gepryk. Gebeurtenisse soos Republiekwording in 1961 en die sluipmoord op dr. H.F. Verwoerd het egter heelwat publisiteit gekry. Die Nederlandserige titel "De Huisgenoot" is na die meer Afrikaanse "Die Huisgenoot" aangepas en in 1977 is die naam verder verkort tot "Huisgenoot".

Teen die laat 1970's was die tydskrif besig om uit voeling te raak met die veranderende kulturele norme van die Afrikanerbevolking, ook weens die invoer van televisie-uitsendings in 1976, en die leserstal het drasties gedaal. Teen 1978 was die tydskrif in ernstige moeilikheid en 'n nuwe redakteur, Niel Hammann, is aangestel. Hy het "Huisgenoot" in 'n meer populistiese en winsgedrewe rigting gestuur en die gewildheid en verkope het die hoogte ingeskiet – van 140 000 tot 500 000 kopieë per week. Hammann het hom veral op vroue, wat die primêre aankoper van tydskrifte is, se belangstellings toegespits. Die voorblaaie het sedertdien bekendes soos TV- en rolprentsterre, skoonheidspersoonlikhede soos Anneline Kriel en later Diana, prinses van Wallis, vertoon.

Saam met sy Engelse sustertydskrif, YOU, is dit een van die suksesvolste tydskrifte in Suid-Afrika, hoewel "Huisgenoot" se sirkulasie ná die halfmiljoen-hoogtepunt deurentyd daal en in die vierde kwartaal van 2012 op 270 000 weekliks te staan gekom het, vergeleke met 283 000 in die ooreenstemmende kwartaal 'n jaar vantevore, 'n afname van 4,6%. In die vierde kwartaal 2015 was die sirkulasie sowat 238 000. Huisgenoot se dalende verkope word egter gesien as tekenend wat met die gedrukte media (koerante en tydskrifte) wêreldwyd gebeur. Die digitale revolusie met sy internet-toegang, wat behels dat inligting, vermaak en bowenal kommunikasie net 'n paar vingerdrukke ver is vir die mensemassa, verg besonderse pogings van joernaliste om gedrukte publikasies staande te hou. In die volgende afdeling word egter gesien hoe Huisgenoot ook by die tyd aanpas en die elektroniese uitdaging kaalvuis gepak het.

"Huisgenoot" het sy digitale gebruik vergroot met onder meer ’n iPad-uitgawe, e-magazine op Zinio, ’n webtuiste, ’n iPhone-toepassing en blaaie op Facebook (met meer as 275 000 aanhangers), Twitter, YouTube en Mxit.

Sedert 2010 gebruik "Huisgenoot" ’n interaktiewe toepassing wat Microsoft Tag-tegnologie gebruik. Dit stel lesers in staat om na video's te kyk deur eenvoudig ’n strepieskode-ikoon te skandeer. Dié ikone kom regdeur die tydskrif voor.



</doc>
<doc id="27302" url="https://af.wikipedia.org/wiki?curid=27302" title="X4">
X4

X4 is 'n Afrikaanse musiekgroep wat liedjies van die Vlaamse musiekgroep K3 in Afrikaans sing. 

X4 is deur die Belg, Niels William gestig nadat hy in 2002 na Suid-Afrika verhuis en 'n ateljee opgerig het. Die groep bestaan uit vier meisies: Phia, Lola en die sussies Elle en Essy. Hulle eerste enkelsnit, "Heyah Mama", is in 2004 vrygestel.

Nadat Niels William terug is na België het iemand anders die groep gelei. Die groep is egter in 2005 stilweg ontbind.




</doc>
<doc id="27303" url="https://af.wikipedia.org/wiki?curid=27303" title="Land">
Land

Die term land verwys in staatskundige aardrykskunde en internasionale politiek na 'n staatskundige verdeling van 'n aardrykskundige entiteit, 'n soewereine grondgebied, wat die algemeenste met die opvattings van staat of nasie en regering assosieer word.

Die term word in die algemene gebruik informeel aangewend om beide die begrippe van "nasie" ('n kulturele entiteit) en die van "staat" ('n politieke entiteit) te omskryf. Definisies verskil, en in hierdie sin word dit soms gebruik om na beide state en party ander politieke entiteite te verwys, terwyl in sommige gevalle dit slegs na "staat" verwys. Dit is nie ongewoon vir algemene inligting of statistiese publikasies om die wyer betekenis aan te neem vir doeleindes soos illustrasie en vergelyking nie.

Daar is dosyne nie-soewereine landstreke (subnasionale entiteite, 'n ander vorm van staatskundige verdeling of administratiewe verdeling binne die ruimte van 'n groter moondheid) wat samehangende aardrykskundige entiteite verteenwoordig (waarvan party voormalige lande is), maar waarvan geen soewereine state is nie. Die meeste van hierdie state beskik deesdae oor 'n aansienlike mate van selfregering, maar kwalifiseer nie as nasies nie omdat hulle die eiendom is van ander moondhede. Verskeie state het oorsese afhanklikhede met landsgebiede en burgerskappe wat afgesonder is van hul eie.

'n Staat is 'n onafhanklike landsgebied met 'n regering, 'n bevolking en soewereiniteit hieroor. Die hele landmassa van die Aarde word beskou as onderverdeel in sulke lande. Daar is tans 193 state wat deur die Verenigde Nasies erken word — sy 192 lede en die Vatikaanstad. Die "Republiek van China" (Taiwan) is die enigste soewereine staat wat nie meer deel is van die Verenigde Nasies nie.

Benewens hierdie state is daar ook ander nie-soewereine landsgebiede wat, onder die filosofie van selfbeskikking, sou verkies om as lande in hierdie opsig beskou te word. Sommige van hierdie het "de facto" beheer oor hul bevolking en landsgebied, soos byvoorbeeld Abkhasië, maar word nie as state beskou nie, omdat daar nie erken word dat hulle oor soewereiniteit beskik nie. Daar is egter ook in sommige internasionaal erkende state geen funksionele sentrale regering nie, óf wat verskeie "de facto" state en regerings het. Hierdie word internasionaal nie beskou om aparte state te verteenwoordig nie — hulle word beskou as om op die grondgebied van die internasionaal erkende staat te bestaan.

'n Nasie is 'n "stel mense met 'n gemene identiteit wat 'n nasiestaat gevorm het, of aspireer om een te vorm" (Viotti en Kauppi, 2001). Hierdie verwysing is, in die opsig van "land", meer waarskynlik om na 'n groep wat kwansuis dieselfde etniese oorsprong, taal, geloof of geskiedenis deel, te verwys.

Die term het sinoniem geword met "land" waar nasies sonder soewereiniteit (d.w.s nasies wat nie state is nie) poog om hulself op dieselfde terme as soewereine state te identifiseer. Andere, insluitend nasionaliste, mag dalk hul eie enkele nasie (of land) beskou as opgedeel tussen verskillende state.

Die informele gebruik van "land", "staat" en "nasie" lei tot baie verwarring. Wat hierdie verder vererger is die gereelde verwarrende amptelike gebruik: byvoorbeeld, die "Verenigde Nasies" is eintlik saamgestel uit 'n liggaam van "state"; en die lande waaruit die Verenigde Koninkryk bestaan, word soms "huisnasies" genoem.

Die Verenigde Koninkryk is 'n internasionaal erkende soewereine staat, waarna ook verwys wat as 'n land wat se inwoners 'n Britse nasionaliteit het. Die terminologie kan nog verder verwar word deur die gebruik van die woord "staat" om te verwys na 'n nie-soewereine subentiteit van 'n soewereine staat, soos gedoen word deur die Verenigde State van Amerika en Australië.

In werklikheid is daar gereeld 'n rowwe ooreenkoms tussen beide opsigte van land, soos opgevat in die konsep van nasiestaat. Dit is een wat verskeie regerings probeer aanmoedig het, ten einde geldigheid vir hul beheer oor 'n landsgebied te verskaf. Die bestaan van etnies homogene gebiede is egter, as gevolg van geskiedkundige en moderne migrasie, skaars of onbestaande. Om hierdie rede kan nasies ook liewer deur kultuur as etnisiteit bepaal word.





</doc>
<doc id="27304" url="https://af.wikipedia.org/wiki?curid=27304" title="Wêreldomgewingsdag">
Wêreldomgewingsdag

Wêreldomgewingsdag is 'n jaarlikse herdenking wat op 5 Junie gehou word. Die doel van hierdie dag is om mense bewus te maak van die noodsaaklikheid daarvan dat die omgewing en die natuurlike hulpbronne met sorg gehanteer en bewaar word. Die aandag word by herhaling gevestig op onder andere die waarde van natuurlike hulpbronne, die gevare van besoedeling, en die nadele verbonde aan die gebruik van chemiese insek-, plaag- en pesbestrydingsmiddels.

Die Wêreldomgewingsdag (Engels: "World Environment Day") is op 5 Junie 1972, die openingsdag van die eerste Wêreldomgewingsspitsberaad in Stockholm (Swede), amptelik deur die Verenigde Nasies se Omgewingsprogram in die lewe geroep. Tans word hierdie jaarlikse herdenking deur sowat 150 lande wêreldwyd gehou.



</doc>
<doc id="27310" url="https://af.wikipedia.org/wiki?curid=27310" title="Meristeem">
Meristeem

'n Meristeem is die weefsel waarin daar voortdurend nuwe selle gevorm word, en kom voor in die aktiewe groeistreke van die plant. In leketaal kan dit as die selfabriek van die plant beskou word. Die meristeem sluit ook die dele in waar die pas gevormde selle ontwikkel tot die toekomstige permanente weefsels. Hierdie aktiewe groeistreke waar groei en ontwikkeling nog besig is om plaas te vind, staan bekend as die weefselvormers of higostene. In hierdie streke vind daar differensiasie en gevolglik ook spesialisasie plaas. Differensiasie is die proses waartydens die histogene deur groei, chemiese en ander veranderings duidelik en blywend ontwikkel en verander sodat hulle onderskeibaar word van die selle waaruit hulle ontstaan het, en aangrensende selle of weefsels. Omdat die aktiewe groei van die plant meestal in die groeipunte van die wortels en stingels plaasvind, word die meristeme wat verantwoordelik is vir die lengtegroei, ook daar aangetref. Die apikale meristeem is die groepie selle naby die punte van die stingels en wortels, wat die primêre groei (lengtegroei) moontlik maak. Plante groei egter nie net in die lengte nie, maar ook in die omtrek, dit wil sê in dikte. Hierdie verskynsel word by die tweesaadlobbige plante (en uitsonderlik by die eensaadlobbiges) aangetref. Die meristeme wat diktegroei moontlik maak, word die kambium genoem. Die kambium, anders as die apikale meristeem, is net een sellaag breed. Dit geld ook vir die kurkkambium wat, soos uit die aam afgelei kan word, verantwoordelik is vir die vorming van 'n kurklaag by ouer stingels.

In sowel dwars- as lengtesnede sal opgemerk word dat die selle van die meristematiese streke altyd relatief klein kubiese selle met dun selwande is. Die selkerne is opvallend groot en duidelik sigbaar. Die sitoplasma is dig, daarom sal dit in gekleurde preparate 'n duidelike gekleurde grondstof vertoon. Vakuole ontbreek nog in die sitoplasma. In hierdie weefsels is daar nog geen intersellulêre ruimtes nie. Dit ís heel waarskynlik ook moontlik om selle wat besig is om te verdeel, in die weefsels te vind. Indien die kambium wel onderskei kan word, sal daar opgemeker word dat die vorm daarvan verskil van die selle in die apikale meristeem. Dit is naamlik platter en effens verleng. Die wande van die kambiumselle kan selfs ook effens dikker wees.

Daar kan tussen primêre en sekondêre meristematiese weefsel onderskei word. Primêre meristematiese weefsel verwys na 'n groep selle wat van die begin af, dit wil sê van hul ontstaan af, aktief deel, byvoorbeeld die apikale meristeem. Soms verrig 'n groep selle egter eers 'n ander funksie en verander dan om aktief delend te word, byvoorbeeld selle wat aan sywortels oorsprong gee. Sulke selle vorm dan 'n sekondêre meristematiese weefsel.



</doc>
<doc id="27315" url="https://af.wikipedia.org/wiki?curid=27315" title="Anatomie">
Anatomie

Anatomie (van die Grieks ἀνατομία, "anatomia, anatemno, "oopsny"") is die vertakking van biologie wat die struktuur van lewende wesens bestudeer. Dit is 'n algemene term wat die menslike anatomie, dierlike anatomie (soötomie) en plantanatomie. In sommige aspekte is anatomie nou verwant aan ontwikkelingsleer (embriologie), vergelykende anatomie en vergelykende ontwikkelingsleer.

Anatomie word verdeel in makroskopiese anatomie en mikroskopiese anatomie. Makroskopiese anatomie is die bestudering van anatomiese strukture wat sonder enige hulpmiddels waargeneem kan word. Mikroskopiese anatomie is die bestudering van piepklein anatomiese strukture met behulp van mikroskope. Mikroskopiese anatomie sluit ook weefselleer (histologie) en selleer (sitologie) in.

Die geskiedenis van anatomie is deur die jaar heen gekarakteriseer deur 'n aanhoudend ontwikkelende begrip van die funksies van organe en strukture in die liggaam. Bestuderingsmetodes het ook dramaties gevorder, van die bestudering van diere tot die ontleding van kadawers (menslike lyke) tot die tegnologies komplekse tegnieke wat in die 20ste eeu ontwikkel is.

Oppervlakanatomie is die studie van anatomiese bakens wat deur die oog op die oppervlak van die liggaam waargeneem kan word. Kennis van oppervlakanatomie help geneeskundiges en vee-chirurge om die posisie en anatomie van geassosieerde dieper strukture te bepaal.


</doc>
<doc id="27316" url="https://af.wikipedia.org/wiki?curid=27316" title="Pous Johannes III">
Pous Johannes III

Johannes III was die 61ste pous van die Rooms-Katolieke Kerk.

Pous Johannes III is gebore as die seun van ene Anastasius Catelinus met die titel illustris. Op 17 Julie 561 volg hy Pous Pelagius I op en regeer tot sy dood op 13 Julie 574. Hy word opgevolg deur Pous Benedictus I.
Die naam ‘Johannes’ beteken 'God is genadig'.

Sy pontifikaat het saamgeval met in die invalle van die Lombarde en byna al die inligting oor sy bewind het verlore gegaan. Daar is omstedenheid oor sy sterfdatum. Die Liber Pontificalis gee 7 Julie 574.



Saamgestel en vertaal uit die , , en wikipedia.


</doc>
<doc id="27357" url="https://af.wikipedia.org/wiki?curid=27357" title="Daantjie Badenhorst">
Daantjie Badenhorst

Daniel Streicher Badenhorst (6 Desember 1967 – ), ook bekend as Daantjie Badenhorst en Daantjie Dinamiet, is 'n Suid-Afrikaanse TV-vasvraprogramwenner, joernalis en Aspergersindroom-bewustheidsaktivis. Hy is die wenner van die 24ste seisoen van "Noot vir Noot", 'n musiekvasvraprogram, asook van die 2005-uitgawe van "Flinkdink", 'n Afrikaanse algemene kennisvasvraprogram.

Badenhorst is in Pietermaritzburg gebore as een van vier kinders. Hy het gematrikuleer aan Hoërskool Waterkloof, Pretoria, in 1985. Na sy studies het hy by die Suid-Afrikaanse Staatsdrukker in Pretoria gaan werk.

In 2004 het hy ingeskryf vir "Noot vir Noot" en dadelik geskiedenis gemaak nadat hy die maksimum van ZAR 10 000 oortref het voor die einde van die program. Dit was die eerste keer dat dit in die program se geskiedenis gebeur het. Sy totale prysgeld in "Noot vir Noot" vir die aand was ZAR 26 075. Badenhorst se vertoning in die program het wye reaksie uitgelok en baie artikels oor hom het in koerante en tydskrifte verskyn, insluitende "Huisgenoot" en "You". Tydens die seisoen van "Noot vir Noot" het Badenhorst ZAR 77 200 gewen, wat 'n rekord was. In dié tyd is hy 'n pos van subredakteur by "Beeld" aangebied wat hy aanvaar het.

As gevolg van sy vertoning op "Noot vir Noot" is hy uitgenooi om deel te neem aan die 2005 uitgawe van die "Flinkdink"-vasvraprogram, wat hy ook gewen het. Sy faam het hom ook 'n rol besorg in 'n Suid-Afrikaanse Chevrolet Aveo-advertensie.

Badenhorst is Afrikaanssprekend maar kan ook Engels, Frans en Duits vlot praat. Sy eerste boek, 'n verhaal "Net een wenner" is in 2005 deur "Praag" gepubliseer. Badenhorst is getroud en het twee kinders, Dirk (gebore op 12 Julie 2004) en Suzanne (gebore op 28 Mei 2007).

Badenhorst ly aan Aspergersindroom, 'n vorm van Outisme. Vandat hy 'n openbare figuur is, het hy aktief begin om die publiek meer bewus te maak van die toestand.



</doc>
<doc id="27359" url="https://af.wikipedia.org/wiki?curid=27359" title="Weefsel">
Weefsel

'n Weefsel is 'n versameling min of meer eenders gedifferensieerde selle met hul tussenmateriaal wat as 'n geheel funksioneer. Weefsel is dus 'n groep selle met 'n bepaalde bou en tussenmateriaal ("matriks") wat 'n bepaalde funksie verrig. Die hoeveelheid en die aard van die tussenmateriaal verskil van weefsel tot weefsel en speel 'n belangrike rol in die funksionele aktiwiteit van die betrokke weefsel. Gewoonlik word daar tussen vier hoofgroepe weefsels in die soogdierliggaam onderskei, naamlik epiteelweefsel (dekweefsel), bindweefsel, spierweefsel en senuweefsel.

By klein organismes soos die Amoeba en ander protosoë vind al die biologiese prosesse wat vir voortbestaan nodig is, in 'n onverdeelde massa protoplasma plaas. 'n Deel van die sitoplasma tree bv. op as 'n beskermende "vel", 'n ander deel skei die ensieme af wat nodig is vir vertering van voedsel, en die sel as geheel kan van vorm verander en op die manier rondbeweeg.

By groter, veelsellige dier , is die lewensprosesse baie ingewikkelder. Die biologiese funksies word deur 'n groepering van selle wat saam optree, uitgevoer. So bv. vorm een groep selle die vel en 'n ander groep vorm die spiere. In elke groep kom die selle voor saam met 'n sekere hoeveelheid van 'n bindmiddel, of "matriks", en saam vorm die selle en die "matriks" 'n weefsel. Albei is so gerangskik dat hulle hul besondere funksie behoorlik kan verrig, en dit kan ook maklik van mekaar onderskei word tydens mikroskopiese ondersoek. 

By organismes wat so groot en kompleks soos die mens is, word 'n groot aantal verskillende soorte weefsel aangetref. Tog kan dit in die vier bogenoemde weefseltipes geklassifiseer word. Selle in elke deel van die liggaam behoort nie slegs tot een weefselgroep nie. Op baie plekke van die liggaam word verskillende weefseltipes saam aangetref en gekombineer om organe te vorm. 

Alle organe in die dierlike en menslike liggaam is uit 4 tipes weefsels opgebou: epiteel, bindweefsel (steun- of stutweefsel), spierweefsel en senuweeweefsel. 

Epiteel vorm die bedekking van die uitwendige liggaamsoppervlak, van die liggaamsholtes (byvoorbeeld buikholte, borsholte) en van hol organe (bloedvate, lugpyp, spysverteringskanaal). Die epiteelweefsel kan afkomstig wees van 3 embrionale kiemlae: ektoderm, entoderm en mesoderm. Van ektodermale oorsprong is byvoorbeeld die epiteel van die vel, mond, neus en anus. 

Die van die spysverteringskanaal en lugweë is van entodermale oorsprong. Die epiteel van die niere is van mesodermale oorsprong. Epiteelweefsel bestaan uit hoofsaaklik dig teenmekaar geleë selle met min matriks tussenin. Aan die basis van die epiteel vorm die glikoproteïene 'n min of meer homogene laag (basale membraan) wat ŉ skeiding vorm met die onderliggende bindweefsel. Die meeste stowwe kan gemaklik deur die basale membraan beweeg. 

Dit is nodig omdat daar geen bloedvate in die epiteel voorkom nie en alle voedingstowwe dus vanuit die onderlaag opgeneem moet word. Afgesien van die verbindingswerking van die glikoproteïene tussen die afsonderlike selle is die epiteelselle ook deur spesiale selkontakte met mekaar verbind. Die belangrikste hiervan is die desmosome, maar ook ander elemente speel 'n rol as verbindingsmeganisme. Die selkontakte maak onderlinge kommunikasie moontlik. 

Dikwels lê hulle soos 'n gordel aan die bokant rondom die selle. Mikrovilli kan op die vry oppervlakke van die oppervlakkige selle voorkom. Epiteelselle kan differensieer en gespesialiseerde epitele vorm. Wanneer epiteelweefsel beskadig word, kan dit gewoonlik regenereer (herstel). Epiteelweefsels kan geklassifiseer word as dekepitele, klierepitele en gespesialiseerde epitele.

Behalwe ŉ bedekkende en beskermende funksie het epiteelweefsel 'n belangrike taak by die suurstof- en koolsuurgaswisseling (longblasies), die opname (absorpsie) van voedingstowwe in die derm, uitskeiding (ekskresie) van afvalstowwe (nier) en die afskeiding van sekere produkte (sekresie) soos slym, sweet en speeksel. 

Daarby is sommige epiteelselle gedifferensieer tot sintuigselle, waardeur hulle betrokke is by die ontvangs van prikkels. Die epiteelselle wat ŉ absorberende funksie het (weefsel van die derm, dele van die nier), vertoon ter vergroting van hul oppervlak baie mikrovilli (baie klein uitsteekseltjies). Meestal is hierdie mikrovilli om ring deur 'n dik laag glikoproteïene, wat selektief sekere stowwe uit hul omringende omgewing opneem Ander epiteelweefsels, soos die van die lugpyp, bevat baie trilhare (trilhaarepiteel). 

Dit bring die beskermende slymlaag in beweging om ongewenste en skadelike deeltjies (wat via asemhaling die lugpyp binnegedring het) na buite uit te werk. Een van die ongewenste effekte van rook is die aantasting van die trilhaarstelsel, waardeur stofdeeltjies ongesteurd in die longe te lande kan kom. Epiteelweefsel is baie onderhewig aan slytasie en die selle het ook ŉ hoë verdelingsfrekwensie. So word die selle van die dermepiteel elke 2 tot 3 dae vervang.

Dekepitele vorm 'n bedekkende laag op 'n uitwendige oppervlak en dien as 'n uitvoerende laag op 'n inwendige oppervlak. Die klassifikasie van dekepitele geskied volgens die aantal sellae en die vorm van die selle, met inagneming van die aanwesigheid van keratien en cilia.

Hierdie epiteel, wat presies inmekaarpas, word as 'n enkellaag afgeplatte selle aangetref. Kenmerkend vir hierdie epiteel is sy teenwoordigheid in die voering van sereuse ruimtes, byvoorbeeld die perikardiale, peritoneale en pleurale holte. Dit staan as mesoteel bekend. Eenvoudige plat epiteel kom ook voor in die voering van bloedvate en limfvate en staan ook bekend as endoteel.

Dit bestaan uit 'n enkellaag kubiese selle en die kern lê in die basale derde van die sitoplasma. Die selle rus op 'n basale membraan. Eenvoudige kubiese epiteel kom voor in afvoerbuise van eksokriene kliere en in die follikels van endokriene kliere, soos byvoorbeeld onderskeidelik die speekselkliere en tiroïedklier.

Hierdie epiteel bestaan uit 'n enkellaag hoë, silindriese selle wat een ovaal kern per sel in die basale derde van die sitoplasma bevat. Sommige selle het op hul oppervlak cilia en staan dan bekend as eenvoudige, gesilieerde, silindriese epiteel; hulle kom voor in die uterus, tuba uterina (Fallopiusbuis) en kleiner brongi van die longe. Eenvoudige nie-gesilieerde silindriese epiteel dien as 'n voering vir die spysverteringskanaal vanaf die maag tot by die anus. Mikrovilli kom op die vry oppervlak van die epiteel voor.

Dit is gewoonlik 'n enkellaag onreëlmatige, silindriese selle van verskillende hoogtes. Al die selle rus op ŉ basale membraan, maar bereik nie noodwendig die vry oppervlak nie. Die wat wel die vry oppervlak bereik, kan gesilieerd of nie-gesilieerd wees. Kenmerkend vir die selle is dat die kerne van naasliggende selle nie op dieselfde vlak aangetref word nie. Die indruk van 'n meerlagige epiteel word dus gewek. Pseudomeerlagige, nie-gesilieerde silinderepiteel word in die hoofafvoerbuise van die speekselkliere en in die manlike uretra aangetref. Die gesilieerde tipe kom in die tragea voor.

Dit bestaan uit twee of meer lae selle waarvan die oppervlakkige laag/ lae afgeplatte selle bevat. Die selle rus op 'n basale membraan. Die oppervlakkige selle kan keratinisering ondergaan en word dan as 'n horinglaag afgeskilfer (byvoorbeeld die droë oppervlak soos velepidermis). So 'n epiteel word ŉ meerlagige, plat, verhoringde epiteel genoem. Wanneer die epiteel 'n " nat" oppervlak bedek, byvoorbeeld die esofagus en vagina, keratiniseer die selle nie. Hulle bly lewensvatbaar en vorm 'n meerlagige, plat, onverhoringde epiteel.

Hierdie epiteel rus op 'n basale membraan en kom soms in die hoofafvoerbuise van sweetkliere voor.

Hierdie epiteel, wat op 'n basale membraam rus, kan gesilieerd of nie-gesilieerd wees. Die gesilieerde tipe word gedeeltelik in die asemhalingskanaal aangetref, terwyl die nie-gesilieerde tipe selde voorkom. Dit word soms wel in die farinks of epiglottis, die manlike uretra en in die hoofafvoerbuise van kliere aangetref.

Dit kom voor in die blaas en ureter en bestaan uit 'n groot aantal lae wat veral waargeneem kan word wanneer bogenoemde saamgetrek is. In so 'n geval is die vorm van die basale laag selle kubies en dit word gevolg deur lae onreëlmatige selle en 'n bo liggende laag groot selle met konvekse, vry oppervlakke. Wanneer die blaas vol is, word die epiteel tweelagig en is saamgestel uit 'n basale laag kubiese selle en ŉ laag afgeplatte selle.

Hierdie epiteelweefsel kom voor as kliere en kan in twee hoofgroepe verdeel word: eksokriene (buisbevattende) kliere en endokriene (buislose) kliere. By 'n indeling van klierepitele moet eienskappe soos die vorm van die klier asook die tipe en wyse van afskeiding in berekening gebring word. 

'n Kenmerk van bindweefsel is die groot hoeveelhede matriks (tussenselsubstans) waarin die bindweefselselle ingebed is. Die intersellulêre materiaal, wat deur die bindweefselselle self geproduseer word, bestaan meestal uit 3 tipes vesels met 'n duidelike struktuur, en 'n struktuurlose grondstof of matriks. Globaal gesproke word onderskei tussen: kollageenvesels, elastiese vesels, retikulêre vesels, kraakbeen, been en bloed. 

Meestal word slegs die eerste 3 tipes vesels as komponente van algemene bindweefsel beskou, terwyl kraakbeen, been en bloed as spesiale bindweefsel gegroepeer word. Bindweefselstrukture kom op verskeie plekke in die liggaam voor. Alle kapsels rondom organe, pese, ligamente en ook die los vulstof (fassia) tussen afsonderlike organe bestaan uit die een of ander tipe bindweefsel. By werweldiere vorm kraakbeen en been die boumateriaal van die Bindweefsel is van mesodermale oorsprong.

As gevolg van die samestelling en relatiewe hoeveelhede van die drie elemente (naamlik selle, tussensellulêre stof en ekstrasellulêre vesels) kan bindweefsels wissel van 'n vloeibare bindweefsel (bloed) tot 'n soliede bindweefsel (been). Oor die algemeen kan gesê word dat bindweefsel ander weefsel saambind en dien as steun of stutweefsel. Daar word in bindweefsels verskeie selle aangetref, wat in twee groepe verdeel word, naamlik stabiele en mobiele selle:

Hierdie selle produseer en hou die ekstrasellulêre vesels in stand, en is ook vir die berging van vet verantwoordelik:

Dit is die algemeenste seltipe wat in losmasige bindweefsels aangetref word en produseer ekstrasellulêre vesels. Die transformasie van fibroblaste tot vet- of beenselle kan onder abnormale toestande geskied.

Vetselle vervaardig en berg vet en word in groot hoeveelhede langs bloedvate aangetref. Waar baie vetselle saamgegroepeer word, ontstaan vetweefsels. Vet versamel in die sitoplasma van diesel, die kern is afgeplat en na een kant gedruk en slegs 'n dun lagie sitoplasma kan gesien word.

Die mobiele selle veroorsaak onmiddellike reaksie van die bindweefsels in die geval van beserings of patologiese toestande:

Makrofaagselle kom algemeen in losmasige bindweefsel voor, veral met betrekking tot die bloedvate. By infektiewe toestande voer die makrofage ameboïede bewegings uit en fagositeer vreemde materiaal. Hierdeur speel makrofage ŉ belangrike rol in die immune reaksie van die liggaam.

Hoewel plasmaselle selde in losmasige bindweefsel voorkom, is hulle 'n algemene seltipe van bindweefsel en die spysverteringstelsel. Plasmaselle is belangrik vir die immuunstelsel deurdat hulle teenliggaampies en immunoglobulien in die bloed produseer.

Die limfosiete in bindweefsel word waarskynlik uit die bloed verkry. Onder veral infektiewe toestande vind beweging van die limfosiete deur die bindweefsel plaas.

Hierdie selle kom waarskynlik van die bloed en word hoofsaaklik in die bindweefsel van die longe en die dunderm aangetref. Eosinofiele is belangrik vir die opbou van 'n teenreaksie op allergiese toestande.

Messelle word algemeen in bindweefsel aangetref, veral naby bloedvate. Hulle produseer heparien, histamien en serotonien, wat as antikoaguleermiddel die sametrekking en deurlaatbaarheid van haarvate beïnvloed.

Dit is selle wat 'n kenmerkende deel van sekere bindweefsels vorm. Hulle kom voor as melanosiete en chromatofore in die digte bindweefsel van die dermis, die pia mater en die choroïedlaag van die oog.

Die vesels wat in bindweefsel aangetref word, verleen daaraan elastisiteit, duursaamheid en 'n baie goeie herstelvermoë. Drie tipes vesels kom voor, naamlik:

Kollageenvesels kom in alle bindweefsels voor en is verantwoordelik vir die produksie van kollageen.

Hulle word hoofsaaklik in ligamente en as membrane aangetref (byvoorbeeld in groot arterieë soos die aorta) en verskaf elastisiteit.

Hierdie vesels word deur die fibroblaste geproduseer wat uit groepe kollageenfibrille saamgestel en in ŉ fyn netwerk gerangskik is. 

Die homogene matriks of tussensellulêre grondstof van die bindweefsels is deursigtig en ryk aan mukopolisakkariede, en bevat verskillende hoeveelhede kollageen.

Bindweefsels kan skematies soos volg ingedeel word:

Hierdie bindweefsel bestaan uit mesenchimale selle wat tydens die ontwikkeling van die embrio die grondslag lê vir al die bindweefselelemente by die volwassene. Stelselmatige verdwyning van hierdie bindweefsel tree in namate groei plaasvind.

Dit is slegs in die embrio en die fetus teenwoordig. Waar dit in die naelstring voorkom, staan dit as Wharton se jellie bekend.

Dit word in min of meer alle orgaanstelsels aangetref en dien as stutweefsel. Dit kom voor as onderhuidse en as intermuskulêre bindweefsel, asook in die pleura en peritoneum.

Die funksie van vetweefsel is die berging van vet in die liggaam. Dit kom voor in veral die subkutane weefsels en mesenterium.

Hierdie selle word in die limfkliere, milt, lewer, beenmurg en pankreas aangetref. Retikulêre bindweefsels is hoofsaaklik opgebou uit ŉ netwerk van retikulêre vesels met groot, stervormige, retikulêre selle soms daarin aanwesig. Die sel le vorm die belangrike retikuloëndoteliale stelsel, wat vanweë die fagositiese werking daarvan belangrik is vir liggaamsbeskerming.

Digte bindweefsels bevat veral ekstrasellulêre vesels, terwyl daar min matriks en selle is. Hierdie bindweefsel kan reëlmatig of onreëlmatig gerangskik wees. Reëlmatige, digte bindweefsels is kenmerkend vir ligamente en pese waar spanning lineêr verloop. Onreëlmatige bindweefsel kom voor in die fassiale lae van die liggaam, die dermis, die kapsels van organe en in minder mate ook in die perichondrium en periosteum, waar spanning in die vorm van rekking en drukking nie altyd lineêr verloop nie.

Hierdie bindweefsel bestaan ook uit selle, tussensellulêre stof en ekstrasellulêre vesels. Behalwe hul ondersteunende rol vervul hulle ook ander gespesialiseerde funksies.




</doc>
<doc id="27362" url="https://af.wikipedia.org/wiki?curid=27362" title="Epiteelweefsel">
Epiteelweefsel

Epiteelweefsel is weefsel wat bestaan uit selle kenmerkend styf teen mekaar gerangskik met min tussenmateriaal (tussenstof) en feitlik geen tussenselruimtes nie. Epiteelweefsel kom in een of meer sellae voor. Volgens die getal selle waaruit dit bestaan, word epiteelweefsel verdeel in twee groepe, naamlik eenvoudige epiteel (een laag selle) en saamgestelde epiteel (meer as een laag selle). Die vernaamste soorte epiteelweefsels is plaveiselepiteel, kubusepiteel, kolomepiteel, wimperepiteel en klierepiteel. Die epiteelweefsel beskerm daardie dele waar dit voorkom. In byvoorbeeld die vel beskerm dit die sagter dele wat daaronder geleë is en help dit ook om skadelike kieme uit te hou. As kliere sekreteer epiteel stowwe soos spysverteringsensieme en hormone, en ekskreteer dit stowwe soos sweet, en help dit ook met die vorming van urien in die nierbuisies. Epiteel voorkom wrywing in byvoorbeeld die bloedvate. Dit help ook om vreemde voorwerpe soos stofdeeltjies, wat in die luggange beland, na buite te voer. Verder het dit 'n absorberende funksie in byvoorbeeld die maag, dunderm en die nierbuisies. In sintuigorgane soos die oog en oor, help dit om sekere prikkels op te vang. Epiteel help ook om die diffusie van gasse en vloeistowwe te vergemaklik in byvoorbeeld die longe en haarbloedvate.

Plaveiselepiteel bestaan uit 'n enkele laag dun, groot, plat selle wat soos vloerteëls langs mekaar gepak is in die vorm van 'n mosaïekpatroon. Plaveiselepiteel kom in die wande van longsakkies voor en voer bloedvate aan die binnekant uit. Ook die mond, slukderm en vagina is daarmee uitgevoer.

Kubusepiteel is epiteelselle met 'n kubiese voorkoms, dit wil sê hulle is min of meer net so lang soos hulle breed is. Van bo gesien, lyk hulle egter veelkantig, heel dikwels met ses kante. Kubusepiteel kom in kliere soos die skildklier voor en voer ook die nierbuisies uit.

Kolomepiteel of silinderepiteel is in 'n lengtesnid suilvormig of kolomvormig, dit wil sê hulle is langer as wat hulle wyd is. Kolomepiteel voer die maag en die dunderm uit.

Wimperepiteel, trilhaarepiteel of gesilieerde kolomepiteel is epiteel wat hoofsaaklik bestaan uit 'n enkele laag suilvormige kolomepiteelselle met 'n menigte silia (wimperhaartjies) op die vry punt van elke sel. Die silia voer gedurig golfbewegings in 'n bepaalde rigting uit. Op hierdie wyse word byvoorbeeld stofdeeltjies wat in die voeringlaag van die respirasiegange belang, voortbeweeg om uiteindelik saam met die slym deur die keelopening uitgewep te word. Die voortbeweging van 'n eiersel (ovum) in die eierleier (oviduk) word ook op hierdie manier teweeggebring.

Klierepiteel bestaan uit kubusepiteel of kolomepitee wat die vermoë besit om stowwe soos slym, hormone, spysverteringsensieme, melk en was, te sekreteer. In sy eenvoudigste vorm bestaan dit uit kolomepiteel wat gewysig is tot sogenaamde bekerselle wat gedurig slym afskei en sodoende die oppervlak wat met hierdie kolomepiteelselle uitgevoer is, altyd slymerig en vogtig te hou, byvoorbeeld in die respirasiegange. Kubusepiteel kan ook gerangskik wees om 'n meersellige, eenvoudige klier te vorm, byvoorbeeld die vetkliere van die vel, of dit kan uit baie selle bestaan om 'n meersellige, saamgestelde klier te vorm, byvoorbeeld 'n skildklier.



</doc>
<doc id="27368" url="https://af.wikipedia.org/wiki?curid=27368" title="Transesterifikasie">
Transesterifikasie

In organiese chemie is transesterifikasie die proses waardeur die alkoksiegroep van 'n ester deur 'n ander alkohol uitgeruil word. Hierdie reaksies word dikwels gekataliseer deur die byvoeging van 'n suur of basis.

Sure kan die reaksie kataliseer deur 'n proton te skenk aan die karbonielgroep en dit sodoende meer reaktief maak, terwyl basisse die reaksie kan kataliseer deur 'n proton vanuit die alkohol te verwyder en dit sodoende meer reaktief maak.

Transesterefikasie word gebruik in die sintese van poliëster waarin diesters transesterifikasie ondergaan met diole om makromolekules te vorm. Dimetieltereftalaat en etileenglikol reageer om polietileentereftalaat en metanol te vorm wat dan verdamp kan word om die reaksies vorentoe te dryf. Die omgekeerde reaksie (metanolise) is ook 'n voorbeeld van transesterefikasie en word gebruik om indiwiduele monomere uit poliesters te herwin.

Een van die eerste gebruike van die transesterifikasie-reaksie was die vervaardiging van biodiesel om swaarvoertuie in Suid-Afrika voor die Tweede Wêreldoorlog aan te dryf.


</doc>
<doc id="27370" url="https://af.wikipedia.org/wiki?curid=27370" title="Pous Benedictus">
Pous Benedictus

Pous Benedictus kan verwys na 'n aantal pouse (en/of teenpouse) van die Rooms-Katolieke Kerk nl:



</doc>
<doc id="27371" url="https://af.wikipedia.org/wiki?curid=27371" title="1417">
1417

Die jaar 1417 was 'n gewone jaar wat volgens die Gregoriaanse kalender op 'n Woensdag begin het. Dit was die 17de jaar van die 15de eeu n.C. Soos ander gewone jare het die jaar 12 maande, 52 weke en 365 dae gehad.





</doc>
<doc id="27374" url="https://af.wikipedia.org/wiki?curid=27374" title="Jeckyll &amp; Hyde">
Jeckyll &amp; Hyde

Jeckyll & Hyde is 'n Nederlandse house- en jumpduo wat uit Maarten Vorwerk (gebore 25 April 1980) alias "Vorwerk" en Ruud van IJperen (gebore 10 September 1978) alias "DJ Ruthless". Hulle spesialiseer in die rustiger variasies van jump en hardtrance. Die tweetal het tans hul eie platemaatskappy, "Square Beats".



</doc>
<doc id="27384" url="https://af.wikipedia.org/wiki?curid=27384" title="Roma Ryan">
Roma Ryan

Roma Shane Ryan (gebore in Belfast, Noord-Ierland) is 'n skryfster, digter en liriekeskryfster en woon tans in Artane, Dublin, Ierland, met haar eggenoot Nicky Ryan.

Ryan is die primêre liriekeskryfster vir die sanger Enya. Enya het eens erken dat Roma Ryan só 'n noodsaaklike rol in die produksie van haar musiek speel dat sy as kunstenaar nie sonder haar sou kon bestaan nie.

Ryan se lirieke vir Enya het al Grammy-toekennings ontvang, en die snit "May It Be" vir die "The Lord of the Rings rolprenttrilogie|The Lord of the Rings"-rolprent "The Fellowship of the Ring" is vir 'n Oscar genomineer.

Haar lirieke kan gehoor word in rolprente soos "The Frog Prince" (1984), "Green Card" (1990), "L.A. Story" (1991), "Toys" (1992), "Cry, the Beloved Country" (1995), en "Reisei to jônetsu no aida" (2001), almal rolprente waarin Enya se musiek gebruik word.

In 2005 het Ryan 'n nuwe taal genaamd Loxian vir Enya se album "Amarantine" ontwikkel. Die taal is deur J.R.R. Tolkien se Feëtaal geïnspireer. Sy het 'n boek, getiteld "Water Shows the Hidden Heart", geskryf om die taal te beskryf.

Roma en Nicky Ryan het twee dogters, Ebony en Persia, wat beide bygedra het tot die kunswerk en uitleg van Enya se 2005-uitgawe.



</doc>
<doc id="27386" url="https://af.wikipedia.org/wiki?curid=27386" title="Volkspele">
Volkspele

Volkspele is 'n Afrikaner volksdanstradisie. Die danse is oorspronklik op pieknieks en ander byeenkomste van jongmense uitgevoer, maar in die vroeë 20ste eeu het S.H. Pellissier 'n volkspelebeweging gestig met die doel om die reputasie en gewildheid van die spele te bevorder.

Die Afrikanerseuns en -dogters het vroeër piekniek-spele op 'n informele wyse by byeenkomste gespeel. Voorbeelde is "Jolly Miller", "Here we come gathering nuts in May" en "Early Rose". Soos die volk op die kulturele terrein ontwikkel het, was daar sametrekke van jongmense gereël waar spele soos Siembamba, "Japie my Skapie" e.d.m gespeel is. Daar was egter geen georganiseerde poging om hierdie volkspeletjies, toe nog slegs as "piekniekspeletjies" bekend, uit te bou of te organiseer nie.

In 1912 het 'n jong onderwyser, dr. Samuel Henri Pellissier, by Naäs, in Swede met die Sweedse volksang en -danse kennis gemaak. Daar het hy opgemerk dat, waar die Afrikaanse spele op die agtergrond gehou word en slegs by boerebyeenkomste op die platteland gedans word, het die Sweedse volk hulle spele as 'n trotse kultuurbesitting van hul volkslewe beskou. Pellissier het homself "voorgeneem om wanneer [hy] terug in [sy] eie land kom [hom] te beywer om ons eie nasionale drag, ons eie lied en ons eie volkspele in ere te herstel" .

In 1914 was Dr. Pellisier die adjunkskoolhoof aan die Afrikaanse Hoërskool in Boshof en het hy besluit om daar met 'n volkspelebeweging te begin. Hy het groepe jongmense bymekaargebring, waar hy vier vertaalde Sweedse danse aan hul voorgedra het. Die danse "Boemfaderalla", "Nikko-dikkom-dei" en "Ses wakker meisies in 'n kring en Die Vaste band" is op 22 Februarie 1914 op die plaas Vuisfontein, 'n paar kilometer noord van Boshof, vertoon en het in gewildheid gegroei. Die beoefening van hierdie spele het daartoe bygedra dat die reeds bekende eie Afrikaanse spele op 'n meer grasieuse en gedissiplineerde wyse voorgedra is. Pellissier het ook daarop aangedring dat volkspele en volksang in die gepaardgaande volksdrag beoefen moet word. In 1915 het hy sowat 25 mans en 50 vroue oorreed om die Geloftefees 'n paar kilometer buite Boshof in Voortrekkerdrag by te woon.

Alhoewel Pellissier se leerlinge van Boshof en later van Ficksburg op ordelike wyse beoefen is, was die landswye belangstelling van die jeug nie genoeg om die spele op nasionale vlak te bevorder nie. Aan die einde van 1926 word dr. Pellissier aangestel as Direkteur van Onderwys in die Vrystaat en toe kon volkspele die nodige hupstootjie kry wat dit onder die aandag van die breër onderwyskorps gebring het. Mej. A.M. Köhler, verbonde aan die Normaalopleidingskolledge op Bloemfontein, het in die jare 1936/1937 'n beperkte aantal volkspele as deel van die liggaamsoefeningkursus beoefen. Hierdie danse is ook in daardie jare vir die eerste keer in die program van die Lenteskole van Smithfield ingesluit, so ook later by Dewetsdorp en Harrismith in die Vrystaat.

Die viering van die Eeufeesjaar in 1938 het 'n nasionale belangstelling in die nasionale volksdrag, volksange en volkspele aangewakker. Köhler het in 1939 saam met mej. M.E.J. Coetzee nog drie Sweedse danse vertaal: "Meisies en seuns wat kom van die plaas", "Ons is musikante" en "Kom Saartjie laat ons gaan". Die uitgebreide belangstelling in volkspele het daartoe gelei dat die eerste groot volkspelekursus in 1940 in Bloemfontein aangebied is. Kort daarna het die eerste handleiding in 1941 die lig gesien, wat die belangstelling oor die hele land nog verder uitgebrei het. "Laers" (groep volkspelers) is in die lewe geroep. Die Reddingsdaadbond het die organisasie van volkspele en die uitbreiding daarvan as een van sy bepaalde take aanvaar. Meer mense het begin belangstel in volkspele en groepe, oftewel "laers", is regdeur Suid-Afrika gestig en demonstrasies is by verskillende geleenthede gegee. Talle kursusse van volkspele en volksang is dwarsdeur die land gehou om die aspek van die kultuurlewe uit te brei. Sodoende het volkspele het meer bekend en gewild geraak.

In die komende jare het die gewildheid van volkspele sodanig gegroei dat 2000 volkspelers in 1949 'n massavertoning by die Voortrekkermonument gelewer het. Daar was 'n tablo van 'n voortrekkerwa waarvan die wiele gedraai het. Hierdie massavertoning het bygedra tot 'n lewendige belangstelling in die Volkspelebeweging en uitbreiding daarvan. Die volgende massavertoning was in 1952 tydens die Van Riebeeck-fees in Kaapstad, waartydens die koms van Jan van Riebeeck in 1652 herdenk is. Drieduisend volkspelers het op die feesterrein in Kaapstad opgetree; hulle het op die maat van "Die Lied van Jong Suid-Afrika" begin. 

Terselfdertyd het die Uniale Raad vir Volksang en Volkspele aandag begin skenk aan die moontlikheid van 'n sending van Afrikaanse Volkspelers op besoek aan oorsese stamlande. Ook Pellissier het reeds voordat die Volkspelebeweging bestaan het dit as een van sy ideale gestel om Volkspele in Europa te speel. Op 17 April 1953 het 'n honderdtal volkspelers met die "Carnarvon Castle" na Europa vertrek. 'n Uitgebreide en baie geslaagde reis is deur Nederland, België, Wes-Duitsland, Denemarke, Swede en Engeland afgelê. By Naäs het Pellissier 'n boom geplant as sinnebeeld van die groeikrag van Volkspele. 'n Bronsplaat wat langs die boom opgerig is, berig aan besoekers in Afrikaans en Sweeds dat die idee van Volkspele daar ontstaan het.

Die ontwerp van die rok van die niggie is gebaseer op Voortrekkerdrag van om en by 1836, alhoewel nie identies daarmee nie. Volgens die voorgeskrewe reëls van die Uniale Raad, voldoen hierdie ontwerp die beste aan die vereistes van die volkspele. Dit stel nie die alledaagse drag van die Voortrekkervrou voor nie, maar wel haar "kis"-drag - die swierige drag wat sy net by spesiale en feestelike geleenthede gebruik het.

Die bo-rok was tradisioneel van tafsy gemaak, maar deur die jare het makliker wasbare en koeler materiaal (soos stywe moeslien of organdie) meer gewild geword. Enige effekleurige materiaal of materiaal met 'n klein onopsigtelike patroontjie kan gebruik word. Die romp is omtrent 450 cm wyd en reguit gesny. Dit word met klein plooitjies eweredig regoor die hele lyf dus ook voor die puntjie verdeel. Die lengte is tot op die knop van die enkel. Die soom is omtrent 10 cm breed. 

Die lyfie is nousluitend met 'n puntjie van 6cm laer as die middel voor. Voor bestaan die lyfie uit 'n middelpant en twee sypante war met 'n koord aanmekaar gestik is. Die middelpantjie is 10-12cm breed. Die lyfie agter het tweesypantjies en die middelpantjie het 'n versteekte ritssluiter reg in die middel. Die middel agterpantjie is 5-6cm aan weerskante van die ritssluiter. Die lyfie strek tot in die niggie se middel and word met 'n koord aan die romp vasgestik. Die halslyn is rond en sowat 1cm onder die kuiltjie van die hals, afgewerk met 'n belegsel.

Die mou se wydte is nie meer as 46cm nie - dus nie 'n pofmou nie en strek tot die buig van die arm by die elmboog waar dit met 'n rekkie ingeryg word. Die eerste val van die mou is van dieselfde materiaal as die rok, dit is 11cm breed. 'n Tweede wit kantval van dieselfde kant as die nekdoek word onder die materiaalval gedra. Die kantval is 13cm breed en onder afgewerk met 'n 1.5cm kant en bo met 'n rekkie.

Die halsdoek bestaan uit drie aparte dele en word met 'n fyn kantjie afgewerk. By 'n moeslien- of organdierok is dit van wit voile of wasbare kant (gekleurde of swart kant word nooit vir die halsdoek gebruik nie). By 'n donkerkleurige tafsy-rok mag roomkleurige kant gebruik word.

Die wye onderrok word onder 'n tafsy bo-rok gedra en het 'n breë val van dieselfde kleur as die bo-rok. By 'n deurskynende bo-rok word 'n vollengte onderrok gedra. 'n Tweede gestyfde onderrok van drie wydtes het 'n breë val en word met kantjies afgesit.

Neefs se broeke word tradisioneel van 100% wol gemaak en is donkerblou, donkergroen, donkerbruin of swart van kleur. Die broekspype is sonder die omslag en effens skuins na vore gesny, terwyl daar geen agtersak, dog twee klein sakkies voor aangebring is. Voorts is die romp effens langer as die gewone broek s'n. Die dra van kruisbande word sterk aanbeveel, asook die dra van 'n bypassende effekleurige sokkie.

Die onderbaadjie is eenkleurig, met, waar moontlik, Suid-Afrikaanse blomme op die voorpante geborduur. Die nekdoek is driehoekvormig en word verkry uit 'n vierkant van 68,5 cm wat van hoek tot hoek deurgesny is. Geen wapen word op die driehoekpunt agter die nek aangebring nie, aangesien hierdie punt onder die kraag van die onderbaadjie ingesteek word. Die nekdoekring word self uit 'n Suid-Afrikaanse houtsoort of selfs horing of been gemaak. Hemde word van suiwer-wit materiaal volgens 'n vasgestelde patroon gemaak, met moue wat klein bietjie wyer as gewone hempsmoue is. Waar moontlik word ook 'n ferweelbaadjie gedra.






</doc>
<doc id="27388" url="https://af.wikipedia.org/wiki?curid=27388" title="Ekonomie van skaal">
Ekonomie van skaal

Ekonomie van skaal is 'n kenmerk van 'n vervaardigingsproses waarin 'n toename in die skaal van die onderneming, 'n afname in die langtermyn-gemiddelde koste van elke vervaardigde eenheid teweeg bring.

Ondernemings van enige grootte kan die voordele benut van ekonomie van skaal wanneer bedryfshandelinge uitbrei word. Die algemene voordele word verkry uit:


Elkeen van hierdie faktore verminder die langtermyn gemiddelde koste van vervaardiging. Die begrip moet nie verwar word met die toenemende skaalvoordeel nie, waar die uitset vergroot word binne die bestaande kapasiteit en die korttermyn koste per eenheid verminder word nie. In werklikheid is daar gewoonlik nie onbeperkte voordele met toenemende skaal nie en bestaan daar 'n optimale produksievolume.



</doc>
<doc id="27389" url="https://af.wikipedia.org/wiki?curid=27389" title="Orchestre de Paris">
Orchestre de Paris

Die Orchestre de Paris is 'n Franse orkes wat in 1967 gestig is en in Parys gebaseer is. Die huidige musiekdirekteur is Christoph Eschenbach. Die meeste konserte word by die Salle Pleyel gehou. In 1967, nadat die Orchestre de la Société des Concerts du Conservatoire se bestaan tot 'n einde gekom het, is die dirigent, Charles Münch, en sy musiekdirekteur, Marcel Landowski, deur die Minister van Kultuur, André Malraux gevra om 'n nuwe orkes in Parys te begin. Kort ná die stigting van die nuwe orkes het Münch in 1968 tot afsterwe gekom, en is Herbert von Karajan aangestel as 'n interim musiekadviseur van 1969 tot 1971. Opvolgende musiekdirekteure sluit in Sir Georg Solti, Daniel Barenboim, en Semyon Bychkov. Christoph von Dohnanyi het as adviseur gedien vir die tydperk van 1998 tot 2000.

Sedert 2000 is Christoph Eschenbach die orkes se musiekdirekteur gewees. Daar word voorspel dat sy pos in die 2009-2010-seisoen sal eindig, waarna Paavo Järvi in die begin van 2010 sal oorneem.


</doc>
<doc id="27390" url="https://af.wikipedia.org/wiki?curid=27390" title="Grégory Lemarchal">
Grégory Lemarchal

Grégory Lemarchal (13 Mei 1983 – 30 April 2007) was 'n Franse sanger en wenner van die vierde reeks van die realiteitstelevisieprogram Star Academy Frankryk, wat op die TF1-televisienetwerk uitgesaai is. Lemarchal is in La Tronche gebore, en naby Chambéry grootgemaak. Hy is die eerste kind van moeder Laurence en Vader Pierre Lemarchal en het een suster, Leslie. Op die ouderdom van twintig maande is hy met die oorerflike siekte sistiese fibrose gediagnoseer.





</doc>
<doc id="27392" url="https://af.wikipedia.org/wiki?curid=27392" title="Alpes-de-Haute-Provence">
Alpes-de-Haute-Provence

Alpes-de-Haute-Provence (04) is 'n Franse département. Sy prefektuur (hoofstad) is Digne-les-Bains, sy onderprefekture Barcelonnette, Castellane en Forcalquier. Die département maak deel uit van die gewes Provence-Alpes-Côte d'Azur.



</doc>
<doc id="27393" url="https://af.wikipedia.org/wiki?curid=27393" title="Forcalquier">
Forcalquier

Forcalquier is 'n onderprefektuur in die Suid-Franse département Alpes-de-Haute-Provence (région Provence-Alpes-Côte d'Azur).


</doc>
<doc id="27394" url="https://af.wikipedia.org/wiki?curid=27394" title="Provence-Alpes-Côte d'Azur">
Provence-Alpes-Côte d'Azur

Provence-Alpes-Côte-d'Azur [lɑ̃gˌdɔkʀusiˈjõ, daar word soms ook die afkorting PACA gebruik, is 'n administratiewe gewes (Frans: "région") in die suid-ooste van Frankryk. Die hoofstad is Marseille.

Die administratiewe gewes is volgens 'n Franse wet in 1956 saam met 24 ander geweste geskep en behels die départements Alpes-de-Haute-Provence, Alpes-Maritimes, Bouches-du-Rhône, Hautes-Alpes, Var en Vaucluse. Provence-Alpes-Côte d'Azur strek oor die oostelike gedeelte van Frankryk se Middellandse Seekus en grens in die ooste aan Italië. Die tweede Mediterreense administratiewe gewes van Frankryk, Languedoc-Roussillon, lê wes van Provence-Alpes-Côte d'Azur. Net soos die gewes Rhône-Alpes behels Provence-Alpes-Côte d'Azur ook 'n gedeelte van die Franse Alpe.


</doc>
<doc id="27399" url="https://af.wikipedia.org/wiki?curid=27399" title="Nightwish">
Nightwish

Nightwish is 'n Finse simfoniese metal-musiekgroep wat in 1996 in Kitee, in die ooste van Finland, gevorm is. Nightwish word beskou as een van die groepe wat verantwoordelik is vir die skepping, ontwikkeling en styging in gewildheid van simfoniese metal teen die einde van die 1990's.



</doc>
<doc id="27403" url="https://af.wikipedia.org/wiki?curid=27403" title="Flitspunt">
Flitspunt

Die flitspunt of "vlampunt" van 'n chemiese stof is die laagste temperatuur waarby die stof genoeg damp afgee om te ontbrand wanneer dit in kontak kom met die suurstof van die lug en 'n ontstekingsbron.

Die flitspunt moet nie verwar word met die selfontbrandingstemperatuur nie. Hierdie temperatuur is die temperatuur waarby 'n damp/lug-mengsel spontaan sal ontbrand.

Die flitspunt is 'n aanduiding van hoe geredelik 'n vonk of gloeiende voorwerp 'n brand in teenwoordigheid van die stof sal laat ontstaan.

Eter het 'n flitspunt van -45 °C. Selfs as dit in 'n koelkast bewaar word, kan voldoende damp vrygestel word om 'n ontploffing te veroorsaak. Die damp kan ontbrand deur 'n vonk van die skakelaar wat die lampie bedien. Eter moet daarom in 'n koelkas gehou word wat bestand is teen ontploffings en waarin alle elektriese onderdele afgeskerm is. 

Andere stowwe: 

Diesel het 'n hogere flitspunt as petrol en is daardeur minder gevaarlik. Dié verskil is belangriker as die ventilasiemoontlikhede beperk is, soos by enjins wat in bote ingebou is.


</doc>
<doc id="27405" url="https://af.wikipedia.org/wiki?curid=27405" title="Pous Benedictus I">
Pous Benedictus I

Benedictus I (Bonosus) was die 62ste pous van die Rooms-Katolieke Kerk.

Pous Benedictus I is gebore in Rome die seun van 'n ryk edelman met die naam Bonifatius. Die Griekse Kerk het Benedictus I Pous Bonosus genoem, (Euagrius, Hist, V, 16). Op 2 Junie 575 volg hy Pous Johannes III op en regeer tot sy dood op 30 Julie 579. Hy word opgevolg deur Pous Pelagius II. 
Die naam ‘Benedictus’ beteken 'die geseënde'.

Weens die aanvalle van die Lombarde was kontak met Konstantinopel amper onmoontlik. Die keiser in Konstantinopel, wat die pous se verkiesing moes goedkeur, hoor eers 11 maande na die verkiesing daarvan. Die inwyding van die pous is met meer as 'n jaar vertraag omdat die keiser se toestemming Rome nog nie bereik het nie. 
Die pous verleen 'n erfporsie, die "Massa Veneris" in die gebied rond Miturnae aan ab Stephen van Sint Marcus by die mure van Spoleto (Gregorius I, Epistolae, IX 87, I al. 30). Die pous het ook een Desembermaand 15 priesters, 3 diakens (waaronder die latere Pous Gregorius I) en 21 biskoppe gewy.
Die stad Rome is deur die Lombarde uitgehonger en die Liber Pontificalis skimp dat die pous gesterf het in sy pogings om die probleme te bowe te kom.

Pous Benedictus I is begrawe in die voorportaal van die Sint Pieterskerk.



Saamgestel en vertaal uit die , , en wikipedia.

Dit word betwyfel of die volgende pouse met die naam Benedictus hulle na hierdie pous vernoem het, maar eerder na Sint Benedictus van Nursia die stigter van die Benediktyne-kloosterorde.


</doc>
<doc id="27407" url="https://af.wikipedia.org/wiki?curid=27407" title="Michael Bafatakis">
Michael Bafatakis

Michael Bafatakis is die eerste persoon wat saam met Andrew Michael Stokes in Suid-Afrika skuldig bevind en gevonnis is aan kuberverwante misdade.

Bafitakis en 'n vriend Andrew Michael Stokes het in 2003 in die rekenaarstelsel van die selfoon diensverskaffer Vodacom ingebreek en die databasis gesteel. Daarna wou Bafatakis die databasis aan die bestuur van Vodacom verkoop in poging om die maatskappy af te pers.

Bafatakis is tot drie jaar gevangenisstraf gevonnis wat opgeskort is vir vyf jaar en het 'n boete van R24 000 ontvang.

Bafatakis adviseur tans ondernemings teen kuberkrakers.



</doc>
<doc id="27408" url="https://af.wikipedia.org/wiki?curid=27408" title="Kombinasielogika">
Kombinasielogika

In digitale stroombaanteorie, is kombinasielogika 'n tipe logiese stroombaan waarvan die afvoer slegs 'n funksie van die huidige toevoere is. Dit is in teenstelling met sekwensiële logika, waar die afvoer afhanklik is van die huidige toevoer en die geskiedenis van die toevoer.

Sekwensiële logika besit dus 'n geheue-element wat kombinasielogika nie het nie.

Kombinasielogika word in rekenaarstroombane gebruik om Boolse algebra op toevoere en gestoorde inligting uit te voer. Praktiese rekenaarstroombane bevat 'n vermenging van kombinasielogika en sekwensiële logika. Soos byvoorbeeld in die "Rekenkundige Logiese Eenheid (RLE)" (deel van die Sentrale verwerkingseenheid (SVE)) van 'n rekenaar, word die gedeelte wat wiskundige bewerkings doen in ooreenstemming met kombinasielogika gebou, terwyl die RLE beheer word deur 'n beheerder wat gebou is in ooreenstemming met sekwensiële logika.


</doc>
<doc id="27410" url="https://af.wikipedia.org/wiki?curid=27410" title="Andrew Michael Stokes">
Andrew Michael Stokes

Andrew Michael Stokes is saam met Michael Bafatakis in Suid-Afrika skuldig bevind en gevonnis is aan kuber-verwante misdade. Dit was die eerste keer in die Suid-Afrikaanse geskiedenis dat iemand vir hierdie misdade skuldig bevind is.

Stokes en Bafatakis het in 2003 in die rekenaarstelsel van die selfoon-diensverskaffer Vodacom ingebreek en die databasis gesteel. Daarna wou Bafatakis die databasis aan die bestuur van Vodacom verkoop in poging om die maatskappy af te pers.

Stokes en Bafatakis is tot drie jaar gevangenisstraf gevonnis wat opgeskort is vir vyf jaar en het 'n boete van ZAR 24 000 ontvang.



</doc>
<doc id="27412" url="https://af.wikipedia.org/wiki?curid=27412" title="Ludwig Müller">
Ludwig Müller

Johann Heinrich Ludwig Müller (* 23 Junie 1883 in Gütersloh; † 31 Julie 1945 in Berlyn, vermoedelik selfmoord) het in die tydperk van die Nasionaal-Sosialisme as "Ryksbiskop" ("Reichsbischof") van die Duitse Evangeliese Kerk ("Deutsche Evangelische Kirche", DEK) gefungeer en was een van die leiers van die sogenaamde "Duitse Christene" ("Deutsche Christen")-beweging wat 'n sintese tussen die Christendom en die Nasionaal-Sosialistiese ideologie gepropageer het.

Ludwig Müller het ná sy skoolloopbaan vanaf 1908 as pastoor in Rödinghausen (Wesfale) en vanaf 1914 as pastoor in die Duitse Vloot gedien. In die tydperk tussen 1926 en 1933 was hy militêre pastoor in Königsberg (die huidige Kaliningrad).

Müller het reeds in 1931 by die Nasionaal-Sosialistiese Duitse Werkersparty NSdAP aangesluit. Hy was 'n medestigter van die Duitse Christene-beweging in Oos-Pruise en het as sy gewestelike leier gedien. In April 1933 is hy deur Adolf Hitler as sy vertrouensman vir kerksake benoem. Vanaf 4 Augustus 1933 was Müller die provinsiale biskop van die Kerk van die Oud-Pruisiese Unie ("Kirche der Altpreußischen Union") en het op 27 September 1933 Friedrich von Bodelschwingh as Ryksbiskop opgevolg. Hermann Göring het Müller daarnaas as Staatsraad benoem. Desondanks het Müller reeds in 1935 al sy bevoegdhede as Ryksbiskop kwytgeraak.

Müller was 'n onvoorwaardelike aanhanger van Hitler en sy ideologie. Met sy verbintenis met die NSdAP het Müller die indruk geskep dat die Christelike geloof met die Nasionaal-Sosialisme versoenbaar sou wees. Müller het sodoende die "Barmer Theolgische Erklärung" (Barmense Teologiese Verklaring) uit die jaar 1934 verwerp waarmee Evangelies-Lutherse teoloë die Bybelse leerstellings bevestig het wat slegs God as die Here erken. Die rasse-ideologie van die Nasionaal-Sosialistiese beweging was eweneens nie versoenbaar met die uitverkiesing van Israel as Godsvolk nie.



</doc>
<doc id="27417" url="https://af.wikipedia.org/wiki?curid=27417" title="Metanol">
Metanol

Metanol ook bekend as metielalkohol (of vroër as "houtgees"), is 'n chemiese verbinding met die chemiese formule CHOH. Dit is die eenvoudigste alkohol en is 'n ligte, vlugtige, vlambare en giftige vloeistof met 'n kenmerkende reuk wat minder skerp en soeter is as dié van etanol. By kamertemperatuur is dit 'n polêre vloeistof wat gebruik kan word as teenvriesmiddel, oplosmiddel, brandstof en 'n middel om etanol ondrinkbaar te maak. Dit word ook gebruik in die vervaardiging van biodiesel deur middel van die transesterifikasieproses.

Die vervaardiging van metanol vereis ‘n katalisator. Van die katalisators is CuO/ZnO/, CuO/ZnO/ en CuO/ZnO. Die temperatuur is gewoonlik tussen 200-350 °C en die druk tussen 40 – 250 Atm. Die chemie van die vervaardiging van metanol kan eenvoudig geskryf word as ‘n hidorgenasie van koolstofmonoksied:
Maar hierdie eenvoud is bedrieglik. Daar word in die chemiese nywerheid altyd ook CO bygevoeg en oor die rol daarvan is geen ooreenstemming onder navorsers nie. Daar is vier belangrike reaksies:
Daar is wetenskaplikes wat dink dat net die CO- hidrogenasie tot metanol lei, maar daar is geen ooreenstemming daaroor nie. Die Boudouard-reaksie kan die katalisator vervuil, of -indien dit in die omgekeerde rigting verloop- skoonhou.


</doc>
<doc id="27418" url="https://af.wikipedia.org/wiki?curid=27418" title="Veronica Maggio">
Veronica Maggio

Veronica Sandra Karin Maggio (gebore 15 Maart 1981) is 'n Sweedse sangeres. Sy het 'n Sweedse Grammy-toekenning agter haar naam vir Beste Nuweling.





</doc>
<doc id="27426" url="https://af.wikipedia.org/wiki?curid=27426" title="Pous Pelagius II">
Pous Pelagius II

Pelagius II was die 63ste pous van die Rooms-Katolieke Kerk.

Pous Pelagius II is gebore in Rome, die seun van 'n Goot met die naam Winigild. Op 26 November 579 volg hy Pous Benedictus I op en regeer tot sy dood op 7 Februarie 590. Hy word opgevolg deur Pous Gregorius I. 
Die naam ‘Pelagius’ beteken 'van die see' in Grieks.

Pous Pelagius II het vergeefs probeer om die kerkskeuring, wat ontstaan het as gevolg van die besluite van die konsilie van Chalcedon, te oorbrug. Veral die Lombarde het hom teengewerk. Die pous stuur toe 'n gesant na keiser Mauricius I in Bisantium, maar dit het nie gehelp nie. Hy vra toe hulp by die Franke, maar hulle het Italië verlaat nadat hulle omgekoop is deur die Lombarde.

Op teologies gebied het hy die reëls omtrent die selibaat verskerp, wat egter deur sy opvolger Pous Gregorius I weer verslap is. Hy laat die basiliek van San Lorenzofuori le Mura bou op die plek waar die heilige Laurentius gemartel is.

Pous Pelagius is dood in 590 aan die builepes wat sedert 589 in Rome gewoed het.



Saamgestel en vertaal uit die , , en wikipedia.


</doc>
<doc id="27427" url="https://af.wikipedia.org/wiki?curid=27427" title="Southern Gypsey Queen">
Southern Gypsey Queen

Southern Gypsey Queen is 'n Suid-Afrikaanse rock- en bluesorkes. Dit bestaan uit Gareth Wilson, sy broer Paul Wilson (trom), Tammy Wilson (baskitaar) en Thys Smit, die kitaarspeler (“lead guitar”).

Die groep is almal boorlinge van Molteno in die Oos-Kaap. Gareth en Paul Wilson is broers en is deur hulle pa aan rockmusiek bekendgestel. Hulle het in hulle jeug beide in die plaaslike kerkorkes gespeel. Toe Gareth hoërskool toe is, het hulle hulle eerste rockorkes gestig genaamd “Bombay Duck”. Kort hierna het Thys Smit, die bure se seun, by hulle aangesluit as kitaarspeler. In 1999 het Gareth se vriendin, Tammy Jones, by die groep aangesluit as baskitaarspeelster. Die groep het in dieselfde jaar hulle naam verander na Southern Gypsey Queen.

Gareth en Tammy is in 2002 getroud en die groep het kort hierna hulle eerste nasionale toer onderneem. In 2003 het die groep die eerste keer by die KKNK opgetree, waar hulle deur Piet Botha raakgesien is en daarna saam met hom en sy groep "Jackhammer" deur die land vertonings gehou het. Na die suksesvolle toer het hulle 'n kontrak met Wolmer Records gesluit.

Die groep se eerste album was 'n nie-amptelike demonstrasie-album genaamd "Southern Gypsey Queen" met 12 snitte. In 2004 is die groep se eerste amptelike album, "Sweet Voodoo", uitgereik.

Die eerste kortspeler en musiekvideo, "Who We ARe", het nommer 2 bereik op die musiekkanaal MK89, terwyl die tweede kortspeler, "Song for the Captain", vir ses weke in die nommer 1-posisie op MK89 deurgebring het.

Paul Wilson sterf skielik op 10 April 2013 aan 'n hartaanval. Hy was besig om te herstel van ernstige breinvliesontsteking.




Amptelike webtuiste van Southern Gypsey Queen


</doc>
<doc id="27428" url="https://af.wikipedia.org/wiki?curid=27428" title="Sekwensiële logika">
Sekwensiële logika

In digitale stroombaanteorie word sekwensiële logika beskryf as 'n tipe logikastroombaan waarvan die afvoer van die huidige toevoer sowel as die geskiedenis van die toevoer afhanklik is. Dit kontrasteer met kombinasielogika, waar die afvoer 'n funksie van slegs die huidige toevoer is. Anders gestel bevat sekwensiële logika "geheue"-elemente wat kombinasie logika nie bevat nie.

Sekwensiële logika word dus ook gebruik om sommige tipes rekenaargeheues te konstrueer, sekere tipes vertraging- en stoorelemente, en "s". Meeste praktiese rekenaarstroombane is 'n vermenging van sekwensiële en kombinasielogika.

Daar is twee tipes "finite state machines" wat met sekwensiële logika gebou kan word:


</doc>
<doc id="27431" url="https://af.wikipedia.org/wiki?curid=27431" title="Rudolf Diesel">
Rudolf Diesel

Rudolf Diesel (Parys, 18 Maart 1858 – Engelse Kanaal, 30 September 1913) was die uitvinder van die dieselenjin.

Rudolf Christian Karl Diesel is op 18 Maart 1858 te Parys gebore. Hy was die seun van Theodor Diesel en Elise Strobel, Duitse emigrante wat in 1848 op vlug geslaan het na die Duitse rewolusie. Sy pa was 'n selfstandige leerbewerker en boekbinder met 'n goeie inkomste. Teen 1870 toe die Frans-Pruisiese oorlog uitbreek was hy egter ongewens in Frankryk vanweë sy Duitse afkoms en het hy tydelik na Londen verhuis. Die jong Diesel het toe alleen by 'n oom van hom in die Beierse stad, Augsburg gaan woon. Hierdie oom was 'n hoogleraar in wiskunde wat sy begaafde kleinneef verder laat studeer het aan die tegniese hoërskool in München, die beroemde Münchener Polytechnicum, waar hy in 1880 afstudeer het.

Rudolf Diesel het daarop die kolleges van professor Linde bygewoon. Linde was 'n dosent in termodinamika en het voortdurend daarop gehamer dat die rendement van bestaande stoommasjiene sowat 10% was, wat beteken het dat 90% van die energie verlore gegaan het. Hierdie was die begin van Diesel se jarelange eksperimente en ontwerpe wat uiteindelik gelei het tot 'n eerste patent in 1892 en 'n volwaardige, nuwe verbrandingsmotor in 1897.

Rudolf Diesel het op 24 November 1883 met Martha Flasche te München in die huwelik getree. Uit die huwelik is Rudolf Diesel jr. en Eugen Diesel gebore. Laasgenoemde het later 'n boek oor sy pa en sy enjin geskryf.

Rondom 1885 het Diesel begin werk aan 'n enjin met 'n baie hoër rendement as 'n stoomenjin sou werk. Dit was Diesel se idee om lug tot so 'n mate saam te pers dat dit verhit sou word tot 'n temperatuur wat die ingespuite brandstof sou laat ontbrand sonder 'n ontstekingsmeganisme. Op 28 Februarie 1892 word daar aan Diesel 'n patent (no. 67207) toegeken vir 'n binnebrandmotor waarby die brandstof deur middel van hoë samepersing ontsteek word. Diesel het sy idee vir sy enjin in 'n boek gepubliseer met die titel "Teorie en konstruksie van 'n rasionele warmte-motor". In 1894 word 'n belangrike mylpaal toe die eerste prototipe Dieselenjin vir ongeveer 'n minuut lank loop. Die enjin was sowat 3 meter hoog en het die lug saamgepers tot sowat 80 atmosfeer. 'n Verbeterde prototipe is later in 1897 by Maschinenfabrik Augsburg Nurnberg vervaardig.

Die sukses van Diesel se uitvinding het daartoe gelei dat Diesel gewikkel geraak het in verskeie pantentdispute, veral vanweë ooreenkomste van sy uitvinding met dié van Herbert Akroyd Stuart van 1890. Na 'n lang regsgeding wen Diesel en staan sy uitvinding as die Dieselmotor bekend.

'n Gentse firma by name Carels was die eerste firma ter wêreld om 'n lisensie van die bou van Dieselenjins te bekom. Na verskeie eksperimente met poeierkool, grondboonolie en dierlike vette blyk dit dat die Dieselenjin die beste geloop het op petroleum en daarna op 'n spesiaal ontwikkelde raffinaat daarvan wat later as Diesel sou bekend staan. Die Dieselenjin het later veral vanweë die uitvinding van die inspuitpomp deur Robert Bosch baie sukses behaal in die swaarvoertuigmark.

Sy uitvindsel het Diesel 'n multi-miljoenêr gemaak. Hy het dié geld egter verspeel deur swak beleggings, tegniese probleme met die aanvanklike Dieselenjins en regskostes wat verband gehou met patentregte.

Op 30 September 1913 het Diesel onder verdagte omstandighede verdwyn vanaf die stoomskip die "Dresden" wat vanaf Antwerpen na Harwich onderweg was. Hy was saam met sy vriend Carels op pad om 'n nuwe te fabriek te gaan open. Hy het nog die aand 'n dinee saam met vriende bygewoon maar was die volgende oggend skoonveld. Sy bagasie was onaangeroer en daar was glad nie in sy bed geslaap nie. Vreemd genoeg was sy naam ook nie op die passasierslys nie. Daar word vermoed dat Diesel selfmoord gepleeg het vanweë sy benarde finansiële situasie. Daar bestaan egter ook bespiegelinge dat die Duitse Geheime Diens sy kontak met die Britse regering wou verhoed en op onderduimse wyse van hom onstlae geraak het. 'n Nederlandse skip het later op sy lyk afgekom maar die lyk teruggegooi in die water nadat die persoonlike besittings verwyder is, soos in daardie tyd die gebruik op see was. Sy seun het later die besittings geëien as behorende aan sy vader.


</doc>
<doc id="27432" url="https://af.wikipedia.org/wiki?curid=27432" title="Pous Gregorius">
Pous Gregorius

Pous Gregorius kan verwys na 'n aantal pouse (en/of teenpouse) van die Rooms-Katolieke Kerk (vir pouse met die naam Gregorius van die Koptiese Kerk sien Pous Gregorius (Kopties)) nl:



</doc>
<doc id="27433" url="https://af.wikipedia.org/wiki?curid=27433" title="Pous Gregorius I">
Pous Gregorius I

Gregorius I was die 64ste pous van die Rooms-Katolieke Kerk. In die Oosters-Ortodokse Kerk word hy Gregorius Dialogus genoem.

Pous Gregorius I is in Rome gebore ongeveer in die jaar 540. Sy oupagrootjie se pa was Pous Felix III. Sy pa se naam was Gordianus en sy ma was Sint Silvia. Op 3 September 590 volg hy Pous Pelagius II op en regeer tot sy dood op 12 Maart 604. Hy word opgevolg deur Pous Sabinianus. Die naam ‘Gregorius’ beteken 'wagter'.

Pous Gregorius I was baie beïndruk deur die reglement van die Benediktyne-kloosterorde. Hy het 'n biografie van Sint Benedictus van Nursia die stigter van die kloosterorde geskrywe waardeur die orde nog meer populêr geword het. Hy was ook 'n aanhanger van Augustinus van Hippo.

Gregorius staan bekend as 'n goeie administrateur en organiseerder. In 573 word hy prefek van Rome, maar besluit om monnik te word. Hy herorganiseer die finansies van die pousdom. By die invalle van die Lombarde het hy persoonlik na die verdediging van Rome omgesien en vir vrede onderhandel. Hy het Augustinus van Kantelberg as sendeling na Brittanje gestuur. Gregorius het die mag van die pous en die biskoppe uitgebrei. Hy lê die teoretiese basis vir die leiding van die kerk. Die Gregoriaanse Kerksang is na hom genoem hoewel dit reeds lank voor die tyd bestaan het.

Pous Gregorius I is bekend vir sy boek "Dialoog". Dit het die hagiografie (lewensbeskrywing van heiliges) lank beïnvloed. Die "Moralia in Job" oor die Bybelboek Job, is in die Middeleeue baie gelees. Van sy "Kommentaar op Hooglied" het ongelukkig net 'n klein deel behoue gebly. In die "Regula pastoralis" gee hy aanwysings vir priesters oor die uitvoering van hulle pligte. Gregorius I is een van die vier kerkvaders van die Rooms-Katolieke Kerk.

Volgens 'n bekende legende voorspel hy die dood van die Heilige Serafina.

Pous Gregorius I is deur Pous Bonifatius VIII heilig verklaar in 1295. Sy feesdag is op 3 September in die Rooms-Katolieke Kerk en die Anglikaanse Kerk. In die Oosters-Ortodokse Kerk en die Evangelies-Lutherse Kerk in Amerika is dit op 12 Maart.

Pous Gregorius I is die beskermheilige van kerkskole, myne, koorsang, onderwysers, skoliere, studente, sangers, musikante, messelaars en knoopmakers. Hy word aangeroep teen jig en builepes.



Saamgestel en vertaal uit die , , en Wikipedia.


</doc>
<doc id="27434" url="https://af.wikipedia.org/wiki?curid=27434" title="Lys van klassieke komponiste volgens tydperk">
Lys van klassieke komponiste volgens tydperk

Tydlyn van klassieke komponiste:


</doc>
<doc id="27436" url="https://af.wikipedia.org/wiki?curid=27436" title="Pous Sabinianus">
Pous Sabinianus

Sabinianus was die 65ste pous van die Rooms-Katolieke Kerk.

Pous Sabinianus is gebore in Blera (nou Bieda) by Viterbo, Italië, die seun van Bonus. Op 13 September 604 volg hy Pous Gregorius I op nadat keiser Phokas sy aanstelling goedgekeur het en regeer tot sy dood op 22 Februarie 606. Hy word opgevolg deur Pous Bonifatius III. 
Die naam ‘Sabinianus’ verwys na die Sabyne 'n stam wat noord-oos van Rome gewoon het'.

Hy werk onder sy voorganger Pous Gregorius I en is vanaf 593 pouslike gesant in Konstantinopel. Hy het die standpunt van die kerk nie sterk uitgedra nie en nie kragdadig opgetree nie. Hy keer terug na Rome in 595. Hy word sendeling in Gallië en word stadig bevorder tot hy uiteindelik pous word.

Die gebruik om kerkklokke te lui voor die diens, word aan Pous Sabinianus toegeskryf. Tydens 'n hongersnood in Rome het hy graan uit die pouslike voorraad aan die armes verkoop, waar sy voorganger dit gratis gegee het.

Hy bemiddel die vrede tussen Smaragdus van Ravenna en koning Agilulf van die Lombarde



Saamgestel en vertaal uit die , , en wikipedia.


</doc>
<doc id="27440" url="https://af.wikipedia.org/wiki?curid=27440" title="32-Bataljon">
32-Bataljon

32-Bataljon (wat ook bekend gestaan het onder die byname die "Buffalo Battalion" en "Os Terriveis", Portugees vir "Die Skrikwekkendes") was 'n infanterie-bataljon van die Suid-Afrikaanse Weermag. Die eenheid het uit swart soldate en blanke leiergroepe bestaan. Die eenheid is in 1993 kort voor die verkiesing van 1994 ontbind op versoek van die ANC.

Die eenheid is deur luitenant-kolonel Jan Breytenbach gestig, en daarna tot 'n gedugte gevegsmag gesmee deur kolonel Eddie Viljoen en daarna deur kolonel Deon Ferreira. Eddie Viljoen het as "Big Daddy" onder sy troepe bekend gestaan. Die eenheid is as een van die elite-eenhede van die toenmalige Suid-Afrikaanse Weermag beskou. Die eenheid is ook een van die eenhede wat die meeste vereer is tydens die Angola-Bosoorlog, met 'n totaal van 14 Honoris Crux medaljes wat aan sy lede toegeken is. Die enigste eenheid wat meer medaljes verwerf het was die Suid-Afrikaanse Spesiale Magte wie se lede 'n totaal van 46 medaljes tydens die Angolese Grensoorlog verwerf het.

Na die MPLA se oorwinning in die Angolese Burgeroorlog in 1975 het baie van hul FNLA-teenstanders na die destydse Suid-Afrikaans beheerde Suidwes-Afrika gevlug. Uit hierdie groep vlugtelingsoldate en lede van kolonel Sybie van der Spuy se 2 Verkenningsregiment tesame met luitenant-kolonel Jan Breytenbach as die bevelvoerder is die Bravogroep gestig wat later herdoop is tot 32-Bataljon. Bravogroep het aanvanklik bestaan uit twee infanterievendels, 'n mortierpeleton, 'n tenkafweergroep asook 'n masjiengeweerpeleton. 32-Bataljon is egter later uitgebrei om ses infanterievendels, 'n verkenningsvleuel en 'n ondersteuningsgroep in te sluit. Die ondersteuningsgroep het bestaan uit 81mm mortier-, tenkafweer- en masjiengeweerafdelings.

(Name soos bevestig op die eenheid se ere-stomp wat nou op die terrein van die Voortrekkermonument/Erfenisstigting staan)



</doc>
<doc id="27441" url="https://af.wikipedia.org/wiki?curid=27441" title="Ágreda">
Ágreda

Ágreda is 'n stad en munisipaliteit in die provinsie Soria in die Spaanse outonome gebied Kastilië en León.



</doc>
<doc id="27442" url="https://af.wikipedia.org/wiki?curid=27442" title="San Leonardo de Yagüe">
San Leonardo de Yagüe

San Leonardo de Yagüe is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27445" url="https://af.wikipedia.org/wiki?curid=27445" title="BioShock">
BioShock

BioShock is 'n eerste persoon skieter rekenaarspel van 2K Boston/2K Australia (voorheen bekend as "Irrational Games") vir die Xbox 360 en Windows-platform. Dit is op 21 Augustus 2007 in die Verenigde State vrygestel, en op 24 Augustus 2007 in die EU en Suid-Afrika. Die spel is gepubliseer deur 2K Games.

In die spel ontdek die speler die distopie van "Rapture", 'n onderwaterstad in 'n alternatiewe geskiedkundige 1960. Daar woon gemuteerde wesens en meganiese robotte. Die argitektuur en samelewing van Rapture is sterk gebaseer op die werk van Ayn Rand, veral haar werk "Atlas Shrugged". In die spel is een van die karakters se naam Andrew Ryan.

Die spel word deur sy ontwikkelaars beskryf as die "geestelike opvolger" van die spel "System Shock 2".



</doc>
<doc id="27446" url="https://af.wikipedia.org/wiki?curid=27446" title="Guildwars">
Guildwars

Guildwars het in 2005 op die mark gekom. Dit is 'n interaktiewe internet rolspel rekenaarspeletjie waarin jy 'n karakter beheer, met spesiale vaardighede bv. dat hy/sy kan vlieg, of toorkunsies kan uitvoer. So 'n spel word gewoonlik met ander individue aanlyn gespeel en moet die speler soms met 'n aantal ander spelers 'n spesifieke opdrag uitvoer. So byvoorbeeld moet 'n draak verslaan word, of 'n groep mense 'n rivier oorsteek.

In so 'n speletjie is daar verskeie gespesialiseerde groepe of klasse. As jy begin speel moet jy 'n karaktergroep kies, wat grotendeels bepalend is vir jou taak en vaardighede binne 'n groep. So is daar byvoorbeeld 'n Priesterklas, wat sy/haar medespelers van siektes en kwale genees, maar ook 'n banvloek kan uitspreek. In Guildwars kan 'n karakter buiten sy primêre vakgebied ook die vaardighede van 'n ander vakgebied aanleer.

In Guildwars is daar die volgende klasse:

Elke klas het spesiale vaardighede wat hom spesiaal of gevaarlik maak. Jy kan 'n Toordokter wees en daarmee saam ook nog 'n Demoon se magte ("Necro/Mesmer")bekom.

Terwyl jy die spel speel kan jy nuwe vaardighede aanleer, wat jy met kubergoud kan koop, of jy word met 'n vaardigheid beloon. 'n Hoof Vegter kan slegs Hoof Vegtersvaardighede aanleer maar ook Priestervaardighede -- mits hy 'n Priester as tweede vakgebied gekies het. 'n Toordokter kan byvoorbeeld 'n vaardigheid aanleer om dooie mense as zombies op te wek. 'n Kryger kan immuun word teen beserings ens. Hoe meer ervaring 'n karakter opdoen hoe meer effektief word hy en kan jy moeiliker opdragte aandurf.

In die spel moet jy opdragte uitvoer: 'n draak verslaan, eetgoed na behoeftiges bring ens. Die opdragte kry jy van 'n rekenaar karakter in 'n stad of dorp, soms ook buite in die platteland moet jy karakters behulpsaam wees.

Die volgende belonings is moontlik:

Die oorspronklike Guildwars was bekend as die "Prophecies".

Om Guildwars te speel moet jou rekenaar voltyds aan die internet verbind wees. Dit is raadsaam om Guildwars met 'n ADSL-verbinding te speel op 'n rekenaar met 'n Pentium 4 van 2.Ghz/AMD Athlon 32bit 2.0Ghz, minimaal 1Gb geheue, 6Gb disketruimte en 'n DirectX9 grafiese kaart.




</doc>
<doc id="27449" url="https://af.wikipedia.org/wiki?curid=27449" title="Distrikte van Suid-Afrika">
Distrikte van Suid-Afrika

Suid-Afrika is verdeel in 52 distrikte (Metropolitaanse- en Distriksmunisipaliteite). As gevolg van die 12de wysiging van die Grondwet (Desember 2005) is die hoeveelheid distrikte van 53 na 52 verminder. 'n Verdere gevolg van die wysiging is dat elke distrik nou slegs in één provinsie val, om konflik van belange te vermy.

Daar is twee tipes distrikte:

Die kaart wys die 52 distrikte (die kleure wys die 9 provinsies):


</doc>
<doc id="27455" url="https://af.wikipedia.org/wiki?curid=27455" title="Russiese Ryk">
Russiese Ryk

Die Russiese Ryk (moderne Russies: "Российская империя", transliterasie: "Rossiiskaja Imperija") was ’n staat wat van 1721 tot met die Russiese Rewolusie van 1917 bestaan het. Dit was die opvolger van die Tsaredom van Rusland en die voorganger van die Sowjetunie. 

Die Russiese Ryk was een van die grootstes in die geskiedenis. Op een tydstip in 1866 het dit van Oos-Europa, oor Noord-Asië tot in Noord-Amerika gestrek. Aan die begin van die 19de eeu was Rusland die grootste land in die wêreld en het dit van die Arktiese Oseaan in die noorde tot by die Swartsee in die suide gestrek en van die Oossee in die weste tot by die Stille Oseaan in die ooste. Oor hierdie uitgestrekte ryk was die ryk se 150 miljoen onderdane gestrooi: van arm, ongeletterde plattelanders tot ryk adellike families. Die ryk, met die keiser aan die hoof, was een van die laaste absolute monargieë in Europa.

Die Russiese Ryk was die natuurlike opvolger van die Tsaredom van Rusland. Hoewel tsaar Pieter I die ryk eers amptelik ná die Verdrag van Nystad (1721) geproklameer het, meen sommige geskiedkundiges dat dit eintlik ontstaan het toe Pieter I die troon vroeg in 1682 bestyg het.

Die administratiewe grense van Europese Rusland, Finland uitgesluit, het rofweg die natuurlike grense van die Oos-Europese vlaktes gevolg. In die noorde het dit die Arktiese Oseaan ontmoet (die eilande van Nowaja Semlja, Kolgoejef en Waigatsj het ook daartoe behoort), maar die Karasee is as deel van Siberië beskou. In die ooste was daar die ryk se Asiatiese heerskappye: Siberië en die Kirgisiese steppe; albei was egter deur die Oeralgebergte, die Oeralrivier en die Kaspiese See van die Russiese Ryk geskei. Die administratiewe grens het egter gedeeltelik gestrek tot aan die Siberiese hang van die Oeralgebergte in Asië. In die suide was daar die Swartsee en die Kaukasus; laasgenoemde is deur die Manitsj-laagte van die ryk geskei. Dié laagte het in Post-Plioseense tye die See van Azof met die Kaspiese See verbind. Die westelike grens was suiwer konvensioneel: dit het die skiereiland van Kola gekruis vanaf die Varangerfjord tot by die Golf van Botnië; daarvandaan het dit gestrek tot by die Koerse strandmeer in die Suidelike Oossee en daarvandaan tot by die mond van die Donau. Uit die Donau het dit in ’n sirkelvorm na die Weste geswaai om Pole te omarm en Rusland van Pruise, Oostenrykse Galisië en Roemenië te skei.


</doc>
<doc id="27457" url="https://af.wikipedia.org/wiki?curid=27457" title="Icelandair">
Icelandair

Icelandair is Ysland se grootste lugredery wat in 2007 sy 70ste verjaardag gevier het. Die Icelandair Group is vandag 'n internasionale onderneming wat twaalf filiaalmaatskappye in die lugvaart- en toerismebedryf behels en oor 'n personeel van 3 000 mense beskik. Die groep is 'n privaat maatskappy in besit van enkele duisend Yslandse aandeelhouers.

Met 'n vloot van 19 Boeing-vliegtuie het Icelandair in 2007 25 bestemmings in Europa en Noord-Amerika met 160 weeklikse vlugte bedien.

Icelandair se oorsprong dateer terug tot die jaar 1937 toe 'n klein lugredery, Flugfélag Akureyrar, in die stad Akureyri aan Ysland se noordkus gestig is. Die maatskappy het sy hoofkwartier in 1943 na die hoofstad Reykjavík verskuif en sy naam gewysig tot Flugfélag Íslands. Later het die lugredery die internasionale Engelse handelsnaam Icelandair aangeneem.

Flugfélag Íslands se eerste internasionale vlugte in die jaar 1945 het Skotland en Denemarke bedien. 'n Tweede Yslandse lugredery, Loftleidir, het sy eerste internasionale bestemmings in 1947 bedien en 'n pioniersrol gespeel met sy goedkoop vlugte op die Noord-Atlantiese roete wat in 1953 begin het.

In 1973 het Flugfélag Íslands en Loftleidir saamgesmelt om 'n nuwe gemeenskaplike maatskappy, Flugleidir, te vorm. In Oktober 1979 het Flugleidir die twee oorspronklike lugrederye se operasionele verantwoordelikhede oorgeneem en besluit om die naam Flugleidir nog slegs op die binnelandse mark te gebruik, terwyl Icelandair as die maatskappy se internasionale handelsnaam gebruik is.




</doc>
<doc id="27461" url="https://af.wikipedia.org/wiki?curid=27461" title="Skálholt">
Skálholt

Skálholt is 'n klein dorpie in die munisipaliteit Bláskógabyggð van die Suid-Yslandse administratiewe gewes Suðurland. Die dorp maak deel uit van die sogenaamde Goue Ring, 'n gewilde toeristeroete. Skálholt lê in die Laer Biskupstungurvallei tussen die riviere Hvítá en Brúará en bestaan tans slegs uit 'n groot kerkgebou en enkele huise. Die dorpie is nogtans een van die belangrikste historiese plekke in Ysland, en die gebeure wat hier oor 'n tydperk van sewe eeue afgespeel het, het 'n groot invloed op die politieke, geestelike en kulturele lewe in Ysland uitgeoefen.

Skálholt se vroeë geskiedenis dateer terug na die 11de eeu, 'n periode van godsdienstige twiste. Sowat twee eeue ná die Noorse volksplanting in Ysland is in 1056 die eerste bisdom vir Suid-Ysland in Skálholt gestig. 'n Tweede bisdom vir Noord-Ysland in Hólar het in 1109 gevolg.

Skálholt is deur Ísleifur Gizurarson (1006–1080), die seun van Gissur die Witte, as die plek vir die eerste biskopsetel gekies, moontlik omdat die landgoed van sy vader in Skálholt geleë was – sy grootvader Teitur Ketilbjarnarson was die eerste setlaar in die gebied.

Ísleifur se vader, 'n welvarende adellike 'n gedugte politikus het 'n beslissende rol by die kerstening van Ysland en die vestiging van 'n plaaslike kerkorganisasie gespeel. Hy het omtrent die jaar 1000 ook die eerste Yslandse kerk in Skálholt opgerig. Die bekende Middeleeuse Duitse geskiedskrywer Adam van Bremen het omtrent 1075 na Skáltholt as die grootste dorp in Ysland verwys.

Biskop Klængur Þorsteinsson het hier in die 12de eeu 'n groot weelderige katedraal laat oprig. Die kerkgebou is met ingevoerde Noorse timmerhout gebou. Tot by die Reformasie van die jaar 1550, wat op bevel van die Deense koning Christiaan III ook in Ysland deurgevoer is, het Skálholt eeue lank as die opvoedkundige en kulturele sentrum van Ysland gedien. Jón Arason, die laaste Rooms-Katolieke biskop van Ysland, is in 1550 saam met sy twee seuns in Skálholt tereggestel.

Vandag is Skálholt vanweë sy nuwe katedraal (wat in 1956 opgerig is), sy biskopsgrafte, sy museum en sy versameling van ou boeke in die toring 'n gewilde toeristebestemming. Die plaaslike hoërskool se skoolhuis dien gedurende die somer as 'n gastehuis.




</doc>
<doc id="27463" url="https://af.wikipedia.org/wiki?curid=27463" title="Spoed">
Spoed

Spoed is 'n aanduiding van hoe vinnig beweging plaasvind, dit wil sê hoe ver 'n voorwerp in 'n bepaalde tyd beweeg. Die spoedmeter van 'n motor meet byvoorbeeld hoe vinnig dit ry. Spoed is dus die tempo waarteen afstand afgelê word. Die woord "tempo" impliseer dat iets per tydseenheid, dit wil sê per uur of per sekonde, geskied. Die spoedmeter gee egter geen aanduiding van die rigting waarin die beweging plaasvind nie. Spoed is dus 'n skalaar, en dit kan bereken word uit die verwantskap formula_1.

In die alledaagse lewe word spoed gemeet in kilometer per uur (km·h, km/h of kpu), byvoorbeeld die spoed van motors, vliegtuie en bote. Seespoed word aangedui in knope: 1 knoop is (benaderd) ≈ 1,85 km·h of 0,514 m·s. In die wetenskap word spoed egter in die SI-eenheid aangegee, naamlik meter per sekonde (m·s).

Spoed is uniform of konstant wanneer gelyke afstande in gelyke tye afgelê word. Sulke ideale omstandighede kom selde in die daaglikse lewe voor. Wanneer spoed bepaal word met behulp van bostaande verwantskap, is dit gewoonlik die gemiddelde spoed wat oor die betrokke afstand gehandhaaf word, wat in werklikheid bereken word. Die verwantskap is dan eerder: formula_2, of in simbole: formula_3.

Die simbool formula_4 (delta) beteken "verandering in" of "verskil in". Die lyn bokant die "v" dui 'n gemiddelde waarde aan.

Streng gesproke is daar 'n verskil tussen snelheid en spoed. Kyk na die definisies van snelheid en spoed hieronder en ook verplasing en afstand:



</doc>
<doc id="27465" url="https://af.wikipedia.org/wiki?curid=27465" title="Karel VI van Frankryk">
Karel VI van Frankryk

Karel VI (Frans:"Charles VI de France") (3 Desember 1368 – 21 Oktober 1422), wat as die Geliefde ("le Bienaimé") en die Waansinnige ("le Fol" of "le Fou") bekendgestaan het, was die Koning van Frankryk van 1380 tot met sy dood en 'n lid van die Huis van Valois. 

Karel VI is in Parys as die seun van Koning Karel V en Johanna van Bourbon gebore. Hy is in 1380 op elfjarige ouderdom tot Koning van Frankryk gekroon in die katedraal by Reims. Hy is met Isabeau van Beiere getroud in 1385. Totdat hy ten volle beheer oorgeneem het as koning in 1388 is Frankryk deur sy oom Filips die Kale regeer. 

Karel VI het as Karel die Geliefde en later as Karel die Waansinnige bekendgestaan aangesien hy van sy middel twintigerjare aan sporadiese episodes van psigose gelei het. Hierdie episodes van waansin het vir die res van sy lewe voortgeduur. Gegrond op sy simptome glo medici dat die koning moontlik aan skisofrenie, porfirie of bipolêre gemoedsversteuring gelei het.

Karel VI se bewind is gekenmerk deur die voortslepende Honderdjarige Oorlog teen Engeland. Tydens sy bewind het Hendrik V van Engeland 'n inval van Frankryk gelei wat sy hoogtepunt bereik het met die Slag van Agincourt waarin die Franse leër vernietig is en wat gelei het tot Karel se ondertekening van die Verdrag van Troyes waarin hy Hendrik as sy opvolger erken het en sy seun as oneg verklaar het. Teen die tyd dat Karel VI in 1422 in Parys gesterf het, was groot dele van Frankryk onder Engelse beheer.


</doc>
<doc id="27467" url="https://af.wikipedia.org/wiki?curid=27467" title="Sharp PC-1500">
Sharp PC-1500

Die Sharp PC-1500 was 'n sakrekenaar wat met 'n 8-bis SVE (sentraleverwerkingseenheid) en 8kB ingeboude geheue in 1982 op die mark gekom het. 'n Ekstra CE-155 8kB geheuemodule was as opgradering beskikbaar. Die programmeertaal was BASIC en dit het ook heelwat wetenskaplike funksies beheers. Later het 'n paar Duitse ingenieurs die sisteem geknak en ook 'n saamsteltaal daarvoor te koop aangebied. Die ontwerp was soortgelyk aan die Zylog Z80 SVE, maar alle elektroniese kringe was in CMOS-tegnologie uitgevoer om 'n klein stroomverbruik en dus 'n langer batterylewe te bied. Later het selfs die rekenaartaal, C, gevolg.

Die oorspronklike vervaardiger was Sharp, maar dit is ook in die VSA onder die naam TRS-80 PC-2 bemark.
Die direkte opvolgmodel was die PC-1500A, wat al goedkoper was en meer geheue gehad het.




 1 ARUN 10
'n PC-1500 spesiale afgekorte sintaks kan soos volg lyk:

R = Rand-waarde aankoopprys<BR>
V = VAT (%/100) - (BTW) moet met die hand ingevoer word voor berekenings begin, bv.: V=1.14 ("Enter")<BR>
M = Prysverhoging (%/100) - moet met die hand ingevoer word voor berekenings begin, bv.: M=1.15 ("Enter")<BR>

Antwoord1; Antwoord2; Antwoord3<BR>
Aankoopprys; BTW-prys; Verkoopsprys<BR>
Waarde: R; Waarde: R*V; Waarde: R*V*M<BR>

Reël 1 Die ARUN-bevel begin die program outomaties en gaan na reël 10 wanneer die rekenaar aangesit word.<BR>
Reël 5 Dit is die REMARK-stelling (gebruik om kommentaar in te voeg).<BR>
Reël 10 Die INPUT-bevel vra vir inset vanaf die gebruiker en stoor die waardes in die veranderlike "R".<BR>
Reël 20 Die PRINT-bevel vertoon die berekende resultate soos volg, bv.: 100   114   142.5. Die afgekorte skryfwyse is spesiaal vir PC-1500 toelaatbaar, omdat dit slegs enkel letter plekhouers en matrikse kan verwerk. Dit spaar stoorplek!<BR>
Reël 30 Die GOTO-bevel laat die program terug spring na reël 10, om weer oor te kan begin<BR>
Reël 40 Die END-bevel is die laste in die program, alhoewel dit hier nie eintlik nogig is, is dit korrek om dit tog te gebruik.<BR>

Sharp programeerbare rekenaars (oorsig) (engels: "Sharp Programmables")<BR>
PC1500 Spesifikasies (engels: PC-1500 Data Sheet)<BR>


</doc>
<doc id="27468" url="https://af.wikipedia.org/wiki?curid=27468" title="Dauphin van Frankryk">
Dauphin van Frankryk

Die Dauphin van Frankryk (Frans: "Dauphin de France") — streng gesproke, Dauphin van Viennois ("Dauphin de Viennois") — was die titel wat aan die kroonprins van die troon van Frankryk gegee is van 1350 tot 1791, en van 1824 tot 1830. 
Guy VIII, Hertog van Vienne, het 'n dolfyn op sy wapenskild gehad en het die bynaam "le Dauphin" gehad, Frans vir "dolfyn". Die titel "Dauphin de Viennois" is in sy familie oorerf tot 1349 toe Humbert II sy "signeurie", genaamd die Dauphiné, aan Koning Filips VI verkoop het onder die voorwaarde dat die kroonprins van Frankryk die titel "le Dauphin" sou aanneem. Die vrou van die Dauphin het as "la Dauphine" bekend gestaan.

Die eerste Franse prins wat "le Dauphin" genoem is was Karel V. Die titel kom rofweg ooreen met die Engelse titel "Prins van Wallis". Die amptelike titel van 'n Dauphin van Frankryk, voor 1461, was "par la grâce de Dieu, dauphin de Viennois, comte de Valentinois et de Diois" ("Met die Genade van God, Dauphin van Viennois, graaf van Valentinois en van Diois"). 'n Dauphin van Frankryk sou die wapenskild van die Dauphiné, wat dolfyne vertoon het, met die Franse "fleurs-de-lys" verenig, en kon, waar gepas, dit verder met ander wapens verenig (b.v. François, seun en "Dauphin" van Frans I, was die heersende Hertog van Bretagne en het dus die wapenskild van die provinsie met die tipiese wapen van 'n Dauphin van Frankryk verenig; Frans II, wat terwyl hy 'n Dauphin was ook deur sy huwelik Koning van Skotland was en het dus die wapenskild tot die van die Dauphin van Frankryk toegevoeg.
Oorspronklik was die Dauphin persoonlik verantwoordelik vir die regering van die Dauphiné, wat geregtelik deel van die Heilige Romeinse Ryk was, en wat die keisers, toe hulle die heerskappy van die provinsie aan hulle Franse erfgename gelaat het, bepaal het nooit met Frankryk verenig mag geword het nie. As gevolg hiervan het die Dauphiné aan anargie gelei in die 14de en 15de eeue aangesien die Dauphins van Frankryk baiekeer kinders was wat hulle met ander sake bemoei het. 
Die provinsie is met Frankryk verenig deur Lodewyk XI. Tydens sy tydperk as "Dauphin", het Lodewyk sy vader, Karel VII, verontagsaam deur langer in die provinsie te bly as wat die koning toegelaat het en deur in persoonlike politiek betrokke te raak wat meer voordelig vir die Dauphiné was as vir Frankryk. Lodewyk het byvoorbeeld teen sy vader se voorkeur in die huwelik getree met Charlotte van Savoye. Savoye was 'n tradisionele bondgenoot van die Dauphiné, en Lodewyk wou die alliansie versterk om van rowers en rebelle in die provinsie ontslae te raak. Lodewyk is deur Karel VII se soldate in 1456 uit die Dauphiné gedryf wat die gebied in wanorde laat verval het. Na sy opvolging in 1461 het Lodewyk die Dauphiné met Frankryk verenig en dit daarmee permanent onder koninklike beheer geplaas.

Die titel "Dauphin" is outomaties by geboorte aan die volgende kroonprins toegeken, by troon bestyging van die ouer of die dood van die vorige Dauphin, anders as die Engelse titel "Prins van Wallis"; wat volgens die wil van die monarg toegeken is eerder as wat dit 'n outomaties geboortereg is. 

Die titel is deur die Franse Grondwet van 1791 waarvolgens Frankryk 'n grondwetlike monargie geword het afgeskaf. Onder die grondwet is die kroonprins, op daardie stadium Dauphin Lodewyk-Karel, "Prince Royal" genoem. 'n "Prince du sang" (bloedprins) sou hernoem word na "prince français" (Franse prins). Dit het van krag geword by die Wetgewende Vergadering van 1 Oktober 1791. Die titel is "in potentia" herstel onder die Bourbon Restorasie van Lodewyk XVIII; daar was egter nie nog 'n Dauphin tot met sy dood nie. Met die troonbestyging van sy broer Karel X, het Karel se seun en erfgenaam, Lodewyk-Antoine, Hertog van Angouleme, outomaties die Dauphin geword. Met die einde van die Bourbons, het die titel egter weereens in onbruik verval. Die erfgename van Lodewyk-Filips is "Prince Royal" (koninklike prins) genoem. Na die dood van Henri, comte de Chambord, Carlos, hertog van Madrid het die erfgenaam van die legitimistiese aanspraakmaker, Juan, Graaf van Montizón, van die titel gebruik gemaak as troonpretendent, soos wat ook daarna deur die Spaanse legitimistiese aanspraakmakers gedoen is.


</doc>
<doc id="27470" url="https://af.wikipedia.org/wiki?curid=27470" title="E (dubbelsinnig)">
E (dubbelsinnig)

Die letter E - e kan na een van die volgende onderwerpe verwys:



</doc>
<doc id="27471" url="https://af.wikipedia.org/wiki?curid=27471" title="Lummen">
Lummen

Lummen (Limburgs: "Leume" of "Lumme") is 'n Belgiese dorp en munisipaliteit in die Vlaamse provinsie Limburg, aan die grens met die provinsie Vlaams-Brabant. Lummen het 'n oppervlakte van 53 km² en sowat 14 000 inwoners (2011).

Plekke in die munisipale gebied van Lummen:
Geneiken, Genenbos, Gestel, Goeslaar, Groenlaren, Laren, Linkhout, Lummen (dorp), Meldert, Mellaer, Molem, Oostereinde, Rekhoven, Schalbroek en Thiewinkel.



</doc>
<doc id="27472" url="https://af.wikipedia.org/wiki?curid=27472" title="Skandinawië">
Skandinawië

Die term Skandinawië verwys in geografiese opsig net tot die Skandinawiese skiereiland met Noorweë in die weste en Swede in die ooste, maar sluit in 'n breë kulturele en politieke sin die vyf lidstate van die Nordiese Raad in, naas Noorweë en Swede dus ook Denemarke, Finland en Ysland. Die terme Skandinawiese en Nordiese lande word gevolglik dikwels as sinonieme gebruik.

Met die uitsondering van Finland se Finssprekende meerderheid praat alle Skandinawiese volke verwante Noord-Germaanse tale en het 'n trotse demokraties-parlementêre tradisie wat in die geval van Ysland selfs na die 10de eeu terugdateer. Vandag is Finland en Ysland republieke, terwyl die ander Skandinawiese lande konstitusionele monargieë vorm.

Die huidige politieke bande tussen die vyf lande word versterk deur 'n gemeenskaplike geskiedenis: In die 10de eeu het die Noormanne hulle in groot dele van Noord-Europa gevestig, asook in die Noord-Franse gewes Normandië. Maar afgesien van die Wiking-tydperk en Swede se kortstondige rol as Noord-Europese groot moondheid in die 17de eeu was Skandinawië tradisioneel op die periferie van Europa.

In die loop van hulle geskiedenis is alle Skandinawiese lande gemeenskaplik geregeer. Swede en Finland het eers in 1809 van mekaar geskei, Noorweë en Swede in 1905, en Denemarke en Ysland in 1944.

Vanweë hulle noordelike ligging, wat hulle ook aan Atlantiese weerstelsels blootstel, word die Skandinawiese lande deur 'n koel en vogtige klimaat gekenmerk wat in die algemeen nie bevorderlik vir landbou is nie. Die lang daglig van die Nordiese somer kompenseer egter vir die ongunstige klimaattoestande sodat selfs noord van die Noordpoolsirkel nog graan verbou kan word.

Tot by die 19de eeu was die Skandinawiese nasies suiwer agrariese gebiede wat tot die armste lande in Europa behoort het, en honderdduisende emigrante was gedwing om 'n nuwe heenkome in Noord-Amerika te vind. Die nywerheidsomwenteling van die 19de eeu het van Skandinawië egter een van die welvarendste wêreldstreke gemaak. Die huidige Skandinawiese ekonomieë steun op hulle natuurlike hulpbronne soos geotermiese energie (Ysland) en waterkrag (Ysland, Noorweë en Swede), ru-olie (Noorweë), ystererts (Swede) en hout (Noorweë, Swede en Finland), maar is daarnaas ook hoogs ontwikkelde nywerheidslande met 'n uitgebreide dienstesektor en gevorderde welvaartstelsel.

Die Skandinawiese modelekonomie behels 'n tegnologies innovatiewe sekundêre sektor met 'n groot aandeel van dienste en 'n groot vraag na produksiegerigte dienste. Die huishoudings se moderne struktuur is gekenmerk deur 'n hoë persentasie ekonomies aktiewe vroue wat saam met die gesofistikeerde welvaartstelsel die verskaffing van uitgebreide sosiale dienste deur die staatsektor noodsaaklik en moontlik maak.

Die gewildheid van die Skandinawiese leefstyl en ontwerp het van ondernemings soos die Sweedse meubelvervaardiger Ikea, multinasionale maatskappye gemaak wat wêreldwyd op markte meeding, terwyl die progressiewe en egalitêre houdings en religieuse ongebondenheid van hulle bevolkings van die Skandinawiese lande ook wêreldleiers op die gebied van politieke gelykberegtiging gemaak en verseker het dat hulle tot die lande met die hoogste lewenskwaliteit behoort.

In die antieke oudheid het Skandinawië as "Scandza" bekend gestaan. Die huidige term is in etimologiese opsig verwant aan Skåne ('n landskap in Suid-Swede) en die stad Skanör. Die oudste Latynse naam vir Skåne, "Scadinauia", het na die gebiede noord van Germanië verwys. Sommige geleerdes beweer egter dat die term sy oorsprong by die Germaanse godin Skadi het.

Scadinauia is onder meer deur die Romeinse natuurkundige Plinius die ouere (23–79) as 'n gelatiniseerde vorm van die Oud-Nordiese term "Skaðinaujó" gebruik. Hierdie term bevat die wortels "skaðin-" "gevaar" of "skade" (Oud-Nordies "skán-") en "-aujó" "eiland" of "skiereiland" (Oud-Nordies "-ey"). "Skandinawië" sou dan "gevaarlike skiereiland" beteken en moontlik na gevaarlike seestrominge rondom die Suid-Sweedse skiereiland Falsterbo verwys.

In die Middeleeue is die Latynse term "Terra Scaniae" of "Terra Scania" vir die geweste Skåne, Blekinge en Halland asook die eiland Bornholm gebruik; die Sweedse en Deense volkstaal verwys na hierdie streek nog steeds as "Skåneland".

Die weskus van Noorweë word deur gebergtes oorheers en is gebroke met sowat 50 000 klein eilande. Nou fjorde strek soms oor 'n lang afstand tot by die binneland. Akkerbougrond is skaars in die gebied en lê veral aan die einde van die fjorde waar riviere hul lope deur die bergreekse gesny het. Die nedersettings en landbougebiede langs die kus is reeds in die Wikingtydperk deur 'n netwerk van beskermde seeroetes met mekaar verbind.

Ander landboustreke lê in die Jærendistrik in die suidweste, in die omgewing van die stad Trondheim (Trøndelagdistrik) en rondom die Oslofjord met die huidige hoofstad Oslo. Die streke wat minder geskik is vir landbou was net soos die mees noordelike gebiede anderkant die Poolsirkel steeds yl bevolk; in Noord-Noorweë het net enkele vissers- en jagtersdorpies langs die kus ontstaan.

Swede, in die oostelike helfte van die Skandinawiese skiereiland, word deur wisselende landskappe gekenmerk. Norrland in Noord-Swede word deur digte naaldbosse en harde rotsagtige grond oorheers; die enigste landbougebiede lê in die smal kusstrook langs die Botniese Golf.

Middel-Swede behels twee vrugbare en digbevolkte en een gebied wat minder geskik is vir landbou. Die landskap Svealand was die oorspronklike tuisland van die Svear, 'n stam wat sy naam ook aan die hele land verleen het. Hier lê die provinsie Uppsala met die vroeëre hoofstad Ou-Uppsala, wat tydens die Middeleeue tot die magsbasis van die Sweedse koningshuis ontwikkel het; en die ongerepte Dalarna-streek met sy bergreekse, riviere en mere.

Die Götar-streek, wat na die gelyknamige stam vernoem is, lê suid van Svealand. Hierdie gebied, wat in die weste deur die Vänermeer begrens word, behels die provinsies Väster- en Östergötland (Wes- en Oos-Götar).

Die suide van Swede was net soos die noordwaarts geleë Småland vroeër yl bevolk; eers in die laat Wiking-tydperk is die Suid-Sweedse hawestad Lund deur Dene gestig. Die vrugbare eilande Gotland en Öland het egter al vroeg tot digbevolkte landbou- en handelsentrums ontwikkel.

Denemarke bestaan uit die laagliggende skiereiland Jutland en meer as 500 eilande langs sy ooskus, asook die eiland Bornholm wat verder ooswaarts in die Oossee lê. Denemarke was vroeër met digte bosse bedek, en die kusstrook langs die Noordsee was vanweë sy sanderige grond nie geskik vir landbou nie. Die plaaslike bevolking het egter reeds in die Middeleeue op perde- en veeteelt gesteun en handelsbande met sy suidelike Duitse buurlande aangeknoop.

Die klimaat van Skandinawië word deur sy noordelike ligging en die invloed van die warm Golfstroom oorheers. In die algemeen is die gemiddelde temperature laer as in Sentraal-Europa, tog geniet die gebied danksy die Golfstroom gematigde temperature – met uitsondering van Groenland wat grotendeels noord van die Arktiese Poolsirkel geleë is en deur 'n polêre en subpolêre klimaat gekenmerk word.

Die binnelandse streke van Noorweë, Swede en Finland het 'n tipiese vastelandsklimaat met koue winters en warm somers, terwyl Denemarke, die Faröer-eilande en Åland deur 'n gematigde seeklimaat gekenmerk word. Die gemiddelde temperature in Noorweë se kusgebiede, Ysland en op die Faröer-eilande is ten spyte van hul geografiese breedteligging relatief hoog – sonder die matigende invloed van die Golfstroom sou die klimaat vergelykbaar wees met dié van Siberië.

Die Nordiese somers is koeler as dié van Sentraal-Europa – hulle begin daarnaas later en eindig vroeër sodat daar min tyd vir vrugte is om ryp te word. Nogtans word daar ook somertemperature met meer as 30 °C aangeteken. Die mees noordelike gebiede van Skandinawië het aansienlik koeler somers – in die Yslandse hoofstad Reykjavik is die gemiddelde temperatuur in Julie nie hoër as 11,2 °C nie. Die Noordelike somerdae is buitengewoon lank en word deur helder nagte gekenmerk. Vanaf Junie gaan die son in die gebiede noord van die Poolsirkel hoegenaamd nie meer onder – die tyd van die middernagson breek aan. Bepaalde streke soos die Noorse eilandgroep Spitsbergen kry dan tot by vier maande ononderbroke sonskyn.

Daarenteen staan die Nordiese winters vir hul lang en donker poolnagte bekend. Die son bly dan weke lank benede die horison, en baie gebiede kry net enkele ure daglig. Ysland kry tussen November en Januarie slegs tussen drie en vier ure daglig. Die wintertemperature verskil duidelik – terwyl Ysland matige winters met 'n gemiddelde van -0,4 °C het, daal die kwik in Finland soms tot sowat –20 °C.

Die Skandinawiese of Noord-Germaanse tale, waaronder Deens, Noors (Bokmål en Nynorsk), Sweeds, Yslands en Faroëes met altesaam sowat twintig miljoen moedertaalsprekers, vorm 'n subgroep van die Germaanse tale en het hulle oorsprong in Oud-Yslands, 'n taal wat onder meer in die Edda oorgelewer is. Tans is net moderne Yslands en Faroëes (wat as Eilandskandinawiese tale in 'n mindere mate aan invloede van ander, nie-Skandinawiese tale blootgestel was) nog nou verwant met hierdie oorsprongstaal. Norn, 'n Skandinawiese taal wat tot in die 15de eeu op die Shetland- en Orkney-eilandgroepe noord van Skotland as omgangstaal gepraat is en eweneens by Eilandskandinawies gereken word, het in die 18de eeu uitgesterf. Noord-Germaans het teen die begin van ons tydrekening as 'n selfstandige Germaanse taalgroep van Wes-Germaans geskei en vanaf die 9de eeu in twee hoofgroepe, Wes-Nordies en Oos-Nordies (of Oud-Nordies), verdeel.

Daarnaas word op die Sweedse Oossee-eiland Gotland ook Gutamål gepraat, 'n taal wat uit die Oos-Germaanse Goties ontwikkel het en aan Deense, Nederduitse, Baltiese en Slawiese invloede blootgestel was. Aangesien Sweeds op hierdie eiland reeds in 1645 as onderwystaal ingevoer is, het Gutamål steeds meer Sweedse elemente begin inbed en word sodoende intussen soms as 'n Sweedse dialek geklassifiseer.

In die Wiking-tydperk (omstreeks 750 tot 1000) en die vroeë Middeleeue het mense in die Nordiese taalgebied nog eerder dialekte as selfstandige dialekte gepraat. Hierdie dialekte het eers geleidelik tot selfstandige tale begin ontwikkel in 'n taalkundige proses wat eers teen die middel van die 16de eeu afgesluit was. Fins maak deel uit van die Fins-Oegriese taalgroep en behoort dus nog by die Indo-Europese nog by die Nordiese taalfamilie.

Moedertaalsprekers van Deens, Noors en Sweeds kan mekaar maklik verstaan, selfs al praat hulle almal in hul eie taal. 'n Gevorderde kennis van ander Skandinawiese tale vereis nogtans die aanleer daarvan en woordeboeke. Die basiese woordeskat word deur alle Nordiese tale gedeel, selfs al het Sweeds soms afwykende woorde wat in die ander tale nie voorkom nie en verskil Deens vanweë sy uitspraak duidelik van Sweeds en Noors. Sprekers van Noors trek die meeste voordeel uit die hoë graad van verwantheid, terwyl Yslanders en Finne die meeste moeilikhede ondervind wanneer hulle in hul eie taal met ander Skandinawiërs wil kommuniseer. Yslandse en Finse kinders leer op skool naas Engels tenminste een van die ander Skandinawiese tale aan.

Gedurende die laaste ystydperk (omtrent 18 000 v.C.) was Skandinawië en Ysland vergletser. Toe die ys begin afsmelt het, het die sogenaamde Hamburgse beskawing – 'n volk van rendierjagters – na Jutland in Denemarke begin uitbrei.

Die eerste menslike nedersettings in Skandinawië dateer uit die tydperk omtrent 10 000 v.C. Enkele argeologiese vondse getuig van die lae bevolkingsdigtheid van hierdie periode en bewoners wat as jagters en versamelaars geleef het. Nogtans was die meeste gebiede in Skandinawië bewoon, en orals het etniese groepe hul eie beskawing met besondere kenmerke ontwikkel. Die suidweste van Noorweë (suid van die huidige hawestad Bergen) was die tuisland van die Fosna, 'n etniese groep wat vanuit die suidooste na die gebied geïmmigreer het, terwyl die Komsa die noorde van die Skandinawiese skiereiland bewoon het – 'n gebied wat van die huidige Tromsø tot by Moermansk in Rusland gestrek het.

Omtrent 4000 v.C. het albei etniese groepe begin om pyl en boog, harpoen en speer vir jagdoeleindes te gebruik, terwyl daar ook die eerste vissers en akkerbouers was. Die tradisionele jagkuns van die Samivolk in Noord-Finland toon sekere ooreenkomste met hierdie vroeë beskawings.

Argeologiese opgrawings het spore van 'n aantal verdere immigrasiegolwe opgelewer, waaronder mense van die sogenaamde Tregterbeker-beskawing wat vanuit die suide na Skandinawië getrek en 'n gebied bewoon het wat van die Oslofjord en Suid-Swede tot in die huidige Nedersakse, Slowakye en Pole gestrek het.

Tydens die Jongsteentydperk het die jagter- en versamelaar-volke geleidelik begin om akkerbou te beoefen. Megaliet-grafstene uit hierdie periode dui op kulturele bande met verder afgeleë gebiede soos Engeland, Frankryk en die Mediterreense wêreld, maar ook na die feit dat die destydse bewoners reeds bepaalde organisasiestrukture ontwikkel het. Die oostelike gebiede, wat van Oos-Pole en die Baltiese lande tot by Finland en Suid-Swede gestrek het, is deur die sogenaamde Kamkeramiek-beskawing oorheers. Gedurende die laat Bronstydperk het die Baltiese Bootbyl-beskawing na Skandinawië uitgebrei. Argeoloë verwys dan ook na 'n Noord-Eurasiese Kultuurkring wat van Skandinawië en Noord-Rusland tot by Siberië gestrek het, alhoewel die verskillende deelgebiede hul eie kulturele kenmerke ontwikkel het. Motiewe soos ineengestrengelde lyne en dierfigure was veral kenmerkend vir die Germaanse gebied en was tot in die tydperk van die Noorse staafkerke gewild.

Vanaf 1500 v.C. het die vroeë Skandinawiese volke meer voorwerpe begin vervaardig; ryk argeologiese vondse is onder meer deur setlaars uit die Bronstydperk agtergelaat wat nedersettings in die Oslofjord van Suid-Noorweë en die noordelike Varangerfjord bewoon het. Die vondse dui op permanente dorpstrukture met stabiele ekonomieë en etniese ooreenkomste met die destydse relatief welvarende bewoners van Denemarke. Eerste handelsbande is aangeknoop, en Deense handelaars het Jutlandse barnsteen teen goud, koper en tin uit die noorde geruil. Grafvondse bewys dat daar in hierdie periode reeds gespesialiseerde ambagsmanne was wat versierde wapens en juweliersware vervaardig het. Godsdienstige voorwerpe soos die Sonstrydwa uit Trundholm (Denemarke), 'n vroeë bronskunswerk, verwys naas steeninskrifte na die kenmerke van die destydse godsdienste.

Houtsnywerk en reliëfs verduidelik kenmerke van die vroeë beskawings – roeibote, jag- en trekdiere was gewilde kunsobjekte, net soos manlike figure wat in hierdie tydperk meestal naak uitgebeeld is. Argeoloë het nogtans danksy talle vondse in koepelgrafte oorblyfsels van tekstiele en leerskoene ontdek sodat die destydse kleredrag gerekonstrueer kan word.

Die einde van die Bronstydperk en begin van die periode van ysterbewerking omtrent 500 v.C. is gekenmerk deur nuwe begrafnispraktyke en 'n verdere uitbreiding van akkerbou. In sommige gebiede is die tradisionele koepelgrafte vervang deur bootvormige grafte wat met stene begrens was. Hulle word in kulturele opsig as voorlopers van die latere Wiking-tydperk se boot- en skeepsgrafte beskou.

Skandinawië was egter as gevolg van die Keltiese magsuitbreiding in Europa in ekonomiese en politieke opsig geïsoleer. 'n Tweede probleem was die negatiewe uitwerkings van die destydse klimaatsverandering. Die yster, wat aanvanklik in Skandinawië vervaardig is, was bros en nie bestand teen die lae temperature van die noordelike gebiede sodat dele van Skandinawië deur stagnasie en selfs agteruitgang gekenmerk was.

Die Ystertydperk is ook die vroegste historiese periode waarin in Griekse en Romeinse werke na die Skandinawiërs verwys is. Die Griekse navorser Pytheas het hulle omtrent 300 v.C. as "barbare" beskryf "wat van bestaansboerdery geleef het." Die Romeinse geograaf Strabo het in die 1ste eeu na die Kimbers in Denemarke verwys wat met die Kelties-Germaanse silwerketel van Gundestrup verbind word – 'n kunswerk wat ondanks sy vroeg-Keltiese motiewe ook Germaanse invloede toon.

Hierdie volke het in die Romeinse tydperk met die Romeine handel begin dryf – goedere soos huide, see-ivoor, slawe en pelse is na die Romeinse Ryk uitgevoer, terwyl Romeinse voorwerpe uit hierdie periode orals in Skandinawië opgegrawe is. Die beste akkerbougronde in Suid-Noorweë, Suid-Swede en Denemarke was reeds omstreeks 100 v.C. dig bevolk, en daar was die eerste emigrasiegolwe waartydens die Gote Swede verlaat en die Kimbers en Teutone na Sentraal-Europa begin trek het. Gelyktydig het die Finne vanuit die Wolga-gebied na die noord-weste getrek om hulle in die huidige Suid-Finland te vestig, terwyl ook Baltiese stamme na Finland geïmmigreer en Germaanse groepe hul stamgebiede na die noordelike Noorweë uitgebrei het.

Die Romeine het Skandinawië gewoonlik as die tuisland van die Kimbers beskou, 'n Noord-Germaanse stam wat in die 1ste eeu v.C. op soek na 'n nuwe tuiste suidwaarts getrek en as plunderaars opgetree het. Ook ander barbaarse stamme soos die Langobarde, Boergondiërs en Gote, wat later 'n bedreiging vir die Romeinse Ryk sou vorm, is gewoonweg as Skandinawiërs beskryf. Plinius die ouere het in die 1ste eeu n.C. na die eiland "Scandia" verwys, terwyl Tacitus die Suiones uit Swede beskryf het – 'n volk van krygers met ongewone skepe.

Die Sitones, 'n volk in die noorde van Swede en Finland, is na bewering deur 'n vrou oorheers en soms valslik as Amasone beskryf. Kaarte uit die 2de eeu, wat deur Ptolemeüs geskep is, het die Saksers en Kimbers as bewoners van die huidige Denemarke getoon, terwyl Finne en Sami op die kaarte as bewoners van die noordelike Scandia verskyn het.

Germaanse rune-alfabette was vanaf 200 v.C. gebruiklik, maar kon net deur 'n klein aantal ingewydes gelees word. Hulle is soms ook vir magiese doeleindes gebruik, maar het op sigself nie oor magiese simbool-inhoud beskik nie.
In die volgende eeue is daar – ondanks die florerende handel tussen Skandinawië en die Romeinse wêreld – min oor Noord-Europa geskryf. Die riviere Weichsel en Elbe het 'n belangrike rol vir die handel met Gotiese stamme in die suide gespeel, en in Swede en Denemarke is Romeinse glas- en juweliersware, muntstukke en wapens opgegrawe wat deur die plaaslike stamme met huide, pelse, slawe, barnsteen en ander handelsgoedere betaal is.

Ná die ondergang van die Wes-Romeinse Ryk is geen Romeinse of Griekse werke oor Skandinawië meer gepubliseer nie, behalwe vir Cassiodorus se "Geskiedenis van die Gote" in die 6de eeu. Die Skandinawiërs is hier uitgebeeld as die stamme wat 'n einde aan die Romeinse Ryk en beskawing gemaak het. Die noorde van die eiland "Scandia" is volgens Cassiodorus deur die Adogit en Scerefennae bewoon, die Suehan (of Swede) in die suide het bekend gestaan vir hulle uitstekende perde en pelse. Ander suidelike stamme was die Halin, Liothida, Bergio, Gauthigoth, Rugi, Augandzi, Grannii en Raumarici.

Argeologiese spore wat uit die 4de eeu n.C. dateer dui op hoë bevolkingsdigthede in onder meer Denemarke, terwyl daar vanaf die 6de eeu ook gewapende konflikte was. In hierdie onstuimige periode, wat as die voorfase van die Wikingtyd beskou word, is ook handelsbande met ander Europese volke soos die Friese aangeknoop; die ontwikkeling van langbote vanaf die 6de eeu het 'n beslissende rol by die uitbreiding van die seehandel gespeel.

Die vroeë Swede is as 'n konfederasie van hierdie stamme beskryf, terwyl die Dane of vroeë Dene uit 'n kleiner aantal stamme bestaan het. Denemarke en die legendariese eiland Thule in die noorde is deur die Bisantynse geskiedskrywer Procopius as onvrugbare en troostelose gebiede uitgebeeld waar die son ook teen middernag geskyn het. Volgens Procopius was die Sami nog deur 'n baie eenvoudige leefwyse gekenmerk, terwyl ander Skandinawiese volke eerder deur hul religie van ander mense verskil het.

Latere Skandinawiese bronne verwys na die politieke eendrag van Swede en Dene. Die "Ynglinga"-saga en ander bronne vermeld dat die Swede van Uppland deur 'n magtige heerser geregeer is, terwyl die Angel-Saksiese "Beowulf" na die Skandinawiese "seekonings" verwys. Denemarke is eweneens deur magtige konings oorheers.

Argeologiese opgrawings het getoon dat Skandinawië in hierdie periode 'n agrariese ekonomie was wat met sy welvarende markte ook die ontwikkeling van gespesialiseerde ambagte bevorder het. Die Skandinawiese politiek, administrasie, skeepvaart en krygskuns het destyds van Noord-Europa 'n relatief stabiele gebied gemaak wat tot die bakermat van die Wiking-beskawing sou ontwikkel.

In 792 het Noorse Wikings hul eerste rooftog in Wes-Europa onderneem en die klooster Lindisfarne op die Noord-Engelse Holy Island geplunder. Dit was die beginpunt van gereelde jaarlikse aanvalle op die Britse kusgebiede. Die Skandinawiese rowers het na hulself as "vikíngr" verwys – 'n Oud-Noorse term wat sowel as "volgelinge" asook as "seerowers" vertaal kan word.

Vanaf 799 het die Wikings ook die Fries-Saksiese kusstroke aangeval en in 845 Hamburg geplunder. Die rooftogte is gewoonlik deur relatief klein groepe Wikings onderneem wat op een dag onverwags opgedaag en hulle meestal op die volgende dag weer teruggetrek het. Selfs in gevalle waar daar 'n poging onderneem is om bystand aan die slagoffers te verleen, het hierdie hulp gewoonlik te laat gekom. Terwyl aanvalle deur rowers steeds voorgekom het, was die Noormanne se taktiek van blitsaanvalle ongekend in Europa. Vlug was die enigste kans op redding vir die aangevallenes, tog het die vrees wat Wiking-rooftogte versprei het ook verlammend op die kusbewoners ingewerk. Terwyl die laasgenoemdes die hele somer lank aan aanvalle blootgestel was, het die Wikings tydens die najaar met hul prooi – slawe, edelmetale, vleis, graan en ander alledaagse goedere – na hul tuishawens teruggekeer om daar te oorwinter.

Tans is navorsers glad nie eens oor die beweegredes vir die rooftogte nie. Daar was moontlik 'n hele reeks oorsake waardeur die begin en die einde van die Wiking-aanvalle op Wes-Europese kusgebiede verklaar kan word. Dikwels word aangevoer dat die Wikings as gevolg van vinnige demografiese groei en hoë bevolkingsdigthede genoodsaak was om hulle tot rooftogte in oorsese gebiede te wend – argeologiese vondse dui immers op 'n sterk toename van nedersettings. Maar daar is nogtans geen bewyse dat landbou en vissery destyds nie meer in staat was om in die bevolking se behoeftes te voorsien nie. Dit was juis hul liggaamsgrootte en krag – wat beslis aan goeie voeding te danke was – waarmee Skandinawiërs vrees in Wes-Europese kusbewoners ingejaag het. Eerder as honger word dus faktore soos veglus en die persepsie dat die weerlose kusbewoners en hul welvarende nedersettings 'n maklike prooi was aangevoer. 'n Suksesvolle rooftog het 'n hoë sosiale status aan Wiking-mans verleen en was 'n middel om vinniger rykdom, mag en invloed te bekom as in die tradisionele landbou- of handelsektor. Die Wikings se sedes en godsdiens was ook nie van so 'n aard dat hulle enige morele bedenkinge oor aanvalle op weerloses sou gehad het nie.

Die plaaslike skeepsboutradisie het 'n buitengewone vervoermiddel aan die Wiking-plunderaars verskaf – hul kenmerkende langskip wat sowat 300 jaar lank ongeëwenaar in Europa was. Sy bouwyse was lig en het van hom 'n vinnige en aanpasbare voertuig gemaak wat snelhede van twintig knope kon behaal (Christophorus Columbus se seilskip "Santa Maria" het teen tien knope in die rigting van Amerika beweeg). Selfs in ongunstige omstandighede soos 'n windstilte kon hulle as roeibote nog 'n spoed van tot by sewe knope bereik. Die langbote se minimale diepgang het Wiking-ekspedisies in staat gestel om selfs rivierop te seil. Vanweë die gebrek aan paaie langs die riviere was dit haas onmoontlik om binnelandse stede met behulp van ruiters teen 'n Wiking-aanval te waarsku.

Danksy hul ligte bouwyse kon langskepe daarnaas oor langer afstande op land gedra word. Sodoende het Wikings dikwels 'n landengte van sowat twaalf kilometer in die huidige Sleeswyk-Holstein gebruik om van die Noord- na die Oossee te beweeg en was nie genoodsaak om die lang vaart deur die Skagerrak te onderneem nie. Sweedse Wikings het oor honderde kilometer na die Russiese binneland beweeg en selfs pogings onderneem om Konstantinopel te verower.

In die 9de eeu, die begin van die Wiking-tydperk, was daar nog nie sprake van die huidige Skandinawiese nasies nie. Politieke grense het dikwels as gevolg van veldtogte of dinastiese ontwikkelinge verander, en die gebied van die huidige Denemarke, Noorweë en Swede was in 'n aantal provinsies verdeel wat deur onafhanklike plaaslike heersers (sogenaamde "jarls"), konings of invloedryke goewerneurs geregeer is. Baie van hierdie Skandinawiese provinsies ("land") het tot vandag toe as administratiewe geweste bewaar gebly.

'n "Land" het in die Wiking-tydperk ook die basis van die militêre strukture gevorm. Elke provinsie is in 'n aantal "hund" verdeel – kleiner administratiewe en militêre eenhede met sowat honderd krygers, en terwyl die provinsies se grense as gevolg van samesmeltings en ander ontwikkelinge voortdurend verander het, is die "hund" gewoonlik nie aangetas nie en het as stabiele eenhede voortbestaan. Die provinsies het geleidelik tot groter monargiese ryke saamgesmelt wat deur konings geregeer is en geleidelik tot sentralistiese nasionale state ontwikkel het. Noorweë het sy magsgebied in die 13de eeu tot by die voorheen onafhanklike gebiede Ysland en Groenland uitgebrei en die proses van politieke verenigings sodoende afgesluit. Ná die kerstening van Skandinawië het ook die plaaslike koningshuise voordeel uit die kerk se administratiewe strukture getrek wat veral politieke stabiliteit en die opbou van 'n regstelsel bevorder het.

Reeds in die Wiking-tydperk was Skandinawië in ekonomiese en politieke opsig een van die mees stabiele gebiede in Europa, en moderne historici neem aan dat sowel die bevolkingsgroei in die Nordiese lande asook die aantreklikheid van welvarende gebiede in Wes- en Sentraal-Europa die aanleiding tot die Wiking-rooftogte vanaf die 9de eeu gegee het. Ten spyte van hul wrede aanvalle op kloosters en stede was die Wikings 'n belangrike ekonomiese faktor wat die rykdomme van Wes-Europa as handelsgoed gebruik en sodoende ook 'n bydrae tot die ontwikkeling van Noord- en Oos-Europa gelewer het.
Denemarke was die mees sentralistiese staat in Skandinawië nadat die koningshuis sy politieke invloed al in die vroeë Wiking-tydperk stelselmatig uitgebrei en uiteindelik 'n ryk oorheers het wat tot by die Elberivier in die huidige Noord-Duitsland gestrek het. Veldtogte teen die Franke in Duitsland en die Saksers en Engeland het die politieke, ekonomiese en militêre groei van die Deense staat nog versterk, en 'n aantal Deense stede het tot demografiese sentra ontwikkel, terwyl die kerk sy invloed vanuit die hoofstad Roskilde geleidelik oor die hele land uitgebrei het. Die koninklike Deense leër was 'n beslissende faktor by die verkiesing van nuwe heersers aangesien die monargiese stelsel net gedeeltelik erflik was.

Swede was in teenstelling met Denemarke 'n agrariese gebied, maar desondanks het die Sweedse koningshuis met die uitbreiding van sy invloed na Finland en Rusland oor steeds groter bronne van staatsinkomste beskik. Die laat kerstening van die land het die kerk as 'n tweede mag naas die koning gevestig en sy magsuitbreiding beperk.

In Noorweë het topografiese faktore die ontwikeling van 'n magtige monargiese stelsel aanvanklik belemmer. Terwyl die meeste noordelike geweste selfregerende gebiede was, is die provinsie Vestfold in die suide van die land selfs deur 'n dinastie van oorspronklik Sweedse afkoms oorheers. Eers koning Harald Hårfagre het die verskillende klein Noorse ryke in die laat 9de eeu met sy oorwinning oor die noordelike heersers in 'n eenheidsstaat verenig, en sy dinastie het Noorweë tot die einde van die Wiking-tydperk oorheers.

Die Nordiese Model – welvaartstaat en vryemarkekonomie


</doc>
<doc id="27473" url="https://af.wikipedia.org/wiki?curid=27473" title="Hekla">
Hekla

Die Heklavulkaan is die bekendste vulkaan van Ysland. Dit is in die suide van die eiland geleë en bereik 'n hoogte van 1 488 meter bo seevlak. Die sneeubedekte Hekla is naas Grímsvötn die aktiefste vulkaan in Ysland en was in die volksmitologie tot die 17de eeu as 'n poort na die hel beskou nadat dit net in die tydperk van 1104 tot 1693 twaalf keer uitgebars en verwoesting gesaai het. Die grootste uitbarsting van die 20ste eeu het in 1947 plaasgevind, en vulkaanas is destyds tot by die Finse hoofstad Helsinki gewaai. Die laaste uitbarsting is in April 2010 aangeteken.

Daar word aangeneem dat ook die Ierse monnik Sint Brendan, wat in die 8ste eeu langs die Yslandse kus geseil het, ooggetuie van een van Hekla se uitbarstings was.

Vulkanologies gesien, is Hekla 'n verskynsel tussen 'n skild- en stratovulkaan, wat tans veral in die laasgenoemde rigting ontwikkel en uit vyf kraters bestaan. Hekla het vermoedelik sowat 6 600 jaar gelede of nog vroeër ontstaan, en maak deel uit van 'n 40km-lange vulkaanrif.

Uitbarstings is aangeteken in 1104, 1158, 1206, 1222, 1300, 1341, 1389, 1510, 1597, 1636, 1693, 1766, 1845, 1947, 1970, 1980, 1991, 2000 en 2010.


</doc>
<doc id="27474" url="https://af.wikipedia.org/wiki?curid=27474" title="Geraas">
Geraas

Geraas is 'n lawaai, gedreun en enige klank wat onwelkom, ondraaglik en verontrustend is.

Geraas word deur mense en diere se gehoorsintuie, die ore, waargeneem. Uitermatige geraas kan die ore beseer of selfs permanent beskadig.

Mense wat geraas maak of veroorsaak, soos deur musiek te hard te speel, kan vir rusverstoring ('n strafbare wetsoortreding) aangekla word. Sulke persone kan by die plaaslike owerhede aangegee word. In Pretoria, as voorbeeld, word die regulasies oor geraasbeheer deur die metropolisie toegepas.

'n Knaldemper kan gebruik word om die geraas van motorvoertuie en motorfietse te demp. Witgeraas word soms doelbewus in geboue uitgesaai om die waargenome geraas van die kantoor uit te doof.

Data (inligting) wat geen betekenis het nie word ook soms as geraas beskryf.

Geraas het in so mate toegeneem dat daar tereg gepraat kan word van geraasbesoedeling, omdat dit, soos by lug-, water- en bodembesoedeling, definitief 'n nadelige uitwerking op die mens sowel as die dier het. Dit belemmer nie alleen die konsentrasievermoë nie, maar kan so erg wees dat geluid as 'n fisieke pyn ervaar word. Tog kan die mens ook nie in 'n volkome geluidlose omgewing leef nie. Daarom word 'n onderskeid gemaak tussen normale geluide, soos spraak, musiek of selfs 'n ligte geruis soos byvoorbeeld dié van die see, en ongewenste geluide, byvoorbeeld skril fluite, harde knalle en 'n gedruis. Dit is ook nie noodwendig net 'n harde geraas en lawaai wat steurend is nie. Die aanhoudende gedrup van 'n waterkraan en die getik van 'n wekker kan vir 'n gevoelige persoon byvoorbeeld uiters irriterend wees.

Geluid word opgewek deur 'n geluidsbron en oorgedra as lugtrillings. Wanneer dit die mens se oor bereik, word die trillings deur die orgaan van Corti omgesit in senuweeprikkels. Voordat die oor 'n geluid kan waarneem, moet die geluid ten minste 'n sekere intensiteit hê. Die laagste vlak waarop geluid nog hoorbaar is, staan bekend as die gehoordrempel, terwyl die hoogste draaglike vlak die pyngrens is. Die indruk wat 'n geluid op 'n waarnemer maak, hang (afgesien van sterkte) ook af van die geluidsfrekwensie van die trillings waardeur 'n geluid veroorsaak word. Die frekwensie van 1 trillingsbeweging per sekonde is 1 hertz (Hz), en vir die mens is frekwensies van 20 tot 20000 Hz normaalweg hoorbaar. Al is die frekwensies van laer as 20 Hz en hoër as 20 000 Hz nie altyd hoorbaar nie, kan dit desnieteenstaande, volgens mediese navorsing, skadelik wees.

Die intensiteit van geluid word uitgedruk as geluidsterkte, wat 'n maatstaf is vir die energie wat trillings besit. In die algemeen wissel geluidsterkte tussen 102 (100) en 10-12 watt per vierkante meter (W/m2). Geluid met 'n intensiteit van 10-12 W/m2 word in die desibelskaal (dB) as 0 dB uitgedruk en dit is die laagste vlak waarop geluid nog hoorbaar is. Vir 10-11 W/m2 is dit 10 dB en so word dit hoër tot by ongeveer 102 W/m2, wat 120 dB is. Die geluidsterkte van 120 dB is so kragtig dat dit 'n geweldige druk op die oortrommel uitoefen en pyn veroorsaak.

Die geluidsindruk - met ander woorde dat 'n geluid as hard, skril, steurend, dreunend, sag of selfs aangenaam ervaar word - hang in groot mate af van die frekwensie. Geluid met 'n frekwensie van 1000 Hz teen 60 dB klink hard, terwyl 'n geluid by 100 Hz teen 60 dB nouliks hoorbaar is. Alhoewel die werklike sterkte van 'n geluid dus in desibel (dB) gemeet word, sê dié meting as sodanig feitlik niks van die indruk wat die geluid op 'n waarnemer maak nie. Die foonskaal weerspieël 'n geluid se indruk op die hoorder beter. Die foonskaal is sodanig dat die foon en die desibel op 1 000 Hz gelyk is aan mekaar, en van daardie punt af-word geluidsterktes relatief bereken.

Geraas kom van 'n byna ontelbare aantal bronne. Buitenshuis word dit veroorsaak deur die verkeer, grassnyers, vliegtuie en selfs voetstappe, veral van groot groepe mense, terwyl dit binne-in geboue byvoorbeeld deur masjinerie, water in pype en 'n geroes moes van stemme voortgebring word. Die uitwerking van geraas kan baie subtiel wees. Geraas op die agtergrond vorm gaandeweg 'n aaneen lopende geruis waaraan 'n mens mettertyd gewoond raak en as die geraasvlak nie te hoog is nie, is dit moontlik dat harde geluide deur die geruis geabsorbeer word. Hoe sterker die geraas egter word, hoe minder word hierdie dempende effek. Dit word geïllustreer deur motors wat teen 'n ononderbroke tempo verby beweeg en waarvan die geluid gaandeweg minder hinderlik word, terwyl 'n aantal motors wat by 'n stopstraat of robot stilhou en wegtrek 'n baie steurende geluid veroorsaak omdat dit voortdurend afneem en aangroei as die motors stilhou en wegtrek.

Vliegtuiggeraas het in 'n stadium sulke afmetings aangeneem dat aksiegroepe gestig is wat hulle beywer het vir die algemene bestryding van geraas, onder andere deur by die owerheid op optrede aan te dring en deur mense se aandag te vestig op die geraas wat hulle self veroorsaak. Aksiegroepe het 'n groot invloed gehad op die beplanning van lug-, spoor- en motorweë en hulle geniet tans wye erkenning.

Die nadelige uitwerking van geraas wissel van rusverstoring tot liggaamsdele wat aangetas word. Gewoonlik is geraas bloot steurend, maar in ernstiger gevalle moet spesiale maatreëls daarteen getref word en is mediese behandeling nie uitgesluit nie.

 'n Gemiddelde intensiteit van hoogstens 25 dB in die slaapkamer sal nie 'n goeie nag rus versteur nie. By 45 dB sal dit nog nie 'n mens wakker maak nie, maar wel die diepte van slaap beïnvloed en op die lang duur aanleiding gee tot liggaamlike en sielkundige probleme. 'n Persoon kan as gevolg daarvan byvoorbeeld gedurig rusteloos wees en dit moeilik vind om te ontspan.

Om 'n aanduiding van geluidsterkte te kry, moet in gedagte gehou word dat 'n mens se stem by normale spraak ongeveer 55 dB is. Indien iemand egter voortdurend aan 'n geluid met 'n intensiteit van 85 dB of meer onderwerp word, kan dit lei tot tydelike of selfs permanente doofheid. Algehele of gedeeltelike doofheid as gevolg van geraas kan op verskillende maniere ontstaan. Dit hang onder andere af van die duur van blootstelling aan geluid en van die intensiteit en frekwensie daarvan. Geraas teen 'n lae frekwensie en te hoë geluidsterkte kan doofheid vir lae frekwensies (lae toonhoogtes) veroorsaak, en 'n persoon wat só aangetas is, sal dit moeilik vind om gesprekke, wat meestal teen minder as 5000 Hz plaasvind, te volg. By 120 dB is geluid by die pyngrens en as dit oorskry word, is dit moontlik dat die oor se trommelvlies kan bars.

Eksperimente het bewys dat 'n langdurige blootstelling aan harde geluide met hoë frekwensies nie net die gehoor aantas nie, maar ook die fisiologiese prosesse in die liggaam inwerk. So byvoorbeeld het eksperimente op muise, rotte en konyne getoon dat geraas met 'n hoë intensiteit die kanse op infeksies vergroot, die bloedsomloop en klierwerking versteur en afwykings in die uitwisseling van liggaamstowwe en in voortplanting tot gevolg het. By die mens kon dié steuring nog nie vasgestel word nie, omdat die eksperimente, wat oor 'n lang tyd uitgevoer moet word, moeilik by die mens gedoen kan word. Navorsers in Japan het egter vasgestel dat die kanse op vroeë geboortes en 'n verminderde liggaamsgewig by kinders van ouers wat naby 'n lughawe woon, groter is.

Op sielkundige gebied kan geraas ook baie nadelig wees. Die liggaamlike stremming het tot gevolg dat 'n mens se konsentrasievermoë en kalmte daaronder ly. Waarnemers het byvoorbeeld vasgestel dat 'n andersins stil en bedaarde persoon onbewustelik self 'n bron van geraas begin word deur harder te praat, deure toe te klap en oorverdowende musiek te speel as hy gedurig aan geraas onderwerp word.

Om beter lewensomstandighede daar te stel, word daar voortdurend pogings aangewend om geraas te voorkom of, indien dit onmoontlik is, dan ten minste te beheer.

Geraasbronne, onder andere motors en vliegtuie, word van knaldempers voorsien en masjiene word in klankdigte geboue geïnstalleer. As dit nie die gewenste uitwerking het nie, word die akoestiek van die ruimtes om die mens bestudeer en van verskillende isoleringsmateriaal voorsien. Verskillende tegnieke word toegepas en voortdurend verbeter ten einde geraas tot die minimum te beperk.

In die meeste nywerheidslande word maatreëls getref om geraas te bestry. Talie internasionale organisasies, onder andere die Wêreldgesondheidsorganisasie en die International Civil Aviation Organisation (ICAO) (die internasionale burgerlugvaartvereniging) hou hulle met geraasprobleme besig. In Suid-Afrika beywer die Departement van Omgewingsake en die Nasionale. Beroepsveiligheidvereniging (NOSA) hulle vir beter toestande met betrekking tot geraas in fabrieke en nywerhede.

Geraas kan basies op twee maniere uitgeskakel of verminder word. In die eerste plek kan doeltreffende maatreëls ten opsigte van die geraasbron getref word en in die tweede plek kan die oordrag van geluid beperk word. Dit kan bereik word deur onder andere die verskerpte toepassing van wette en reëls wat betref die aanwesigheid en intensiteit van geluid. Die geraasbronne moet byvoorbeeld só ingerig word dat dit die minste moontlike geluid voortbring en moet ook behoorlik afgeskerm word, sodat die oordrag van geluid beperk word. Daar is egter 'n aantal maatreëls wat getref kan word waardeur geraas op 'n direkte wyse bestry kan word. Motors en motorfietse se geraas kan byvoorbeeld tot die minimum beperk word deur die installering van doeltreffende knaldempers verpligtend te maak. SÓ ook wat betref isoleringsmateriaal by die oprigting van geboue of waar masjinerie in die gebou staan. In dié verband kan daarop gewys word dat ingenieurs vandag voortdurend daarna streef om moderne masjiene te bou wat trillingsvry is. Boukundiges, beplanners, argitekte en werktuigkundige ontwerpers kom gereeld bymekaar op vergaderings en seminare waar oplossings bespreek en nuwe in ligting onderling uitgeruil word. Om 'n te hoë konsentrasie van geraas in 'n enkele gebied te voorkom, word stedelike en plattelandse gebiede in geraas sones ingedeel, waarvolgens fabrieke, besighede, lughawens en woongebiede dan geplaas word.

'n Sorgwekkende verskynsel in die nywerheid is die sogenaamde industriële doofheid. Dit is doofheid ten opsigte van hoë frekwensies en word veroorsaak deur tallose geluide afkomstig van installasies, masjinerie en werktuie. Die doofheid het tot gevolg dat frekwensies bokant 5000 Hz nie meer vir 'n persoon hoorbaar is nie. So iemand word egter dikwels nie bewus van die probleem voordat dit te ver gevorder is nie, omdat normale gesprekke teen frekwensies laer as 5000 Hz gevoer word. Die geluide waaraan mense in die nywerheid onderhewig is, word ingedeel in kontinue en diskontinue geluide.

Kontinue (aanhoudende) geluide bestaan uit blaas-, ruis-, dreun- en rolgeluide wat onafgebroke voorkom. Dit word byvoorbeeld voortgebring deur motors, elektromotore en ventilators. Diskontinue geluide word gekenmerk deur die kortstondigheid of afgebrokenheid daarvan. Iemand wat met 'n hamer op iets kap, veroorsaak byvoorbeeld 'n diskontinue geluid. 'n Diskontinue geluid wat teen 'n vinnige tempo herhaal word, het die effek van 'n kontinue geluid, hoewel die afgebrokenheid daarvan nog duidelik hoorbaar is.

Geraas in die nywerheid is 'n mengsel van deurlopende en afgebroke geluide en as die deurlopende geraasvlak nie te hoog is nie, is die diskontinue geluide die steurendste van die twee omdat dit die aandag aftrek elke keer as die geluid herhaal word.

Masjiene wat albei dié soorte geluide voortbring, is byvoorbeeld gereedskapmasjiene. Dit word kontinue deur 'n elektromotor aangedryf, terwyl die gereedskapstuk self gewoonlik op 'n diskontinue wyse met die materiaal wat verwerk word, in aanraking kom. Gereedskapstukke soos frese en saaglemme het tande wat agtereenvolgens met die materiaal in aanraking kom en 'n rukkerige geluid veroorsaak. Draaibanke en boormasjiene bring hoofsaaklik egalige en deurlopende geluide voort, veral wanneer die beitels en bore behoorlik skerp is. Om die produksiesnelheid te verhoog, word masjiene wat andersins nie veel lawaai nie, dikwels teen hoë snelhede aangedryf, wat dan soms 'n byna onuithoudbare geraas veroorsaak. In groot fabrieke waar grondstowwe op uitgebreide skaal verwerk word, word die grondstof gewoonlik eers aan hoë temperature onderwerp. Die oonde wat daarvoor gebruik word, verbruik enorme hoeveelhede suurstof. Kompressors blaas die lug onder druk in die oonde in en dit veroorsaak so 'n lawaai dat die werker van oorpluisies gebruik moet maak.

Die goedkoopste en doeltreffendste metode waardeur geraas beperk kan word, is om dit so ver as moontlik van mense af weg te hou. Daarom word nywerhede gewoonlik in die buitewyke van dorpe en stede aangetref. Om diegene wat in die nywerhede werk, te beskerm, word pogings aangewend om geraas te voorkom of ten minste te beperk. Die masjinerie en installasies word só gebou dat dit trillingsvry is en deur middel van absorberende materiaal geïsoleer word. Om dit trillingsvry te hou, word die masjiene op rubberblokke geplaas en as daar ratwerk in die masjiene is, is dit gewoonlik heliese ratte (dit is ratte waarvan die tande skuins is ten opsigte van die rotasieas). Hulle werkverrigting verloop baie stiller as dié van konvensionele ratte met reghoekig geplaaste tande. Waar moontlik word hidrouliese meganismes en elektromotore geïnstalleer omdat hulle minder lawaai as die gewone meganismes en binnebrandenjins veroorsaak.

As die geraasbron nie gedemp kan word nie, is isoleringsmateriaal die alternatief. Hierdie materiaal is gewoonlik poreus en absorbeer geluide deur die geluidsenergie om te sit in warmte-energie. Die lug waarin die trillings voortgeplant word, word in die holtes van die materiaal vasgevang, waar die trillings heen en weer gereflekteer word en die energie dan oorgaan in warmte. Sommige soorte isoleringsmateriaal bestaan uit vesels, korrels en kristalle waarin die geluidsenergie verlore gaan omdat die lug wrywing in die materiaal veroorsaak en die energie weer eens in warmte omgesit word. Die absorpsievermoë van isolering is direk eweredig aan die massa daarvan en die materiaal moet dus so dik as moontlik wees.

 Indien die grootte van 'n masjien of 'n installasie isolering te duur maak, word die geraasbronne gewoonlik ondergronds geïnstalleer.

In sakegebiede word geraas hoofsaaklik deur die verkeer veroorsaak, maar dit is ook afkomstig van boubedrywighede, voetgangers en kantoormasjiene. Die gebruik van sentrale parkeergeriewe los nie slegs die parkeerprobleem op nie, maar lei ook daartoe dat die verkeer op sekere punte gekonsentreer word en die verkeersgeraas nie so geraas wyd versprei word nie. Om die verkeer stiller te hou, word by wet bepaal dat voertuie met behoorlike knaldempers toegerus moet wees. Origens word lawaai uitgeskakel deur geboue van isolering te voorsien en van akoestiese tegnieke gebruik te maak.

Die hoë konsentrasie van geluide in sakegebiede kan verder beperk word deur strate vir verkeer te sluit en eenrigtingstrate só te beplan dat dit die verkeer van die sentrale dele af weglei. In dié verband word die desentralisasie van sakeondernemings allerweë verwelkom. Stadsbeplanners lê hulle daarop toe om ondernemings, veral kettingwinkels, op strategiese plekke in woongebiede te plaas. Deur die verspreiding van sakesentrums word geraas versprei en hoewel dit steeds daar is, is dit minder intens of gekonsentreer.

In die meeste woonhuise is die bestryding van geraas ondoeltreffend omdat steeds meer geraasproduserende toebehore gebruik word. Lopende water in pype, baddens en opwasbakke kan baie steurender wees as wat die meeste mense besef.

Bykomende geraasbronne is lugversorgers, radio's en rammelende vensterrame. Deur meer daarop te konsentreer wanneer 'n huis gebou word, kan geraas grootliks uitgeskakel word.

Indien daar geraasbronne is waaraan niks gedoen kan word nie, word die waarde van isolering al hoe meer beklemtoon. Isoleringsmateriaal kan op plafonne, onder dakteëls, op vloere en tussen dubbelmure aangebring word. Vensters kan selfs van dubbele glaswande voorsien word.

Om rustigheid in woongebiede te verseker, word daar voortdurend gewaak teen geluidsindringing afkomstig van lug-, pad- en spoorverkeer. Lughawens en spoorwegstasies word gewoonlik ver van woongebiede af beplan, maar dan word afbreuk gedoen aan die gerief van die inwoners. Omdat 'n vliegtuig of trein se geraas moeilik gedemp kan word, is dit wensliker om die oordrag van die geluid te beperk. 'n Goedkoop metode is die aanplant van bome rondom lughawens en stasies. Duurder maar ewe doeltreffende oplossings is mure en verskansings.

Die padverkeer se lawaai word tans so suksesvol in woongebiede gehanteer dat dit byna as vanselfsprekend aanvaar word. Goeie beplanning en doeltreffende tegnieke bring mee dat geraas tot die minimum beperk word. Bushaltes word byvoorbeeld so geplaas dat busse nie regoor huise of woonstelle hoef stil te hou en weg te trek nie. Verder word robotte gesinchroniseer, sodat voertuie deurlopend 'n groen lig kry en 'n aanhoudende gestop en wegtrek uitgeskakel word. Skuins walle word langs hoofweë gebou, wat geraas van die verkeer absorbeer of dit na die ruimte bokant die straat reflekteer. Alle strate, behalwe die hoofweë, word ringvormig aangelê, waardeur verbygaande verkeer gedwing word om langs die hoofstrate te beweeg.



</doc>
<doc id="27477" url="https://af.wikipedia.org/wiki?curid=27477" title="Francis Cabrel">
Francis Cabrel

Francis Cabrel is 'n Franse sanger. Hy is ook 'n liedjieskrywer en speel boonop kitaar. Hy is gebore in Agen in Frankryk op 23 November 1953. Met sterk invloede van Bob Dylan het hy al verskeie albums vrygestel meestal onder die afdeling van volksmusiek maar het ook al "blues" en "country" style gebruik. Baie van sy liedjies soos "L'encre de tes yeux" (Die ink van jou oë) en "Petite Marie" (Kleine Marie) het blywende gunstelinge geword in Franse musiek. Ander, soos "C'était l'hiver" (Dit was winter) wat handel oor die selfmoord van 'n jong meisie, is al uitgevoer deur verskeie kunstenaars soos die Kanadese Isabelle Boulay.

Tans is hy woonagtig in Astaffort wat na aan Agen geleë is. Hy is getroud en het twee dogters, Manon en Aurélie. Hy en sy vrou het ook 'n Vietnamese dogtertjie aangeneem in 2005.

Cabrel is gebore aan 'n beskeie familie. Sy pa het in 'n winkel wat koekies maak gewerk en was 'n kranige trekklavier aanhanger danksy sy vrou, wat 'n baie mooi stem gehad het. Sy ma het as kassier in 'n kafeteria gewerk. Hy het 'n sister, Martine, en 'n jonger broer, Philippe. Prospero Cabrel, sy oupa aan sy pa se kant, het in 1920 na Gascogne geïmmigreer vanaf Fruili in Italië met sy vrou en ses kinders. Cabrel se ma, Denise Nin, is gebore in Gascogne aan 'n Italiaanse familie wat ook uit Fruili afkomstig is. Die familie se oorspronlike naam, Cabrelli, is laat vaar in die 1700's.

As 'n skaam tiener van dertien jaar het hy Bob Dylan se "Like a Rolling Stone" vir die eerste keer oor die radio gehoor. Dit was 'n draaipunt in sy lewe en 'n bepalende faktor in sy loopbaan. Danksy 'n kitaar wat hy een Kersfees as present ontvang het van sy oom Freddy, het hy 'n teenmiddel gehad vir sy skugterheid. Hy het in latere jare gesê dat die kitaar hom meer interessant laat voorkom het vir ander mense. Teen die ouderdom van 16 het hy begin om die liedjies van Neill Young, Leonard Cohen en Dylan te sing. Hy het ook Engels geleer deur die lirieke te vertaal. Hy het gedurende die somermaande by dieselfde bakkery gewerk as sy pa.

Op sewentienjarige ouderdom het hy verkeie folk rock musiekgroepe op die been probeer bring maar dit was nie geslaagd nie. Hy is per geleentheid geskors uit sy hoërskool in Agen oor sy swak dissipline.

Teen ouderdom negentien het hy in 'n skoenwinkel werk gekry terwyl hy Sondaeaande opgetree het met 'n groep wat bekend gestaan het as "Ray Frank and Jazzmen", wat later hul naam verander het na "Les Gaulois" omdat elke lid van die groep 'n snor gedra het. Cabrel het tewens op daardie tydstip die voorkoms van 'n hippie gehad met sy lang hare en snor. Die groep het verplig gevoel om al die treffers van die tyd te dek. Cabrel het nietemin die geleentheid gebruik om sy kitaarspel te verbeter en sy vryetyd gebruik om nuwe liedjies te komponeer.

In 1974 het hy ingeskryf vir 'n kompetisie wat deur Sud Radio, 'n groot plaaslike radiostasie, aangebied is. Vier honderd deelnemers het die een na die ander voor 'n paneel beoordelaars opgetree wat, onder andere, Daniel en Richard Seff ingesluit het. Hy het sy eie komposisie, "Petite Marie", wat opgedra is aan sy vrou Mariette, gesing. Hy is as die wenner aangewys en het sodoende 2000 Frank en 'n platekontrak by CBS losgeslaan.

Sy eerste album "Les murs de poussière" (ook bekend as "Ma ville") is drie jaar laat uitgereik. "Petite Marie" is as 'n , maar Cabrel het gou agtergekom dat CBS verander het aan die aksent van sy sangstem op die snit, en dat dit met die uitdrukking van sy ware persoonlikheid gebots het. Hierdie weergawe van die lied dra dus nie Cabrel se goedkeuring weg nie. Tydens CBS se "Nouvelle Chanson Française" (Nuwe Franse Lied) veldtog het hy vir Dave vir een maand geopen by die Paris Olympia. Gedurende hierdie maand het hy slegs sy drie liedjies gesing en direk per trein na die voorstad Plessis Robinson gereis waar hy tuisgegaan het by 'n goeie vriend. Dit was vir Cabrel 'n baie frustrerende tyd gewees al was dit sy bekendstelling aan die publiek en ook die begin van sy loopbaan. Hy het maar moeilik aangepas by die stadslewe.

Dit is veral vanaf die uitreiking van sy tweede album "Les chemins de traverse" dat sy loopbaan sterk spoed optel deurdat hierdie album meer as 400 000 eksemplare verkoop het binne enkele weke danksy die snit "Je l'aime á mourir". Almal het hierdie rustige rympie geneurie in teenstelling met diskoliedjies wat in hierdie tyd die rondtes gedoen het, en het daartoe gelei dat die lied klassieke status bereik het onder die Franse. Cabrel se talent het onmiddellik die wye publiek se aandag gelok maar die ongevraagde faam het hom so effe verwar. Ten spyte hiervan het hy 'n ster geword en al die verpligtinge wat daarmee gepaard gaan het sy beskeie lewe heeltemal omvergewerp.

Sy derde album "Fragile" bevat 'n juweel van 'n snit "L'encre de tes yeux" (Die ink van jou oë). Hierdie snit word baie vinnig 'n groot sukses en bevestig die sensitiewe natuur van hierdie sanger. Met sy "rock & roll" nommer "La Dame de Haute-Savoie" voeg hy die elektriese kitaar by sy klank om sodoende nader aan die klank te kom van kunstenaars wat hy bewonder. Kunstenaars soos Little Feat, Jackson Browne en James Taylor. Met die minder intieme en akoestiese klank van sy vorige werk het "La Dame de Haute-Savoie" goeie aanvaarding van die publiek ontvang en is dit een van die uitstaande snitte in sy loopbaan.

Op hierdie tydstip is Cabrel verdeel tussen sy tuisdorp- en Parys-lewe en stel hy "Carte Postale" (Poskaart) vry wat met akkuraatheid en deursigtigheid sy gemoedstoestand uitbeeld. Snitte soos "Carte Postale", "Chauffard" (Padvark) en die uitmuntende "Répondez-moi" (Antwoord my) verteenwoordig die verskille tussen die nostalgie van die plattelandse lewe en die verwyt van die gajaagde stadslewe wat die verdeeldheid voorstel in die lewe wat gelei word deur 'n kunstenaar wie se lewe omvergewerp is deur sukses. Deur na hierdie album te luister ervaar mens die diep begeerte wat Cabrel het om terug te keer na 'n rustiger lewenstyl.

Die vrystelling van sy vyfde album "Quelqu'un de l'intérieur" (Iemand van binne) het 'n dubbele ewolusie meegebring. Eerstens gewaar mens Cabrel sonder sy lang hare. Hiermee doen hy afstand van sy musketier-voorkoms. Tweedens is daar 'n verandering in sy skryfstyl weg van die persoonlike en dus met 'n groter klem op die uiterlike wêreld. Maar die bekoorlike balades wat mens assosieer met Cabrel syfer steeds deur in snitte soos "La fille qui m'accompagne" (Die meise wat my vergesel) en "Le temps s'en allait" (Die tyd gaan verby).

Die nuwe album "Photos de voyages" (Reisfoto's) volg in dieselfde trant as die vorige maar daar word merkbaar 'n sterker standpunt ingeneem deur Cabrel oor kwesies soos rassisme in "Les gitans", apartheid in "Soweto" en derdewêreldse armhoede in "Photos de voyages", iets wat ver verwyderd is van sy vorige ligter musiek. Maar dit is die ballade "Il faudra leur dire" (Dit gaan nodig wees om vir hulle te vertel) wat 'n wegholsukses is. Hierdie liedjie, geskryf rondom die tyd van sy dogter se doop, handel oor bloedkanker en word in die begin gesing deur die kinders van Astaffort. Hierdie album, wat met die hulp van die "Chorale des Enfants d'Asnières" (Die kinderkoor van Asnières) opgeneem is, het vir 'n aantal weke sy verskyning hoog in die top 50 gemaak.

As pa van 'n familie neem Cabrel 'n stadiger werkspas aan en skaaf hy langer aan sy liedjies wat nou die noemenswaardige aspekte van sy lewe verskans en dit nie vervang nie. As vrug van hierdie nuwe lewensuitkyk kom die album "Sarbacane" (Panfluit) te voorskyn na bykans drie jaar se werk en dit is 'n oorweldigende sukses. Die album word deels opgeneem in die ateljee wat hy tuis ingerig het en verteenwoordig 'n onmiskenbare volwassenheid in sy skryfstyl en komposisie. Die publiek is ook nie teleurgesteld nie en bewys 'n groot eer aan Cabrel deur oor die twee miljoen eksemplare te koop, sonder om die enkelsnitte "Sarbacane" wat hy opdra aan sy dogter of "C'est ecrit" (Dit staan geskryf) in ag te neem nie. Ten spyte van hierdie sukses noem Cabrel dat dit dalk sy laaste opname sou wees.

Na 'n aantal maande se toer en deelname aan verskeie humanitêre werke word die tripelalbum "D'une ombre à l'autre" (Van een skadu na die ander) vrygestel. Die boks bevat 43 snitte op 3 CDs waarvan die eerste deel (CD 1 en snit 1 tot 7 van CD 2) opgeneem is tydens sy "Sarbacane Tour" by die "Palais des Sports" in Toulouse op 1 en 2 Desember 1989. Die tweede, meer akoestiese, deel (CD 2 snit 8 tot 14 en CD 3) is opgeneem by die "Centre Culturel" in Sarlat tussen 12 en 15 Mei 1991. Die drie CDs is 'n taksering en opsomming van die inspirasie van 'n ervare musikant. Weer pa van 'n dogter bring Cabrel nou 'n eenvoudige lewe deur verdeel tussen sy familie, sy tuisateljee en sy nuwe verantwoordelikhede as kanselier van Astaffort. Cabrel is goed bewus van die gevare wat sukses kan meebring en hou sy voete stewig op die grond.

Desondanks enige druk neem Cabrel vyf jaar om sy agste album "Un samedi soir sur la terre" ('n Saterdagaand op die grond) uit te reik. As gevolg van die lang broeitydperk onthul hierdie album meer presisie en uitdrukking. Na die sukses van "Sarbacane" verval Cabrel nie in die fout om slegs 'n herhaling van die styl van die vorige album na te volg nie, danksy snitte soos "Je t'aimais, je t'aime, je t'aimerai" (Ek was lief vir jou, ek is lief vir jou, ek sal lief wees vir jou), "La cabane du pêcheur" (Die vissermanshut) en veral "Corrida" (Bulvegter) wat 'n afkeuring van hierdie optrede is. Cabrel begin kort na die uitreiking 'n toer wat 'n reeks konserte insluit in Parys gevolg deur 'n konsert in die "Théâtre des Champs Elysées", "Olympia" en "Zénith".

In Januarie 1995 toer Cabrel in Québec. In Februarie ontvang "Un samedi soir sur la terre" die "Victoire de la Musique" (Musiekwenner) toekenning as beste album van die jaar. In April eindig die "Un samedi soir sur la terre" toer, maar dit ondergaan 'n gedaanteverwisseling tussen Januarie en April van 1996 toe dit 'n meer akoestiese aard aangeneem het. In 1997 neem Cabrel deel aan die "Sol En Si (Solidarité Enfant Sida)" (Solidariteit Kinders Vigs) toer tesame met Maurane, Michel Jonasz en Maxime Le Forestier. Sy vertonings word deur die publiek waardeer aangesien daar die risiko bestaan dat sy albums al hoe skaarser gaan word.

Die fotograaf Claude Gassian publiseer sy book "Hors Saison" (Buite seisoen), 'n manjifieke boek wat foto's bevat van Cabrel. Die boek het ook 'n bonus-CD wat 'n duet bevat wat tydens die "Francofolies de Buenos Aires" opgeneem is saam met die Argentynse sangeres Mercedes Sosa. Die liedjie "Vengo a ofrecer mi corazón" is so 'n groot sukses op die radio dat dit uitgereik word as 'n enkelsnit-CD.

Die album "Hors Saison" (Buiteseisoen) is vyf jaar na Cabrel se laaste een vrygestel op 30 Maart. Dit word vervaardig deur dieselfde span wat vir die vorige twee albums verantwoordelik was, naamlik Manu Katché, Gerard Bikialo and Bernard Paganotti. Die styl is tipies Cabrel en die album word aangehelp deur die sukses van die snitte "Presque rien" (Byna niks) en "Hors saison". Die opname verkoop binne een jaar 'n miljoen eksemplare. Na hierdie herlewing van sy sukses skop Canrel 'n konserttoer af. Die verhoogdekor is eenvoudig waar hy slegs deur agt musikante omring word. Die eerste deel van sy konsert sluit die vonds van Quebec in, Isabelle Boulay. Die toer eindig in Desember.

Sy tripelalbum "Double Tour" (Dubbeldraai) word opgeneem tydens sy publieke optredes en bevat akoestiese sowel as elektroniese weergawes van sy liedjies. Terselfde tyd neem hy deel aan "Les Enfoires" (Die Domkoppe) wat verskeie sangers en kunstenaars insluit ten goede van liefdadigheid. Cabrel en Jean-Jacques Goldman is groot ondersteuners van hierdie inisiatief. In 2001 toer Cabrel weer met "Les Enfoires" wat in eie reg 'n groot sukses geword het.

Cabrel hou 'n sessie van sy "Rencontres musicales d'Astaffort" (Musikale byeenstomste van Astaffort) inisiatief wat hy in 1995 van stapel gestuur in Parys om meer mediablootstelling te bekom. Die "Rencontres" vind twee maal per jaar plaas in 'n ou skool in Astaffort in die loop van 'n week. Tydens hierdie periode kom opkomende liedjieskrywers, komponiste en ander skeppende geeste bymekaar om in aanraking te kom met professionele kunstenaars in die musiekbedryf. Elke week eindig met 'n konsert waar die eerste helfte deur die amateurkunstenaars opgevoer word en die tweede deel deur 'n bekende sanger. Hierdie model lei tot "Les Rencontres d'Astaffort à Paris" op 24 Junie by die "Casino de Paris" waar Cabrel die tweede helfte behartig. Hierdie optrede word so positief ontvang dat die konsep herhaal is in 2003.

Cabrel skryf en neem sy album "Les Beaux Dégâts" op.

Die musiek van Louisiana en meer spesifiek die van New Orleans is alombekend. Dit is die hart van die stad en die blom van sy kultuur. Die stad het die volle aanslag beleef van orkaan Katrina en ook Rita. Baie Louisiana musikante het alles verloor: huisvesting, instumente, werk, ens.

Dit is om hierdie rede dat Cabrel en sy vriend Zachary Richard 'n liefdadigheidskonsert reël ter ondersteuning van die musikale gemeenskap wat slagoffers was. Cabrel stig toe "L'association SOS Musiciens de la Nouvelle-Orléans" en tree as voorsitter op. Die enigste doel van hierdie assosiasie is om 'n konsert te hou op Maandag 7 November 2005 by die "Palais des Congrès de Paris" wat verskeie kunstenaars insluit. Die opbrengs van hierdie konsert gaan na die musici wat slagoffers was in New Orleans deur gebruik te maak van die "Community Foundation of Acadiana" wat bedryf word in Lafayette in die Verenigde State.

Verskeie kunstenaars het gehoor gegee aan die oproep van die assosiasie en Francis Cabrel. Kunstenaars soos Veronique Sanson, Garou, Gerald de Palmas, Paris Combo, Sanseverino and Alain Souchon. Twee en 'n half uur se musiek is gespeel om eer te betoon aan die Amerikaanse musici en om hulle troosting te bied en te ondersteun.

Ter herdenking van sy 30 jaar in die musiekbedryf word die album "L'essentiel 1977-2007" uitgereik. Dit bevat van sy beste werke oor die afgelope drie dekades asook twee nuwe snitte.

Tesame met die 37 snitte sluit die album ook 'n bonus-DVD in wat vyf bestaande videosnitte bevat en een uittreksel uit sy nuwe konsert.



</doc>
<doc id="27481" url="https://af.wikipedia.org/wiki?curid=27481" title="Dauphiné">
Dauphiné

Dauphiné (Oksitaans: Daufinat, Arpitaans : Dôfenâ) is 'n voormalige provinsie in suidwestelike Frankryk wat rofweg ooreenkom met die huidige départements Isère, Drôme en Hautes-Alpes. Die historiese hoofstad is Grenoble en die hoofdorpe is Vienne, Valence, Die, Gap en Briançon.

Die provinsie in die noorde deur die Rhône begrens wat Bresse en Bugey van mekaar skei. In die ooste is dit deur Savoye en Piémont begrens en in die suide deur die Comtat Venaissin en Provence. Die westelike grens is aangedui deur die Rhône suid van Lyon. Dauphiné het gestrek tot by die buitewyke van Lyon. Die provinsie kon verdeel word in "Haut Dauphiné" (Opper-Dauphiné), die Alpynse gedeelte van die provinsie en "Bas Dauphiné" of "Dauphiné du Midi" (Neder-Dauphiné) wat uit die pre-Alpe en medium valleie van die Rhône bestaan het.

Die Dauphiné is vroeër deur die Galliese stamme die Allobroges, Ségovellaunes, Voconces en Tricastins bevolk. Dit is deur die Romeine oorwin in die 2de eeu v.C. en verskeie Romeinse kolonies het in die streek ontstaan waarvan die belangrikste Vienne (Valentinopolis) was. Dauphiné is later deur die Boergondiërs ingeval en is aan Lothar toegeken na die verdeling van die Karolingiese Ryk. Nadat dit ingesluit is in die kortstondige Koninkryk van Boergondië is die gebied verdeel onder verskeie feudale en kerklike here.

Die kern van die provinsie was die Graafskap van Viennois, die gebied om Vienne aan die oostelike oewer van die Rhônerivier. In die 11de eeu het Graaf Guigues I van Albon, Neder-Dauphiné, Grésivaudan, Champsaur, wat voorheen aan die Biskop van Vienne behoort het, en Briançonnais tot sy domein toegevoeg. In 1192 het Guigues VI van Albon die titel "Dauphin de Viennois", letterlike Dolfyn van Viennois aangeneem. Guigues VI het die gebiede Embrun en Gap sowel as Faucigny, 'n provinsie van Savoye, tot sy domein toegevoeg na sy huwelik met die dogter van Hertog Pierre II in 1268. In 1343 is Faucigny weer aan Savoye afgestaan.

Gedurende die Middeleeue het Dauphiné as 'n onafhanklike staat wat deel gevorm het van die Heilige Romeinse Ryk bestaan. Die laaste onafhanklike dauphin, Humbert II, wat geen erfgename gehad het nie, het sy provinsie aan die Koning van Frankryk, Fillips VI, verkoop op 30 Maart 1349 volgens die Verdrag van Romans (1349) wat op bekwame wyse deur sy "protonotaire", Amblard de Beaumont onderhandel is. Humbert is tot die stap gedwing deur sy spandabelrige besteding op projekte soos verskeie godsdienstige stigtings, die stigting van die Universiteit van Grenoble en 'n weelderige hof. Hy het aan kruistogte deelgeneem en bankrot teruggekeer terwyl sy vrou en seun tydens sy afwesigheid gesterf het. Hy het noodgedwonge besluit om te bedank en sy staat te verkoop. Op daardie stadium het Humbert II ook die titels Prins van die Briançonnais, Hertog van die Champsaur, Markies van Cézanne, Graaf van Vienne, Albon, Grésivaudan, Embrun en Gapençais, Paltsgraaf van La Tour, Valbonne, Montauban en Mévouillon, gehad wat ter selfde tyd aan Frankryk oorgedra is.

Vandat dit in Frankryk opgeneem is, is die Dauphiné gereserveer vir die Franse kroonprins wat die titel Dauphin aangeneem het. Die eerste Dauphin van Frankryk was die kleinseun van Filips VI, Karel van Normandië, die toekomstige Karel V die Wyse. Lodewyk XI was die enigste Dauphin van Frankryk wat in die provinsie gewoon het en dit regeer het. Die tydperk het gedien as 'n magskool.

Die Dauphiné was 'n mylpaal en militêre laer op pad na Italië waarvoor Franse ambisies aan die groei was. Dit was ook 'n protestantse uithoek tydens die geloofsoorloë van 1562-1598.

In 1562 het die Hertog Emmanuel-Philibert wapens opgeneem teen die Kalviniste wat die midi in Frankryk oorval het en sy state bedreig het. Hy het Karel de La Forest, Baron van Rumilly as luitenant-generaal in Dauphiné benoem. Aan die hoof van 'n korps troepe het laasgenoemde teen François de Beaumont, Baron van Adrets, die hoof van die mees bloeddorstige protestante party, geveg, maar is doodgemaak met sy wapens in sy hande onder die mure van Vienne in 'n botsing met die Hugenote in 1565.

In 1572, toe nuus van die Sint-Bartholomeusdag Slagting die streek bereik het nuwe slagtings van Augustus tot Oktober 1572 in Province plaasgevind. Die luitenant-generaal van die koning Gordes het die protestante hier beskerm.

In die 18de eeu het die provinsie 'n tydperk van voorspoed en ekonomiese groei beleef; gevolglik was die bourgeoisie, wat vrugte versamel het, aan die hoof van 'n beweging wat gelei het tot die Franse Rewolusie. Die provinsie was dan ook op 21 Augustus 1787 die eerste wat 'n State-Generaal byeen geroep het. Die afgevaardigdes van Dauphiné Antoine Barnave en Jean-Joseph Mounier was belangrike akteurs in die revolusie


</doc>
<doc id="27486" url="https://af.wikipedia.org/wiki?curid=27486" title="Tenk">
Tenk

'n Tenk is 'n gepanserde militêre voertuig. In Duits word dit "Panzer" genoem en in Engels "Tank". Die eerste sketse of planne van 'n tenk is deur Leonardo da Vinci geteken, en het soos 'n skilpaddop gelyk.

Reeds voor die Eerste Wêreldoorlog het verskeie soldate die ontwikkeling van gepantserde voertuie bepleit as 'n logiese gevolg van die vervanging van spierkrag deur masjienkrag. Hulle was in staat om te vertrou op 'n aantal tegnologiese ontwikkelings wat voorheen plaasgevind het, naamlik die uitvinding van die voorlopers van rusperbande deur Richard Edgeworth in 1770 en die gebruik van trekkers met rusperbande met 'n motor wat stoom gebruik het tydens die Krimoorlog (1853-1856).

As gevolg van die hoë koste het geen weermag selfs 'n prototipe gemaak nie. In 1903 het die Franse kaptein, Levasseur, 'n plan vir 'n beweegende kanon op rusperbande voorgestel. In 1907 het Majoor Donoghue Roberts, die Hornsby-trekkervervaardiger, probeer oortuig om 'n strydvoertuig op hul trekker onderstel te ontwikkel, maar hulle het geweier. Die planne vir 'n "Motorgeschütz" wat in 1911 deur die Oostenrykse luitenant Günther Burstyn opgestel is, is met groot belang deur beide die Oostenryk-Hongaarse en die Duitse weermag ontvang, maar geen fondse is beskikbaar gestel nie. In 1912 het die Australiese Lancelot A. de Mole planne vir 'n tenk aan die Britse Oorlogskantoor gestuur, wat egter verwerp is. Vanaf Maart 1913 in Duitsland is 'n "Landpanzerkreuzer" ontwikkel deur 'n sekere Goebel. Hierdie 550-ton-monster was egter nie 'n kruiper nie, maar was veronderstel om op reuse-balle voort te beweeg.

Geleidelik het kommersiële weermagvragmotors in gepantserde voertuie ontwikkel toe die troepe om hulself te beskerm, hul voertuie voorsien het met tydelike metaalplate. Vragmotor fabrieke het toe begin om spesiale gepantserde motors te vervaardig (vanaf 1902). Hierdie gepantserde motors kan slegs in beperkte mate op die slagveld gebruik word weens hul beperkte terreinvaardighede.

Met die aanvang van die Eerste Wêreldoorlog het die tenk dus nog nie bestaan nie. Hoewel, reeds van die begin van die oorlog af, het alle partye bogenoemde gepantserde voertuie gebruik, net soos die Britte. Toe die gevegsfronte nog in beweging was, het hulle hul waarde bewys. Maar gou het die stryd in 'n looggraafoorlog verval. 

In die herfs van 1914 het 'n Britse amptenaar, Majoor Ernest Dunlop Swinton (1868-1951), die idee gekry om gepantserde rusperaangedrewevoertuig toe te laat om 'n gepantserde slee vol soldate oor die vyandse loopgrawe te trek. Onafhanklik van hom, in 1915 het die Franse kolonel Jean-Baptiste Eugène Estienne presies dieselfde idee gehad. Swinton het 'n brief aan sy funksionele toesighouer, die sekretaris van verdediging luitenant-kolonel Maurice Hankey gestuur. Hy het einde Desember 'n memorandum aan die Komitee van Imperiale Verdediging gestuur, met die Eerste Heer van die Admiraliteit Winston Churchill as lid. Churchill het op sy beurt 'n brief geskryf aan eerste minister Herbert Henry Asquith, waarin hy die vaste verwagting uitgespreek het dat die Duitsers binnekort 'n soortgelyke wapen sou ontwikkel (iets waarvoor daar nie die geringste bewys was nie). Asquith het die minister van oorlog, Lord Kitchener, beveel om 'n "landskip-komitee" te skep om die ontwikkeling van gepantserde voertuie te bestudeer. Dit was die begin van die ontwikkeling van die Merk I.

In Desember 1915 het Swinton en sy personeel, Albert Stern en Murray Sueter, 'n eerste prototipe gebou: "Little Willie". Dit het koëlvaste panser gehad en was gewapen met twee masjiengewere. In Januarie 1916 is 'n groter, artillerie-bewapende weergawe, "Mother", ontwikkel, wat in serieproduksie gebou is, wat 'n "tenk" vir misleiding genoem word: die Merk I.

Die Britse weermag was dus die eerste om 'n werkende voertuig gereed te hê vir ontplooiing. Van die totaal van 49 tenks wat op die eerste dag, 15 September 1916 ontplooi is, het deelgeneem het aan die Slag van die Somme. Slegs 32 het tot die voorste linies gevorder en die meeste van hulle is spoedig deur die Duitsers uitgeskakel. Die potensiaal van die tenk was nie werklik besef nie en die tenk is nie tot sy volle potensiaal gebruik tydens die Eerste Wêreldoorlog nie.

Tussen die twee wêreldoorloë is die tenk verder ontwikkel. Daar was op 'n stadium twee sienings oor die gebruik van die tenk: die een siening was dat die tenk slegs in 'n ondersteuningsrol gebruik moes word. Tenks moes die infanteriste ondersteun om doelwitte te bereik; soos tydens die Eerste Wêreldoorlog. Die tweede siening was dat massas tenks gebruik moes word om deur vyandelike linies te breek. Die Duitsers het hierdie strategie goed gebruik tydens hulle inval in Frankryk tydens die Tweede Wêreldoorlog. Dit het aanleiding gegee tot die term "Blitzkrieg".

Die oorlog in Noord-Afrika is deur tenks beslis tydens die Tweede Wêreldoorlog, deur die gebruik van die tenk se beweegbaarheid tesame met skoktaktiek en die verrassingselement. Die Duitse veldmaarskalk Erwin Rommel het homself onderskei as 'n meester in die gebruik van tenks tydens die Noord-Afrikaanse oorlog. Die Koreaanse oorlog het bewys dat tenks net met tenks beveg kan word.

Die Leopard I en Leopard II tenks is nog in gebruik in die Duitse weermag. Dit is spesiaal ontwikkel om met 'n groot verskeidenheid brandstof gebruik te kan word. Enige mengsel van diesel tot sonneblomolie of gebruikte kookolie sal doen. Die reuse silinders en suiers van die tenk is so groot soos kookpotte.

Suid-Afrika het hulle eie tenk, die Olifanttenk ontwikkel vanaf die Britse Centuriontenk.




</doc>
<doc id="27488" url="https://af.wikipedia.org/wiki?curid=27488" title="Pous Bonifatius III">
Pous Bonifatius III

Bonifatius III was die 66ste pous van die Rooms-Katolieke Kerk.

Pous Bonifatius III is van Griekse oorsprong, maar gebore in Rome die seun van Johannes Katadiokus. Op 19 Februarie 607 volg hy Pous Sabinianus op en regeer tot sy dood op 12 November 607. Hy word opgevolg deur Pous Bonifatius IV. 
Die naam ‘Bonifatius’ beteken 'weldoener'.

Tydens die pontifikaat van Pous Gregorius I was Bonifatius pouslikgesant in Konstantinopel. Hy het daarvoor gesorg dat keiser Phokas die patriarg van Konstantinopel, sy titel van Universele Patriarg ontneem en dit slegs aan die biskop van Rome toeken. Hy laat ook die keiser 'n dekreet uitvaardig waarin die biskop van Rome as die hoogste gesag in die Kerk verklaar word. Dit was egter reeds sedert die regering van keiser Justinianus die geval.
Pous Bonifatius het 'n verbod geplaas op die bespreking van 'n pous se opvolger voordat die regerende pous dood is. Verder stel hy vas dat geen nuwe pous verkies mag word voordat die pous drie dae dood is nie.


Saamgestel en vertaal uit die , , en wikipedia.


</doc>
<doc id="27489" url="https://af.wikipedia.org/wiki?curid=27489" title="Breinigerberg">
Breinigerberg

Breinigerberg is 'n statistiese stadsdeel van Stolberg by Eschweiler in die Noordryn-Wesfaalse Distrik Aken met 971 inwoners (31 Desember 2005). Die stadsdeel word in die dialek "Balkan" genoem.


</doc>
<doc id="27490" url="https://af.wikipedia.org/wiki?curid=27490" title="Grafenwöhr">
Grafenwöhr

Grafenwöhr is 'n stad in die Opper-Palts ("Oberpfalz")-distrik Neustadt aan die Waldnaabrivier in Duitsland.

Die hele stadsgebied sluit die volgende plekke in: Grafenwöhr, Bruckendorfgmünd, Dorfgmünd, Gößenreuth, Hammergmünd, Hütten, Josephsthal, Kollermühle, Moos en Rosenhof.

Die stigting van Grafenwöhr gaan 'n hele paar jaar terug en is gedoen aan twee natuurlike grense, naamlik die Creußen-rivier en die Thumbach-rivier en het eers bekend gestaan as "Wörth" of "Werd" wat "afweerplek" beteken het (die inwoners het daar skuiling gesoek). Die plek het bekendheid verwerf toe dit in die besit van die landgrawe gekom het en is in 1361 deur die landgraaf tot munisipaliteit (Duits: "Stadt") verhef. Tot 1421 was Grafenwöhr onder die heerskappy van die Landgrawe van Leuchtenberg, tot 1621/28 Kuurpalts (`kurpfälzisch`), daarna Beiers. Tot 1900 het die stad slegs 900 inwoners gehad. Daarna, onder die invloed van die naby geleë troepe-oefenkamp (gestig in 1908) het dit 'n kommersiële opswaai beleef. Die hewige bombarderings in April 1945 het amper tot die volledige vernietiging van stad Grafenwöhr bygedra. Die grootste teiken van die Geallieerde magte was natuurlik die troepe-oefenkamp, maar baie van die honderde bomme wat gedurende die twee bombardemente geval het, is ook misgegooi en deur die wind van die koers afgedryf. Die troepe-oefenkamp word vandag deur die Amerikaanse weermag en die "Bundeswehr", die Duitse weermag, gebruik. Dit is ook een van die grootste NATO-Troepe-oefenkampe in Europa. Die stad het nou sowat 6901 inwoners (in 2004) en het al met groot troepe-oefeninge – tot getalle van 15000 troepe en meer – hanteer.

Daar is ook 'n vliegveld, waar selfs Hercules C-130 vliegtuie kan land.

Sedert 1995 bestaan 'n stadsvriendskap met Grafenwörth (Oostenryk).



Grafenwöhr leef hoofsaaklik van die Troepe-oefenkamp. Dit is een van die belangrikste besigheidsfaktors in die omgewing en bied werk vir meer as 3600 mense.

In die Stigterssentrum Grafenwöhr-Eschenbach-Pressath word nuwe besigheidsmense wat 'n firma of besigheid wil stig gehelp. Hulle kan selfs 'n kantoor huur en dus 'onder toesig' wees terwyl hulle die eerste stappe in die nuwe besigheidstoekoms ingaan.




Reinhard Pappenberger, wybiskop ('Weihbischof') van die bisdom ('Diözese') Regensburg en Titulaarbiskop van Aptuca(Tunesië)


'n Ou gesegde is dat die troepe sê: "Diegene wat pa en ma nie eer nie, kom na STRAFenwöhr' om sy diens (weerplig) te doen."



</doc>
<doc id="27493" url="https://af.wikipedia.org/wiki?curid=27493" title="Humbert II van Viennois">
Humbert II van Viennois

Humbert II de la Tour-du-Pin (1312 – 22 Mei 1355) was die Dauphin van die Viennois van 1333 tot 16 Julie 1349. Hy was 'n seun van Dauphin Jan II en Beatrice van Hongarye. Humbert was die laaste dauphin voor die titel na die Franse kroon oorgegaan het waar dit aan die Franse kroonprins toegeken is.

Vir sy tydgenote was hy onbekwaam en uitspattig en het ontbreek aan die oorlogsbravade van sy broer en voorganger Guigues VIII. Hy het sy jeug in Napels deurgebring waar hy die estetiese plesiere van die Italiaanse "quattrocento" geniet het. Sy hof by Beauvoir-en-Royans is nie gunstig ontvang nie as gevolg van die oordadigheid daarvan. Anders as sy voorgangers het Humbert nie van een daulphinale kasteel na die ander gereis nie en hom eerder in Beauvoir gevestig.

Hy het sy skatkis verkwis op 'n ydele Kruistog om die heilige land te red, maar na die dood van sy enigste seun Andrew (5 September 1333 – Grenoble, Oktober 1335), het hy die idee gou laat vaar en teen 1337 het hy beplan om sy erflating op te sê. In 1339 het sy finansiële probleme opgehoop. Hy het 'n inventaris van sy besittinge gemaak in die hoop om dit aan Pous Benedictus XII te verkoop. In Mei 1345 het Humbert Marseille aan die hoof van 'n pouslike vloot verlaat. Hy het dié teen die Ottomaanse Turke gelei, maar is deur die Republiek van Genua naby Rhodes aangeval. Hy is deur die Republiek van Venesië gevra om tussenbeide te tree in die konflik tussen Bartolomeo Zaccaria en Guglielma Pallavicini oor die Markisaat van Bodonitsa. Hy het teruggekeer voordat die kruistog enige iets noemenswaardig bereik het.

Toe die beplande transaksie met die pous deur die mat val het Humbert uiteindelik daarin geslaag om sy provinsie aan Filips VI van Frankryk te verkoop in 1349 vir 400,000 "écus" en 'n jaarlikse pensioen. Ter wille van "appearances" is die verkooptransaksie egter 'n "transport" genoem. Om te verhoed dat die titel Dauphin in onbruik verval of ingesluk word in ander koninklike titels het Humbert die "Delphinal Statute" ingestel waarvolgens die Dauphiné kwytgekelt is van baie belastings. Die statuut was vervolgens die onderwerp van talle parlementêre debatte op streeksvlak soos wat plaaslike leiers gepoog het om die streeksoutonomie en voordeel van die staat se aanslae te verdedig.

Nadat hy sy grondgebied afgestaan het, het Humbert by die Dominikaanse Orde aangesluit en het hy gestreef om die Biskop van Parys en later die Pous te word. Hy het die sekulêre titels Prins van Briançonnois, Hertog van Champsor, en Markgraaf van Cézane aangeneem. Hy het ook die kerklike titels Patriarg van Alexandria en ewigdurende administrateur van die "Archdiocese " van Rheims ontvang. Dit is met laasgenoemde titels wat sy dood opgeskryf is in die nekrologie van Vauvert: in Clermont-en-Auvergne, op drie-en-veertig jarige ouderdom in 1355. Sy vrou was Beatrice van Baux, dogter van Bertrand van Baux, en hulle enigste seun was die bogenoemde Andrew.



</doc>
<doc id="27501" url="https://af.wikipedia.org/wiki?curid=27501" title="Kh-25">
Kh-25

Die Kh-25 is 'n Russies vervaardigde geleide lug-tot-grond missiel wat soos die meeste Russiese wapentuig, op byna alle Russiese vervaardigde aanvalsvliegtuie gebruik kan word. Die Kh-25 is ontwikkel deur Zvezda-Strela, en is in diens gestel om as plaasvervanger van die vroeëre Kh-23 missiel. Alle variante gebruik die Kh-25 missiellugraam maar het verskillende geleidingsstelsels. Die 'M'-variant (Russies: Modulnaya / Afrikaans: Modulêr) word die meeste ontplooi.

Die Kh-25 bestaan uit die volgende variante;

Alle missiele word deur NAVO as die AS-10 Karen geklassifiseer, behalwe die Kh-25MP wat as die AS-12 Kegler bekendstaan.

Die "Kh-25ML" is geskik om gepanserde en/of bewegende teikens soos gepanserde voertuie (byvoorbeeld tenks, vaartuie, klein bruê, vliegtuie op die grond, of artilleriestellings uit te skakel. Die missiel is geskik vir dag-/nag gebruik maar wel tydens goeie weersomstandighede. Die missiel het 'n rigtingroer met vlerke wat in 'n kruisvorm agter op die missiel gemonteer is.

Dit is 'n variant wat gebruik kan word om vyandige radar-, lugafweer installasies te vernietig.

Die missielbegeleiding kan deur die lanseervliegtuig, 'n ander vliegtuig, of visueel deur grondtroepe met laser-aanwysers, behartig word. Wanneer die teiken belig word, en die teiken binne die reikafstand van die missiel is, kan die vlieënier die missiel lanseer. Die missiel volg dan die gekaatste lig deur sensors op die voorpunt daarvan. Die missiel kan in 'n horisontale posisie of tot maksimaal 40° hoek gelanseer word. 'n Opwaartse lanseerhoek verhoog die akkuraatheid van die missiel.



</doc>
<doc id="27508" url="https://af.wikipedia.org/wiki?curid=27508" title="Snæfellsjökull">
Snæfellsjökull

Snæfellsjökull (letterlik "Sneeuberggletser") is 'n stratovulkaan in die westelike uithoek van die Yslandse skiereiland Snæfellsnes op 'n hoogte van 1 446 meter bo seevlak. Die bergspits is oorspronklik net Snæfell genoem, maar ter onderskeiding van twee gelyknamige berge is die Yslandse woord vir gletser, "jökull", by sy naam gevoeg.


</doc>
<doc id="27517" url="https://af.wikipedia.org/wiki?curid=27517" title="Kópavogur">
Kópavogur

Kópavogur (Yslands: [ˈkʰoːupavɔɣʏr̥], letterlik "Die klein baai van die seehondjie", amptelik: Kópavogsbær) is met 'n bevolking van 33 205 (2015) die tweede grootste stad van Ysland. Kópavogur lê in die metropolitaanse gebied van die hoofstad Reykjavik in die suidweste van die land. Kópavogur het 'n gemengde stadskarakter wat sowel deur die tipiese woonstelblokke en ander residensiële geboue van 'n voorstad asook sakegebiede gekenmerk word.

Kópavogur het gedurende die Deense handelsmonopolie in Ysland in die tydperk tussen 1602 en 1787 'n belangrike historiese rol gespeel - hier is in 1622 die dokument onderteken waarmee die Yslanders die oppergesag van Denemarke oor hul land moes erken.

Nogtans was die gebied van Kópavogur tot by die dertigerjare van die 20ste eeu yl bevolk en het eers met die toenemende verstedeliking van die Yslandse bevolking 'n vinnige bevolkingsgroei getoon.

Tans beskik Kópavogur oor die grootste winkelsentrum van Ysland, Smáralind. Hierdie sentrum pronk met die tweede hoogste gebou van die land, terwyl die hoogste, die Smáratorg-toring met 'n beplande hoogte van 77,6 meter, tans opgerig word.

Die Kópavogskirkja op die Kópavogur-heuwel is deur die argitekte Hörður Bjarnason en Ragnar Emilsson ontwerp en op 12 Desember 1962 ingewy. Die buitengewone dakkonstruksie lyk op die Deense argitek Jørn Utzon se ontwerp vir die beroemde Operahuis van Sydney (Australië).

Die kerkgebou se binneruimte is volgens die bouplan van 'n saalkerk ontwerp en baseer op die Griekse kruis. Die altaar lê in die ooste, terwyl die kerkorrel hom op 'n galery in die weste bevind. Twee bykomende galerye in die noorde en suide van die kerk bied sitplekke vir besoekers.

Die kerkvenster is deur Gerður Helgadóttir ontwerp en skep met hulle merendeels blou en rooi kleure 'n besondere atmosfeer.



</doc>
<doc id="27520" url="https://af.wikipedia.org/wiki?curid=27520" title="Provinsie Soria">
Provinsie Soria

Soria is 'n Sentraal-Spaanse provinsie in die ooste van die outonome gewes Kastilië en León (Spaans: "Castilla y León") met 'n oppervlakte van 10 303 vierkante kilometer en 'n bevolking van 95 101 waarvan sowat 41 persent in die gelyknamige hoofstad saamgetrek is. Soria grens aan die provinsies La Rioja, Zaragoza, Guadalajara, Segovia en Burgos.
Soria is die mees yl bevolkte provinsie van Spanje met 'n bevolkingsdigtheid van slegs 9,1 inwoners per vierkante kilometer – een van die laagstes in die Europese Unie. Die provinsie behels meer as 500 nedersettings wat oor 183 munisipaliteite versprei is. Sowat die helfte hiervan het minder as eenhonderd bewoners. Slegs dertien munisipaliteite het 'n bevolking van meer as 1 000 mense, en net in Almazán, El Burgo de Osma-Ciudad de Osma en die hoofstad Soria oorskry die inwonertal die 5 000-kerf.

Soria bestaan uit twee groot landskappe: Die Tierra de Ágreda met die hoofstad Ágreda in die ooste, 'n gebied wat deur landbou- (vrugte) en bosgebiede oorheers word, en die Meseta Soriana, 'n streek waar graan en groente langs die oewers van die Duero-rivier verbou word.

Die noorde van Soria langs die grens met La Rioja is 'n arm en barre landstreek, wat egter met gefossiliseerde voetspore pronk, terwyl die Zona de Pinares die Picos de Urbión behels. Hierdie bergreeks is die bron van die Duero-rivier, en hier is ook die mitiese Laguna Negra de Urbión geleë – 'n meer wat die digter Antonio Machado tot sy gedig "La tierra de Alvar González" geïnspireer het.

Rotstekeninge in die kalk- en sandsteengrotte van die gebied getuig van die eerste menslike beskawings wat hier sowat 5 000 jaar gelede ontstaan het, terwyl die gefossiliseerde dinosourus-voetspore, wat op talle argeologiese plekke besigtig kan word, selfs uit die tydperk van 140 miljoen jaar gelede dateer. Die sogenaamde "Roete van die Dinosourusse" loop langs die beduidenste vindplekke.

Die Keltiberiese bewoners het omstreeks 300 v.C. versterkte dorpe op heuwels bo-oor die vlaktes van Soria opgerig. Numancia (Latyns: "Numantia"), die beduidenste van hierdie nedersettings, het die Romeinse troepe tydens die verowering van die Iberiese Skiereiland meer as twintig jaar lank die hoof gebied voordat sy bewoners gemeenskaplik selfmoord gepleeg en net 'n brandende dorp aan die Romeine oorgehandig het. Numancia het 'n simbool vir die bewoners van Soria geword.

Die Romeinse heerskappy oor die gebied het in 133 v.C. begin. Die belangrikste argitektoniese erfenis uit hierdie tydperk is die magtige Romeinse boog in Medinaceli, die enigste van sy soort in Spanje. Tydens argeologiese opgrawings is daarnaas ook van die indrukwekkendste Romeinse mosaïeke in Spanje ontdek. Die Romeine het ook die eerste wingerde in die gebied aangelê.

Tydens die Arabiese heerskappy oor die Iberiese Skiereiland het die indrukwekkende kastele en "atalayas", 'n soort kommunikasietorings, ontstaan. Soria spog vandag naas die oorblyfsels van hierdie torings oor 'n buitengewoon hoë digtheid Middeleeuse kastele waarvan sommige met die Orde van die Tempeliers verbind word; die kastele van Ágreda en Castillejo de Robledo is bekende voorbeelde van burge wat deur die orde opgerig is.

Die kasteel van Gormaz was destyds die langste van sy soort in Wes-Europa, en in hierdie streek het die nasionale held van Kastilië, El Cid, talle slagte vir sowel die konings van Kastilië asook die Arabiese heersers van Zaragoza geveg. As 'n soort van grensgebied tussen die Christelike en Islamitiese dele van die Iberiese Skiereiland het die streek 'n beduidende rol by die "reconquista", die Christelike herowering van Spanje, gespeel.

Alhoewel Soria 2,4 persent van die totale oppervlakte van Spanje beslaan, verteenwoordig sy inwonertal slegs 0,21 persent van Spanje se totale bevolking. Die gemiddelde jaarlikse aantal geboortes beloop net 292. Die ongunstige demografiese ontwikkeling word daarnaas deur veroudering en binnelandse migrasie na ander Spaanse provinsies gekenmerk. Intussen woon die meeste "Sorianos" in die provinsie Zaragoza, en die bevolkingsdigtheid is selfs laer as in yl bevolkte lande soos Mali of Angola.

Die owerhede het die isolasie van Soria nog bevorder aangesien daar min aandag aan die ekonomiese ontwikkeling van die provinsie geskenk, spoorlyne gesluit en nie na die opvoedkundige belange van die bevolking omgesien is nie.

Die hoofstad Soria het gedurende die Middeleeue sy bloeitydperk beleef en selfs as die hoofstad van Ou Kastilië gedien, die geografiese bakermat van moderne Spaans. Die ekonomiese welvaart van die streek was op die skaapteelt gegrond en word nog steeds in sy ryk argitektoniese erfenis van Romaanse geboue weerspieël. Die kerk van Santo Domingo pronk met een van die pragtigste fasades in die Romaanse boustyl in Spanje. 'n Ander sakrale besienswaardigheid is die geskilderde fresko's in die 11de eeuse kluis van San Baudelio.

Soria se tradisies en "fiestas" is eeue lank bewaar. Die dorp San Pedro Manrique is een van min plekke op aarde waar die outydse ritueel van vuurloop op brandende kole in die sogenaamde "Paso de Fuego" nog steeds lewendig is. Die stad Soria se beduidendste e kleurrykste fees, wat op die bul gegrond is en ses dae lank gevier word, is dié van San Juan. Elkeen van die ses dae word deur sy eie spesifieke feesvierings gekenmerk, en op die vyfde dag vind 'n pragtige optog in tradisionele kostuums plaas. Die kostuums dateer oorspronklik uit die 13de eeu en het feitlik onveranderd gebly.

Alhoewel die digters Antonio Machado (1875–1939) en Gerardo Diego (1896–1987) nie boorlinge van Soria was nie, het die landskap van Soria hulle tot sommige van die beste lirieke werke van Middeleeuse Spaans geïnspireer. Die bekendste Kastiliaanse heldedig "Cantar del mio Cid" ("Die Heldedig van Cid") oor die groot Kastiliaanse volksheld het omstreeks die 12de of 13de eeu in Soria ontstaan.

Soria se kookkuns baseer hoofsaaklik op vleis met bok-, lam- en varkensvleis as die hoofbestanddele van die meeste plaaslike geregte wat hier volgens 'n ander metode berei word as in die res van Kastilië en León. Braaivleisgeregte met die bogenoemde vleissoorte is eweneens gewild.

Naas vleis is ook sampioene en worsies belangrike bestanddele van 'n verskeidenheid geregte. Wilde sampioene is volop in Soria en lok selfs kopers uit ander Europese lande na Soria. Die provinsie se uitstekende swart truffels is gesogte lekkernye vir Franse en Italiaanse fynproewers en word ook na ander wêrelddele uitgevoer.

Soria se klimaat en geografiese besonderhede is uiters geskik vir die vervaardiging van die plaaslike variant van "chorizo", 'n gewilde Spaanse worsspesialiteit wat met gedroogde paprika verfyn word. Beesvleis is 'n verdere bestanddeel wat tot die plaaslike "chorizo"-wors se kenmerkende tekstuur en smaak bydra. Die soet bloedworsies van Soria is een van die mees ongewone spesialiteite in die provinsie. Die worsies word met rosyntjies en suiker verfyn en dikwels in die oond gebak om as 'n gewilde nagereg bedien te word.

Die plaaslike kaassoorte word merendeels van bokmelk gemaak; veral kaassoorte uit die "sierra" (bergland) is danksy die bergbokmelk 'n gewilde spesialiteit. Ook botter uit Soria is van hoë gehalte en verskil vanweë sy soetheid en laer vetgehalte van gewone bottersoorte.

Stokvis, wat veral van kabeljou gemaak is, was vroeër die grondslag van 'n beduidende plaaslike visbedryf wat voordeel getrek het uit die hoogte en klimaat van Soria. Alhoewel die ou tradisionele droogskure lankal deur moderne fabrieke vervang is, neem gedroogde kabeljou nog steeds 'n belangrike plek in die plaaslike kultuur en kookkuns in.

Die tipiese plaaslike geregte word gewoonlik deur Soria se eersterangse wyne van oorsprong ("Ribera del Duero") vergesel wat onder die bestes in Spanje gereken en veral in die weste van die provinsie verbou word. Die "bodegas" of tradisionele wynkroeë bewaar die erfenis van Soria se wynkultuur.

Geskiedenis en kultuur
Kookkuns



</doc>
<doc id="27521" url="https://af.wikipedia.org/wiki?curid=27521" title="Abejar">
Abejar

Abejar is ’n munisipaliteit in die Soria-provinsie in die Spaanse outonome gebied van Kastilië en León.


</doc>
<doc id="27522" url="https://af.wikipedia.org/wiki?curid=27522" title="Adradas">
Adradas

Adradas is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus (Instituto Nacional de Estadística) het die dorp 'n bevolking van 70 inwoners.


</doc>
<doc id="27523" url="https://af.wikipedia.org/wiki?curid=27523" title="Alconaba">
Alconaba

Alconaba is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27524" url="https://af.wikipedia.org/wiki?curid=27524" title="Lodewyk van Valois, Hertog van Orléans">
Lodewyk van Valois, Hertog van Orléans

Lodewyk van Valois (Frans: "Louis de Valois, duc d'Orléans") (13 Maart 1372 – 23 November 1407) was Hertog van Orléans van 1392 tot met sy dood. Hy was ook Graaf van Valois, Hertog van of Touraine (1386–1392), Graaf van Blois (1397–1407), Angoulême (1404–1407), Périgord, Dreux en Soissons. Lodewyk was die seun van Koning Karel V van Frankryk en Johanna van Bourbon en die jonger broer van Karel VI. In 1389 het hy met Valentina Visconti, dogter van Gian Galeazzo, Hertog van Milaan getrou. Lodewyk het aan die hoof gestaan van die Armagnacs wat in 'n stryd met die Boergondiërs gewikkel was om die mag in Frankryk.

Lodewyk het 'n belangrike politieke rol gespeel tydens die Honderdjarige Oorlog. Met die stygende geestesongesteldheid van sy ouer broer Karel die Waansinnige het Lodewyk die regentskap en voogskap van die koninklike kinders met Jan sonder Vrees, Hertog van Boergondië betwis. Die onmin tussen die twee is in die openbaar gevoer en was die bron van politieke onrus in die reeds troebel Frankryk. Lodewyk het die aanvanklike voordeel gehad dat hy van koninklike afkoms was, maar sy karaketer en gerugte van 'n buite-egtelike verhouding met die gade-koningin Isabeau van Beiere gehad het, het hom baie ongewild gemaak. Oor die jare is die kinders van Karel VI op suksesvoille wyse deur beide partye ontvoer en weer gered totdat die Hertog van Boergondië daarin geslaag het om volgens koninklike dekreet die voog van die Dauphin en regent van Frankryk te word.

Lodewyk het egter nie opgegee nie en het talle pogings aangewend om Jan se heerskappy te saboteur onder andere deur die geld wat ingesamel is om Calais, wat toe deur die Engelse beset is, te ontset. Na die voorval het Jan en Lodewyk mekaar openlik bedreig en slegs die tussenbeide tree van Jan van Valois, Hertog van Berry wat beide se oom was het 'n burgeroorlog afgeweer. Op 20 November 1407 is 'n plegtige versoeningseed voor die Franse hof afgelê, maar slegs drie dae later is Lodewyk op brutale wyse in 'n sluipmoord aanval in die strate van Parys dood, toe gewapende mans onder die bevele van Jan sonder vrees hom aangeval het terwyl hy sy perd bestug het en letterlik sy arms afgekap het en hom weerloos gelaat het.

Lodewyk se moord sou 'n bloedvete tussen Boergondië en die Franse Koninklike familie ontlontwat Frankryk vir die volgende sewentig jaar sou verdeel en wat eers beëindig is met die dood van Karel die Stoute, Hertog van Boergondië, in 1477.

Deur sy huwelik met Valentina Visconti:

Sy onegte seun met Mariette van Enghien, Jan van Dunois, is die voorvader van die Hertoë van Longueville.


</doc>
<doc id="27526" url="https://af.wikipedia.org/wiki?curid=27526" title="Ásatrú">
Ásatrú

Ásatrú [auːsatruː] (die Yslandse en Nynorsk-woord vir die Nordiese term "Æsir" "vertroue, geloof"; Noors "Åsatru", Sweeds "Asatro", Deens "Asetro") is 'n politeïstiese en rekonstruksionistiese religieuse beweging wat daarop gemik is om die Voor-Christelike Nordiese religie van die Wiking-tydperk, soos beskryf in die Eddas, te laat herleef.

Ásatrú is in die 1960's en vroeë 1970's deur die Yslandse organisasie "Íslenska Ásatrúarfélagið" en sy stigter Sveinbjörn Beinteinsson in die lewe geroep en word deur die regerings van Ysland (sedert 1973), Noorweë (sedert 1994), Denemarke (sedert 2003), Swede (sedert 2007) en Spanje (sedert 2007 as 'n minderheidsgeloof) amptelik erken. Die Verenigde State, wat geen religieuse organisasies amptelik erken nie, het nogtans reeds in die 1970's die nie-winsgewende status van talle plaaslike Ásatrú-groepe erken.

"Ásatrú" is 'n Oud-Nordies-Yslandse neologisme wat uit "ása", die genitief van die Oud-Nordiese "áss" of "godheid" en "trú" "geloof, trou" gevorm is. Ásatrú beteken dus letterlik die "geloof aan die Oud-Germanse godhede, die Ase en Wane. Ásatrú is 'n leenvertaling van die Deense term "asetro" wat in 1870 deur die Noorse komponis Edvard Grieg in sy onvoltooide opera Olaf Tryggvason gebruik is om na die ou heidense geloof van die Skandinawiërs te verwys. Die Yslandse spelling is vir die eerste keer in 1945 deur Ólafur Briem in sy werk "Heiðinn siður á Íslandi" ("Heidense sedes op Ysland") gebruik. Die term kom egter – as twee woorde geskryf – al in die Yslandse saga Snorra-Edda voor.

'n Ander term vir die heidense geloof, wat dikwels as 'n sinoniem vir Ásatrú gebruik word, is "Forn Siðr", 'n Oud-Nordies-Yslandse uitdrukking wat "Ou Sede" of letterlik "Firne-Sede" beteken. Die term is 'n samestelling uit die Oud-Nordiese "forn" ("oud", "lank gelede"; vergelyk die Duitse woord "Firn(schnee)" wat "sneeu wat al jare lank lê" of "ewige sneeu" beteken) en "siðr" ("sede").

Aanhangers van die "Ou Sedes" bewaar dus die sedes en tradisies wat hulle oorsprong in die afgelope eon, die eon van die heidense godhede, het. Die geloof in en trou teenoor die Germaanse gode word as 'n deel van die Ou Sedes beskou. Hierdie Ou Sedes sluit byvoorbeeld die aansteek van die vuurrad tydens Kersfees, Perchten-optogte in die Alpegebied, die aansteek van Paasvure en die viering van die Midsomerfees.

Ásatrú het gedurende 'n herlewing van Germaanse paganisme in die 1960's en vroeë 1970's ontstaan. Die "Íslenska Ásatrúarfélagið" (Yslandse Ásatrú-vereniging) is op Somer-Sonstilstand 1972 gestig en veral danksy die inisiatief van Sveinbjörn Beinteinsson reeds in 1973 deur die Yslandse regering amptelik as godsdiens erken.

In die Verenigde State het Stephen McNallen, 'n voormalige "Airborne Ranger" in die Amerikaanse leër, op dieselfde tydstip begin om 'n nuusbrief met die titel "The Runestone" uit te gee. McNallen is ook die stigter van 'n godsdienstige organisasie, die Ásatrú Free Assembly, wat later tot "Ásatrú Folk Assembly" hernoem is. 'n Ander organisasie, Else Christensen se Odinisme, het in dieselfde periode ontstaan. 'n Ander groep, die "Ásatrú Alliance", het van McNallen se organisasie afgestig. Sy voorsitter, Valgard Murray, gee sy eie nuusbrief, "Vor Tru", uit.

Die beweging het ook na ander Europese lande versprei, en ander Skandinawiese regerings het die Yslandse voorbeeld gevolg en Neopagaanse Germaanse bewegings in die 1990's amptelik as religieuse bewegings erken. Bekende organisasies sluit "Sveriges asatrosamfund" (Swede, 1994), "Åsatrufellesskapet Bifrost" en "Foreningen Forn Sed" (Noorweë, 1996 en 1999) en "Forn Siðr" (Denemarke, gestig in 1997, amptelik erken in 2003) in. 'n Spaanse vereniging, Comunidad Odinista de España-Asatru, is in Junie 2007 deur die plaaslike regering amptelik erken.

Soortgelyke groeperings en aanhangers van Nieu-Heidense Germaanse godsdienste word ook in Oostenryk, Switserland, die Verenigde Koninkryk, Nederland, België, Frankryk, Italië, Portugal, Rusland, Australië, Nieu-Seeland, Mexiko, Argentinië, Brasilië en Chili aangetref.


</doc>
<doc id="27528" url="https://af.wikipedia.org/wiki?curid=27528" title="Armagnac (party)">
Armagnac (party)

Die Armagnac party was 'n vername groepering in die Franse politiek en oorlogvoering tydens die Honderdjarige Oorlog. Die Armagnacs was in 'n jare lange stryd gewikkel met die Boergondiërs. Die vyandskap het sy oorsprong in 'n ou vete tussen die Hertog van Orléans en die Hertog van Boergondië. Die Armagnacs was bondgenote van Karel, Hertog van Orléans teen Jan sonder Vrees, die Hertog van Boergondië nadat Lodewyk van Valois, Hertog van Orléans, Karel se vader, op bevel van die Hertog van Boergondië vermoor is in 1407. Die suide en weste van Frankryk was oorwegend Armagnac gesind terwyl die noorde en ooste Boergondies was. 

Die party se naam is afkomstig van Karel se skoonvader Bernard VII, Graaf van Armagnac, wat die hertog tydens sy jeug gelei het en finansiering en Gaskonse troepe verskaf het wat Parys beleër het voor hulle by Saint Cloud verslaan is. Later is Jan sonder Vrees na sy gebied in die ooste teruggestuur en Bernard van Armagnac het in Parys agtergebly. Hy is in 1418 in 'n sluipmoord doodgemaak.

Sporadiese gevegte het vir 'n aantal jare tussen die Armagnacs en Boergondiërs voortgeduur. Die Boergondiërs het hulle by die Engelse aangesluit in 1419 en die Armagnacs het betrokke geraak by die saak van Karel VII. Die faksie stryd was teen die tyd skaars onderskeibaar van die Koninklike stryd tussen die Franse en Engelse monargieë. Die terme het in gebruik gebly tot dit deur Karel VII verbied is na aan die einde van die Honderdjarige Oorlog as deel van 'n poging om die wonde tussen die groepe te heel. 

Boergondiërs (party)


</doc>
<doc id="27529" url="https://af.wikipedia.org/wiki?curid=27529" title="Oudit">
Oudit

'n Oudit is 'n ondersoek van die finansiële state van 'n onderneming, die rekeningkundige stelsels en interne beheermaatreëls, en die rekords wat dit voortgebring het. Die rekeningkundige rekords van 'n onderneming met akkuraat wees sodat die inligting wat in die finansiële state vervat is, betroubaar is. Om dit te verseker ondergaan die meeste ondernemings gereelde oudits. Die persoon wat hierdie ondersoek uitvoer, word 'n ouditeur genoem. Die ouditeur bestudeer die rekeningkundige rekords van die onderneming, kontroleer die rekeningkundige inskrywings en versamel in die proses bewyse wat sal toon of die rekeningkundige praktyke van die onderneming ooreenstem met vasgestelde kriteria. Die doel van 'n oudit van die finansiële state is om die ouditeure in staat te stel om 'n mening uit te spreek of die finansiële state in alle wesenlike aspekte 'n billike weergawe van die finansiële posisie van die onderneming op 'n spesifieke datum is.

Oudits kan intern of ekstern wees. Eksterne ouditeure is nie werknemers van die onderneming nie. Hulle is totaal onafhanklik van die onderneming en moet bepaal of die finansiële state van die onderneming in ooreenstemming met algemeen aanvaarde rekeningkundige praktyk (AARP) opgestel is. Groot ondernemings neem dikwels een of meer interne ouditeure in diens om vas te stel of die stelsels en beheermaatreëls voldoende is en nagekom word. Hierdie interne ouditeure kan werknemers van die onderneming of onafhanklike buitestanders wees. Hulle ondersoek verskeie afdelings van die onderneming gedurende die jaar om te verseker dat die bedrywighede doeltreffend verloop. Hulle behoort objektief in hul benadering te wees en enige swak plekke wat hulle opspoor, by die bestuur aan te meld.

Alle ouditeure is geoktrooieerde rekenmeesters, CA(SA)'s, maar nie alle geoktrooieerde rekenmeesters is ouditeure nie. Naas die CA-kwalifikasie moet CA's wat geregistreerde ouditeure (RA's)wil wees aansluit by n bykomende regulatoriese liggaam/instelling spesifiek vir ouditeure. Sodoende kan CA's wat hier geregistreer is, wetlik state afteken.


</doc>
<doc id="27530" url="https://af.wikipedia.org/wiki?curid=27530" title="Swart Ekonomiese Bemagtiging">
Swart Ekonomiese Bemagtiging

Die begrip van Swart Ekonomiese Bemagtiging (SEB) is deur die Kommissie van Swart Ekonomiese Bemagtiging gedefinieer as 'n geïntegreerde sosio-ekonomiese proses wat in Suid-Afrika se transformasieplan geïntegreer is. Die doel daarvan is om die wanbalanse van die verlede te herstel deur te poog om die eienaarskap, bestuur en beheer van Suid-Afrika se finansiële en ekonomiese hulpbronne aan die meerderheid van sy burgers oor te dra. Die doel is om breër deelname aan die ekonomie deur swart mense te verseker om volhoubare ontwikkeling en vooruitgang te bereik. Swart Ekonomiese Bemagtiging word deur die wet vereis en maatskappye moet dus SEB in hul organisasies instel. Ondernemings kan SEB implementeer, of dit nie implementeer nie en 'n aansienlike hoeveelheid besigheid ontneem word, of selfs voor regsaksie te staan kom.

Die Suid-Afrikaanse grondwet regverdig sekere vorme van diskriminasie. Teen die einde van apartheid in 1994 en met die aanvang van meerderheidsregering, was die beheer van groot ondernemings in beide die openbare sektor, sowel as die privaatsektor, grotendeels in beheer van wit mense. Dit was 'n ernstige wanbalans, aangesien wit mense vir ongeveer minder as 10% van die bevolking van Suid-Afrika uitmaak, wat beteken dat die land se ekonomie daadwerklik deur 'n verskriklik klein gemeenskap beheer is. SEB se doel is om die Suid-Afrikaanse ekonomie te transformeer sodat dit die demografiese samestelling van die land verteenwoordig.

SEB is meer daarop gemik om swartes te bevoordeel. Dit is eerder regstellende aksie wat die meeste kritiek ontlok van teenstanders teen diskriminasie. Die Suid-Afrikaanse regering ag egter steeds beide strategieë as noodsaaklik vir die ontwikkeling van Suid-Afrika in 'n welvarende staat en dit is ook een van die amptelike doelwitte wat deur die regerende party, die African National Congress, daargestel is.


</doc>
<doc id="27533" url="https://af.wikipedia.org/wiki?curid=27533" title="Alcubilla de las Peñas">
Alcubilla de las Peñas

Alcubilla de las Peñas is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27534" url="https://af.wikipedia.org/wiki?curid=27534" title="Aldealafuente">
Aldealafuente

Aldealafuente is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27535" url="https://af.wikipedia.org/wiki?curid=27535" title="Alcubilla de Avellaneda">
Alcubilla de Avellaneda

Alcubilla de Avellaneda is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27549" url="https://af.wikipedia.org/wiki?curid=27549" title="Canberra">
Canberra

Canberra [uitspraak varieer: ˈkænbɹə / ˈkæmbɹə / ˈkænbəɹə / kænˈbeɹə] is die hoofstad van die Gemenebes Australië (Engels: "Commonwealth of Australia") met 'n oppervlakte van 805,6 vierkante kilometer en 358 900 inwoners op 30 Junie 2010.

Canberra lê in die noorde van die Australiese Hoofstadgebied ("Australian Capital Territory, ACT"), sowat 280 kilometer suidwes van Sydney en 650 kilometer noordoos van Melbourne. Die Australiese hoofstad se ligging is in 1908 as 'n soort geografiese kompromis tussen die twee grootste stede van die land, Sydney en Melbourne, gekies.

As 'n beplande tuinstad in die "outback" of Australiese binneland verskil Canberra duidelik van ander groot Australiese stede. Canberra het sy kenmerkende stadskarakter aan 'n internasionale kompetisie te danke wat in 1911 deur die Australiese regering deurgevoer is. Van die 136 ontwerpe, wat deur argitekte ingedien is, is uiteindelik die Amerikaanse argitekte Walter Burley Griffin en Marion Burley Griffin (Chicago) se indrukwekkende kombinasie van sirkels en driehoeke gekies, wat die landskap van die omgewing tegelykertyd by die ontwerp betrek, maar ook omgeskep het.

Die ontwerp was grootliks deur die tuinstadbeweging beïnvloed en sluit uitgestrekte gebiede met plaaslike flora in sodat Canberra vinnig die bynaam "bush capital" gekry het. Boubedrywighede het in 1913 'n aanvang geneem en is later deur die twee wêreldoorloë en die Groot Depressie vertraag. Nogtans is die Federale Parlement hier in 1927 met 'n plegtige seremonie geopen. Ná die Tweede Wêreldoorlog het Canberra tot 'n florerende administratiewe sentrum gegroei.

Canberra huisves die Australiese parlementsgebou, die Hooggeregshof van Australië en talle regeringsdepartemente en -agentskappe, maar ook 'n groot aantal sosiale, opvoedkundige en kulturele instellings soos die Nasionale Galery, die Nasionale Universiteit en die Nasionale Museum van Australië. Die federale regering lewer die grootste bydrae tot die Australiese Hoofstadgebied se bruto geografiese produk en is ook die belangrikste werkverskaffer.

Die Australiese Hoofstadgebied met Canberra lê as 'n enklawe in die deelstaat Nieu-Suid-Wallis, sowat 150 kilometer van die Australiese ooskus af en naby die Brindabella-bergreeks wat deel uitmaak van die Snowy Mountains. Canberra se stadsgebied is op 'n hoogte van tussen 550 en 700 meter bo seevlak in die noordoostelike gedeelte van die Hoofstadgebied geleë. Die hoogste bergspits in die gebied is die Mount Majura met 'n hoogte van 888 meter. Ander heuwels, wat tot 'n hoogte van meer as 750 meter verrys, is Mount Taylor, Mount Ainslie, Black Mountain en Mount Stromlo.

Die omliggende bosveld is 'n mengsel van grasvlaktes met eukaliptusbome, struikgewasse, vleie en droë eukaliptusbosse. Die Molonglorivier, wat Canberra in twee ewe groot helftes verdeel, voed die uitgestrekte Lake Burley Griffin, 'n mensgemaakte meer in die stadsentrum. Die Molonglo mond noordwes van Canberra in die Murrumbidgee uit, 'n takrivier van die Murrayrivier. Die kleiner riviere in die stadsgebied soos die Queanbeyanrivier, Jerrabomberra Creek en Yarralumla Creek mond almal in die Molonglo of Murrumbidgee uit. Die Ginninderra Creek en Tuggeranong Creek voed die Ginninderra- en Tuggeranongdamme.

Die bevolking van die Australiese Hoofstadgebied is merendels in die stadsgebied van Canberra gekonsentreer wat sowat 'n kwart van die totale oppervlakte beslaan. Die plattelandse gedeelte van die Hoofstadgebied behels net 'n klein aantal plase en dorpies met 'n totale bevolking van minder as 2 000 mense. Sowat tien kilometer suidoos van Canberra se middestad en digby die grens van die Hoofstadgebied lê Queanbeyan in Nieu-Suid-Wallis, 'n stad met sowat 36 000 inwoners.

Canberra het 'n weskus-seeklimaat en ervaar as gevolg van sy breedteligging, die hoogte bo seevlak en die afstand van die kus vier verskillende seisoene in 'n jaar. Terwyl die oseane 'n matigende invloed op die klimaat van die meeste van Australië se kusgebiede, waarin ook alle deelstate se hoofstede geleë is, uitoefen, word Canberra deur baie warm en droog somers en koue winters gekenmerk. In die wintermaande hang dikwels 'n swaar mis oor die stad, en die kwik daal gereeld benede vriespunt. Sneeuvalle is eweneens 'n gereelde verskynsel, veral in die omgewing van Canberra, van waar die sneeubedekte bergspitse in omliggende gebiede waargeneem kan word. In die stadsgebied kom ligte sneeuvalle gewoonlik elke derde winter voor.

Die hoogste temperatuur, wat ooit aangeteken is, was 42,2 °C op 1 Februarie 1968, die laagste -10,0 °C op 11 Julie 1971. Donderbuie kom tussen September en Maart voor, en reënvalle bereik in die lente en somer hul maksimum.


</doc>
<doc id="27551" url="https://af.wikipedia.org/wiki?curid=27551" title="Boergondiërs (party)">
Boergondiërs (party)

Die Boergondiese party was 'n politieke brongenootskap in Frankryk wat gevrom is tydens die bewind van Karel VI van Frankryk tydens die laaste helfte van die Honderdjarige Oorlog. In die tydperk was die term "Boergondies" ook van toepassing op die lojale onderdane van die Hertoë van Boergondië.

Die Hertoë van Boergondië het 'n groot aantal verspreide grondgebiede geërf van wat nou die grens van Switserland is tot by die Noordsee. Die Hertogdom van Boergondië is as 'n "appanage" aan Filip die Stoute toegeken in die 14de eeu. Dit is gevolg deur ander gebiede wat deur Filip en sy erfgename geërf is in die laat 14de en 15de eeue, insluitend die Graafskap van Franche-Comté, wat ook as die Graafskap van Boergondie bekend gestaan het, Vlaandere, Artois, en baie ander domeins in wat nou België, Luxemburg, Nederland en noordoos-Frankryk is. Bloeiende tekstielvervaardiging in die Lae Lande het dit een van die rykste "realms" in Europa gemaak.

Partisane gebruik van die term "Boergondies" het ontstaan tydens 'n vete tussen Jan II, Hertog van Boergondië en Lodewyk van Valois, Hertog van Orléans. Laasgenoemde was die broer van Koning Karel VI, eersgenoemde was sy neef. Toe geestesongesteldheid die koning se vermoë om te regeer onderbreek het, het hulle om die mag meegeding in 'n bittere dispuut. Gerugte het die rondte gedoen dat dit deels te wyte was aan 'n buite-egtelike verhouding tussen die Hertog van Orléans en die Franse koningin Isabeau van Beiere. Ondersteuners van die twee hertoë het as "Boergondiërs" en "Orleaniste," of "Armagnacs" bekendgestaan.

Buiten in Boergondiese gebiede was die Hertog van Boergondië se ondersteuning veral sterk in Parys, waar die slagtersgilde hom onderandere sterk ondersteun het.

Die partisane terme het die lewens van die twee figure oorleef. Jan, Hertog van Boergondië het 'n sluipmoord op Lodewyk, Hertog van Orléans in 1407. Boergondies partisane by die Universiteit van Parys het 'n verhandeling wat dit as tirannemoord regverdig gepubliseer in die geloof dat die Hertog van Orléans van plan was om die koning te vermoor en die troon te bestyg. Leierskap van sy party het nominaal na sy seun, Karel, oorgegaan, maar dit was inderwaarheid die jong hertog se skoonvader, Bernard VII, Hertog van Armagnac wat die inisiatief oorgeneem het. Na Orléans deur die Engelse beset is in die Slag van Agincourt in 1415 en Armagnac se moord deur 'n Boergondiese "mob" in Parys in 1417, het die leierskap van die party op die jong Dauphin geval wat na Bourges teruggeval het.

Na 1417 het Boergondië beide Parys en die koning beheer. Die dispuut het egter die aandag van die oorlog teen die Engelse afgetrek aangesien beide kante sterker gefokus het op gevegte teen mekaar as om te verhoed dat die Engelse Normandië oorwin. In 1419 het die Hertog en die Dauphin 'n vrede onderhandel wat beide kante sou toelaat om hulle toe te spits op die stryd teen die Engelse. Die hertog is egter in 'n verdere ontwikkeling vermoor deur die Dauphin se ondersteuners in weerwraak vir die moord op die Hertog van Orleans twaalf jaar te vore.

Boergondiese party leierskap het oorgegaan na Filip III, Hertog van Boergondië. Hertog Filip het 'n alliansie met Engeland gesluit. Onder sy invloed en die van die koningin, Isabeau, wat haar teen hierdie tyd by die Boergondiërs aangesluit het, is die waansinnige koning oortui om die Verdrag van Troyes te teken in 1420. Volgens die verdrag sou Karel VI Hendrik V van Engeland as sy erfgenaam erken en sodoende sy eie seun die Dauphin onterf.

Toe Hendrik V en Karel VI beide binne maande van mekaar te sterwe gekom het, wat Hendrik se suen Hendrik VI van Engeland, as opvolger tot beide die Engelse en Franse troon gelaat het, het Filip die Goeie aangehou om die Engelse te ondersteun. Onmin het egter begin opbou tussen Filip en die Engelse regent, Jan, Hertog van Bedford wat namens die jong koning Hendrik regeer het. Familiebande tussen Boergondië en Bedford, wat met die hertog se suster getrou het, het egter 'n volslae breuk tydens Bedford se leeftyd verhoed. Boergondië het geleidelik hulle ondersteuning aan die Engelse ingekort en het begin om 'n verstandhouding met die Dauphin, teen hierdie tyd deur die toedoen van Johanna van Arkel gekroon as Karel VII van Frankryk, te onderhandel. Die twee kante het uiteindelik in die Verdrag van Arras in 1435 versoen. Volgens die verdrag kon die Franse koning uiteindelik na sy hoofstad terugkeer.



</doc>
<doc id="27552" url="https://af.wikipedia.org/wiki?curid=27552" title="Yochai Benkler">
Yochai Benkler

Yochai Benkler (gebore 1964 in Givatayim) is die Jack N. en Lillian R. Berkman Professor in Entrepreneur Regstudies aan die Harvard Skool vir Regte en skrywer van "The Wealth of Networks". 

Benkler ontvang sy LL.B. van die Tel-Aviv Universiteit in 1991 en sy doktorsgraad van die Harvard Skool vir Regte in 1994. Hy werk by die Regsfirma Ropes & Gray van 1994 tot 1995. Hy doen sy klerkskap by die VSA Hooggeregshof onder regter Stephen G. Breyer van 1995 tot 1996.

Hy was ’n professor aan die New York Universiteit Skool vir Regte van 1996 tot 2003, besoekende professor aan die Yale Skool vir Regte en Harvard Skool vir Regte (gedurende 2002 tot 2003), voordat hy by die Yale Skool vir Regte aansluit in 2003. In 2007 aanvaar Benkler ’n senior pos by die Harvard Skool vir Regte.

Benkler se navorsing fokus op gemeenskaplik gebaseerde benaderings tot die bestuur van hulpbronne in netwerkomgewings. Hy skep die term burgerygebaseerde eweknieproduksie (Engels: "commons-based peer production") ten einde medewerkende skeppings te beskryf soos ’n gratis en oopbronsagteware en sosiale netwerk produkte soos Wikipedia wat ontstaan weens die gemeenskaplike deel van inligting en kennis.

Hy gebruik ook die term genetwerkte informasie ekonomie wat hy defineer as ’n "stelsel van produksie, verspreiding en verbruik van informasiegoedere wat gekenmerk word deur gedesentraliseerde indiwiduele aksie wat uitgevoer word deur ongetemde verspreiding, nie-markgerigte metodes wat nie afhanklik is van markstrategieë nie" (Benkler 2006, p. 3). Benkler se boek "The Wealth of Networks" (Benkler 2006) ondersoek die wyses waarop informasietegnologie uitgebreide vorms van samewerking toelaat wat potensieel transformatiewe gevolge vir die gemeenskap en ekonomie mag hê. Wikipedia, Creative Commons, oopbronsagteware en die webjoernaalsfeer is voorbeelde waarna Benkler verwys. ("The Wealth of Networks" is gepubliseer onder ’n Creative Commons lisensie).

Benkler argumenteer dat webjoernale en ander metodes van deelnemende kommunikasie kan lei tot "’n meer kritiese en self-peinsende kultuur," waarin burgers bemagtig word deur hul vermoë om hul eie opinies te publiseer oor ’n reeks onderwerpe. ’n Groot gedeelte van "The Wealth of Networks" word aangebied in ekonomiese terme, en Benkler opper die moontlikheid dat ’n kultuur waarin informasie meer vryelik gedeel word moontlik meer ekonomies doeltreffend is as een waarin innovasie dikwels deur patente en kopiereg beskerm word, aangesien die marginale koste om die meerderheid van informasie te reproduseer effektief niks is nie.

Volgens Benkler het die mens toenemend toegang tot goedkoop proseseerders wat die manipulasie van informasie, storing, kommunikasie binne die bereik van baie mense bring. Dit is die kombinasie van lae-koste persoonlike rekenaars en die internet wat dié tipe gesamentlike optrede moontlik maak. Sake wat normaalweg sleg sou verdwyn as sosiale gebare het nou ’n vashoudenheid as ekonomiese produkte. Dit verskil radikaal van enigiets sedert die industriële revolusie.

Benkler stel dit dat indiwidue vandag platforms en gereedskap kan gebruik wat aanneem dat wat jy doen fasilitering en deelname is in teenstelling daarmee om ’n finale produk vir die verbruiker daar te stel. Benkler verwys na die voorbeeld van Skype. ’n Platform is geskep wat indiwidue in staat stel om persoonlike rekenaars se oorskot vermoë te benut om geskakeldheid te produseer. Niemand het ’n netwerk geskep vir Skype nie, alhoewel die miljoen of 2 milljoen mense aanlyn hulpbronne beskikbaar gestel het. Daar is ook geen komersiële transaksie tussen die deelnemers nie.




</doc>
<doc id="27556" url="https://af.wikipedia.org/wiki?curid=27556" title="Fama Fraternitatis">
Fama Fraternitatis

Die Fama Fraternitatis word beskou as een van die brondokumente van die oorspronklike Orde van die Rosekruis. Die notaris Haselmeer het die bestaan van die manuskrip (moontlik) reeds in 1610 genotuleer, asook in 'n paragraaf in die Cassel uitgawe van 1614. Die dokument is in 1615 gepubliseer saam met twee ander brondokumente van die Orde van die Rosekruis. Die dokument nooi mense uit om hulle by die broederskap te skaar. Baie mense het gereageer op die uitnodiging maar geen rekord is beskikbaar van enige mense wat wel deel geword het van so 'n broederskap nie.

Alhoewel die Fama Fraternatis geskryf is asof dit histories gefundeer is, is die algemene beskouing dat die dokument eerder allegories is. Die dokument beskryf die lewe van die 'n mitiese persoon Christian Rosencreutz. Die dokument wei verder uit hoe die graf van Christian Rosencreutz herontdek is deur die stigters van die Orde van die Rosekruis.

Daar word algemeen aanvaar dat Christian Rosencreutz nie 'n werklike persoon was nie maar eerder 'n simboliese persoon was wat die ideale van die Orde van die Rosekruisers verteenwoordig het.

'n Interessante voorbeeld van die allergoriese aard van die dokument is die geboorte datum wat gegee word vir Christian Rosencreutz as 1378. Moderne Rosekruis organisasies trek hul mistisisme terug tot by die Egiptiese Farao Akhnathon wat volgens die orde in 1378 v.C. gebore is.

Ander persone waarna verwys word in die dokument kan nie histories bevestig word nie aangesien net voorletters gebruik is om na die eerste lede van die orde te verwys.

Die dokument gee heelwat inligting weer in terme van die oorsprong en filosofiese gedagtes van die Orde van die RoseKruisers. Die afleiding kan gemaak word uit al die dokumente en filosofiee waarna verwys word in die Fama Fraternitatis.


Volgens die Fama Fraternitatis het die Orde van die Rosekruis die volgende doelstellings:

Alhoewel die Fama Fraternitatis anoniem gepubliseer is word die outeurskap toegedig aan Francis Bacon. Johann Valentin Andrea het later in sy lewe beweer dat hy die Rosekruis dokumente as 'n grap geskryf het.



</doc>
<doc id="27559" url="https://af.wikipedia.org/wiki?curid=27559" title="Hertog van Boergondië">
Hertog van Boergondië

Die Hertog van Boergondië (Frans: "Duc de Bourgogne") was die hoof van die Hertogdom van Boergondië, 'n hertogdom in die ooste van die huidige Frankryk. Van 880 tot 1477 het die hertoë oor die Hertogdom in die Ooste van die huidige Frankryk geheers. Van 1477 tot aan die einde van die Spaanse Opvolgingsoorlog is die titel vir Franse prinse gebruik en was dit ter selfde tyd die titel van die hoof van die Habsburgse gebiede in die Lae Lande en Frankryk. Na 1714 is die titel toegeken aan die Koning van Spanje wat dit tot vandag toe hou.

Die Hertogdom van Boergondië (Frankoprovensaals "Borgogne") is in die 9de eeu teen 880 gestig uit deel van die Koninkryk van Boergondië, deur die Karolingiese konings Lodewyk III van Frankryk en Karel II van Frankryk en die hooflede van hulle familie wat die Karolingiese Ryk wat hulle van Karel die Grote geërf het verdeel het. Hulle het al die karolingiese koninkryke van Frankryk verdeel in feudale hertogdomme en graafskappe onder die koning van Frankryk. 

Richard II van Boergondië, wat bekend gestaan het as Richard die Regsbringer, is eers as markies en toe eerste Hertog van Boergondië benoem en een van die ses pairs van Frankryk onder die susereiniteit van koning Lodewyk III van Frankryk. 

Die Hertogdom van Boergondië het opsigself weer susereiniteit oor die volgende vasalle graafskappe van Boergondië gehad:





Die Huis van Valois was 'n sytak van die Huis van Capét

Na die sterfte van Karel die Stoute het Lodewyk XI die Hertogdom van Boergondië in beslag geneem en aan die kroon herkoppel. Die titel "Hertog van Boergondië" is aan 'n paar prinse van die koningshuis van Frankryk toegeken. Maar Maria van Boergondië, die dogter van Karel die Stoute het haarself as "Hertogin van Boergondië" verklaar, die meeste vestings van haar vader behou en met Maximiliaan I van Habsburg getrou wat haar die titel terugbesorg het.

Die titel is deur die Koning van Frankryk aan prinse en "a priori" aan die oudste seun van die Dauphin toegeken:


Deur met Maria van Boergondië te trou het, Maximiliaan I van Habsburg die oorblywende besittings van die hertog van Boergondië teruggeneem, die Boergondiese Nederlande (die huidige Benelux), die Graafskap van Boergondië (die huidige Franche-Comté), die hertoglike titel, l'Orde van het Goue Vlies en hulle wapenskild.

Die Habsburgs het te vergeef aangehou om aanspraak te maak op die Hertogdom van Boergondië en het dit verskeie kere opgegee Vrede van Cateau-Cambrésis (1559), Vrede van Nijmegen (1678)). Die Graafskap van Boergondië is by Frankryk gevoeg in 1678. Aan die einde van Spaanse Opvolgingsoorlog in die Verdrag van Utrecht (1710), het die Oostenrykse Habsburgs nie die titel "Hertog van Boergondië" opgeëis nie maar wel die “Orde van het Goue Vlies” (daar was daarna twee ordes, een Oostenryks en een Spaans). Die titel, Hertog van Boergondië, het dus na die Bourbon konings van Spanje oorgegaan, en tydens die republikeinse periodes in Spanje aan die "chef de la maison" van Spanje. Die koning van Spanje Juan-Carlos behou steeds die titel.

Habsburgse Hertog van Boergondië :

Soos gebruik in die oorspronklike Franse artikel:


</doc>
<doc id="27563" url="https://af.wikipedia.org/wiki?curid=27563" title="Kh-29">
Kh-29

Die Kh-29 is 'n Russies vervaardigde geleide lug-tot-grond missiel wat soos die meeste Russiese wapentuig, op vele Russiesvervaardigde aanvalsvliegtuie, soos die Su-25(T) gebruik kan word. Die Kh-29 is ontwikkel deur Zvezda-Strela. Alle variante gebruik 'n Kh-29 missiellugraam, maar het verskillende geleidingsstelsels. Die 'L'-variant is toegerus met lasergeleiding. Die missiel is geskik om brûe en bunkers te vernietig.


Die Kh-29 bestaan uit die volgende drie variante;

Alle missiele word deur NAVO as die AS-14 Kedge geklassifiseer.

ube.com/watch?v=XkKMm5g9I0E Kh-29T op MiG-29.


</doc>
<doc id="27565" url="https://af.wikipedia.org/wiki?curid=27565" title="Hertogdom">
Hertogdom

'n Hertogdom is 'n gebied, leenwese, of domein wat deur 'n hertog of hertogin geregeer word. Histories was sommige hertogdomme in kontinentale Europa soewerein, terwyl ander, veral in Frankryk en Brittanje ondergeskikte distrikte van 'n koninkryk was. Tradisioneel is 'n groothertogdom, soos Luxemburg, gewoonlik as onafhanklik en soewerein gesien. Soewereine hertogdomme was algemeen in die Heilige Romeinse Ryk en Duitssprekende gebiede. 

In Frankryk het 'n aantal hertogdomme in die Middeleeue bestaan. Koningin Elizabeth II van die Verenigde Koninkryk hou steeds die middeleeuse Franse titel Hertog van Normandië; die enigste grondgebied wat steeds met die Hertogdom van Normandië verbind is, is die Kanaaleilande. Belangrike Franse hertogdomme het ingesluit Normandië, Boergondië, Bretagne en Akwitanië.

In middeleeuse Engeland, is die gebiede Lancashire en Cornwall hertogdomme gemaak met sekere magte wat aan hulle hertoë gegee is. Die Hertogdom van Lancaster is in 1351 gestig maar dit is met die Kroon verenig in 1399 toe die Hertog Hendrik Bolingbroke die troon van Engeland as Hendrik IV bestyg het. Die Hertogdom van Cornwall is in 1337 geskep en is opeenvolgend deur Hertoë van Cornwall gehou wat ook erfgename van die kroon was. Die hertogdomme het sedertdien hulle politieke rol verloor. . Daar is egter 'n voortslepende dispuut oor die status van Cornwall.

Vandag is territoriale hertogdomme baie skaars; meeste hertogdomme wat in die laaste paar eeue toegeken is was suiwer simbolies van aard. Daar is vandag geen onafhanklike hertogdomme nie; slegs Luxemburg bestaan as 'n Groothertogdom.


</doc>
<doc id="27577" url="https://af.wikipedia.org/wiki?curid=27577" title="Chemnitz">
Chemnitz

Chemnitz [ˈkʰɛmnɪʦ] (1953–1990: "Karl-Marx-Stadt") is 'n Duitse stad met 243 004 inwoners aan die Chemnitz-rivier. Chemnitz is ná Dresden en Leipzig die derde grootste stad van die deelstaat Sakse. Die stedelike agglomerasie van Chemnitz-Zwickau is die negende grootste in Duitsland.



</doc>
<doc id="27578" url="https://af.wikipedia.org/wiki?curid=27578" title="Laser Inc">
Laser Inc

Laser Inc is 'n musiekgroep van Swede wat musiek in die genres eurodance, eurotechno en techno maak. Laser Inc bestaan uit die sanger "Jonas", tesame met "Robin (Raaban)" en "Izko (Chainkickerz)". Die groep is veral bekend vir hul 2007-treffer "Det var en gång en fågel" (Afrikaans: "Daar Was Een Keer 'n Voël").






</doc>
<doc id="27586" url="https://af.wikipedia.org/wiki?curid=27586" title="Hoërskool Monument">
Hoërskool Monument

Hoërskool Monument (ook bekend as Monnas) is 'n dubbelmediumhoërskool in Krugersdorp, Gauteng. Die skool is op 1 Februarie 1921 gestig as die Afrikaanse (dit het later 'n dubbelmediumskool geword) Medium Hoërskool Krugersdorp. Van die kultuuraktiwiteite wat deur die skool aangebied word sluit in koor, debat, public speaking, junior Verenigde Nasies, mej. Monnas, redenaars en revue. Die skool bied ook sportgeriewe vir die volgende: atletiek, gholf, hokkie, jukskei, krieket, landloop, netbal, rugby, skaak, swem en tennis. Monnas het reeds agt Springbokke opgelewer. Hulle is Christo Wagenaar, Brendan Venter, Jorrie Muller, Jaque Fourie, Heinke van der Merwe, Willem Alberts, Jaco Taute en Julian Redelinghuys. Die eerste rugbyspan se bynaam is die Witbulle en die tweedespan die Kwaggas.

Monnas uniek gefokus

Gefokus op unieke, gebalanseerde groei vir individue,
gefundeer in Christelike waardes, selfdissipline, wedersydse respek
en diversiteit deur uitnemende opvoeding en onderwys.

Ek dank God dat Hy my lewe en gesondheid gee.
Ek sal die voorreg wat ek het om te leer nie verwaarloos nie.
Ek sal daarna streef om gesond te wees en te bly, na liggaam en gees.
Ek sal myself probeer leer ken en ek sal selfbeheersing beoefen waar en
wanneer dit te pas mag kom,
veral as 'n middel tot versterking van my karakter.
Ek sal netjies wees ten opsigte van my persoon, my klere, my boeke,
my skoolbank, my omgewing in die klaskamer, my omgewing
op die skoolterrein en daar buite.
Ek sal die goeie naam van die skool in ere hou.
Ek sal die eiendom van 'n ander respekteer net soos ek dit van hom
verwag – so ook die eiendom van die gemeenskap, soos die gebou, uitrusting en
meubels van die skool, en waar ek in die
koshuis is, ook dié van die koshuis.
Ek sal die vereistes van beleefdheid en goeie gedrag oral en altyd nakom.
Ek sal veral teenoor oueres beleefd wees.

Die woorde van die skoollied is in 1951 deur J.C. Mentz geskryf en die musiek daarvoor in 1962 deur Pierre Malan.

Soos die dagbreek oor ons velde
is die stukrag van ons jeug.
In ons strewe na wat skoon is,
na die kennis en die deug.

Vir wat mooi is in ons eie
is ons wil en krag en werk,
vir wat hoog is en verhewe
vir wat edel is en sterk.

Ons durf tot daad en lewe
sal geen weerstand ooit verwoes,
maar gebuk by taaie arbeid
sal ons liewer slyt as roes.

Laat ons saamstaan in ons keuse,
laat die vaandels dan ontvou
met die Monument se leuse
op ons Ougoud, Bruin en Blou!




</doc>
<doc id="27588" url="https://af.wikipedia.org/wiki?curid=27588" title="Pous Bonifatius IV">
Pous Bonifatius IV

Bonifatius IV was die 67ste pous van die Rooms-Katolieke Kerk.

Pous Bonifatius IV is gebore as die seun van 'n medikus met die naam Johannes in Valeria. Hy was 'n monnik in die Benediktyne-kloosterorde. Tydens die pontifikaat van Pous Gregorius I is hy "dispensator", 'n belangrike adminstratiewe pos in die kerk. Op 25 Augustus 608 volg hy Pous Bonifatius III op en regeer tot sy dood op 25 Mei 615. Hy word opgevolg deur Pous Deusdedit. Die naam ‘Bonifatius’ beteken 'weldoener'.

Die jaartelling Ab Urbe condita (letterlik vanaf die stigting van die stad (Rome)) afgekort AUC is in omtrent die jaar 400 deur die Iberiese historikus Orosius ingevoer en het ook na die val van die Wes-Romeinse Ryk in gebruik gebly. Die kerk was nie tevrede met die heidense sisteem en het in 607 (1360 AUC) die Christelike jaartelling ingestel. Die angelsaksiese historikus Bede (Latyn: "Beda Venerabilis") het rondom die jaar 800 die jaartelling algemeen help maak.

Pous Bonifatius IV het die Panteon met goedkeuring van keiser Phokas laat ombou tot 'n kerk gewy aan Maria en alle martelare. Gebeentes van martelare is uit katakombes gebring en onder die hoofaltaar herbegrawe. Die nuwe kerk is op 13 Mei 609 ingewy.

Mellitus die eerste biskop van Londen het die pous gekonsulteer oor die nuut gestigte Engelse kerk. By sy terugkeer na Engeland het hy briewe van die pous aan Laurens, aartsbiskop van Kantelberg, die christelike gemeente en die Engelse koning Ethelbert saamgebring.

Tussen 612 en 615 is Columba, 'n sendeling in Ierland wat toe in Bobbio, Italië, gebly het, deur Agiluf koning van die Lombarde oorgehaal om 'n brief aan die pous te skrywe oor die kontroversie van die Drie Hoofstukke. Die bedoeling van die Drie Hoofstukke was om die kerk van die Ooste en die Weste te versoen na die lang stryd tussen die monofisiete en die ortodokse. Columbanus skrywe 'n sterk bewoorde brief waarin hy die pous van dwaling en kettery beskuldig. Snaaks genoeg het die brief skynbaar nie die betrekkinge tussen Columbanus en die pous vertroebel nie.

Tydens Bonifatius IV se pontifikaat heers hongersnood en siekte in Rome en die pous word gedeeltelik daarvoor verantwoordelik gehou. Hy lewe in sy eie huis wat hy tot 'n klooster omgebou het. Hy sterf ook daar. Sy gebeente is tot drie keer opgegrawe en verplaas, maar hy word uiteindelik in die Sint Pieterskerk begrawe.

Pous Bonifatius IV word as heilige vereer in die Rooms-Katolieke Kerk. Sy feesdag is 25 Mei maar in Duitsland op 8 Mei.



Saamgestel en vertaal uit die , , en wikipedia.


</doc>
<doc id="27589" url="https://af.wikipedia.org/wiki?curid=27589" title="Glukose">
Glukose

Glukose is 'n heksose, 'n eenvoudige suiker. Die formule vir glukose is CHO. Glukose word gesintetiseer via 'n biochemiese roete genaamd fotosintese. Gedurende fotosintese bind koolstofdioksied en water saam m.b.v. energie wat vanaf sonlig verkry word. Fotosintese vind in die chloroplaste van groen plante plaas.



</doc>
<doc id="27598" url="https://af.wikipedia.org/wiki?curid=27598" title="JVC Julianadorp">
JVC Julianadorp

JVC Julianadorp is 'n sokkerklub in Nederland in die stad Den Helder, geleë in die westelike provinsie Noord-Holland. Die klub is op 21 Junie 1921 gestig. JVC het ook 'n futsal-afdeling (saalvoetbal). Die eertydse sokkerspeler David Loggie was die afrigter van die klub van 1994 tot 1998.




</doc>
<doc id="27600" url="https://af.wikipedia.org/wiki?curid=27600" title="Skandeerder">
Skandeerder

'n Skandeerder of aftaster word gebruik om tweedimensionale voorwerpe soos foto's, grafieke en teksmateriaal in te skandeer en in 'n digitale formaat om te sit. Dokumente kan in swart en wit, grys en volkleur geskandeer word.<BR>Met 'n LGT skandeerder is dit selfs moontlik om driedimensionale voorwerpe in te skandeer, soos bv. 'n bierbeker en ander ornamente. 

Skandeerders is vroeër met 'n parallel-koppelvlak aan die rekenaar gekoppel en die drukker is dan aan die skandeerder gekoppel. Hierdie metode het voor- en nadele gehad.

Handskandeerders was vroeër die goedkoopste beskikbare skandeerder, maar is tans nie meer in gebruik nie, omdat vervaardigingskostes en dus die pryse van meer gevorderde skandeerders skerp gedaal het. Dit moet per hand oor die oppervlak geskuif word - soos 'n muis. Daardeur was dit ook nie eintlik moontlik om 'n hoë kwaliteit resultaat te verkry nie. Indien 'n mens nie parallel ingeskandeer het nie, was die resultaat verwronge en skeef en moes die proses dikwels herhaal word voor 'n geskikte resultaat behaal is. Die meeste skandeerders het ook maar slegs 'n oplossing van 200 dpi - 600 dpi opgelewer. Ander kon tot 1200 dpi en selfs 2400 dpi, met interpolasie bereik.
Kyk ook:
Laserskandeerder, Strepieskodeleser ("Bar Code Scanner / Bar Code Reader")

Hierdie soort het 'n goedkoop maar effektiewe tegniek gebied wat veral by faksmasjiene gebruiklik was. 

'n Platbedskandeerder lyk heelwat soos die boonste gedeelte van 'n fotostaatmasjien. Onder die deksel wat die glasplaat beskerm is die skandeermeganisme, wat die voorwerp wat op die glasplaat lê gaan inlees wanneer dit van die een- na die anderkant beweeg. Die sensor het 'n hele ry ligsensitiewe elemente wat regoor haaks is met die beweegrigting van die skandeermeganisme. 'n Ingeboude ligbron (meestal 'n buislig) is ook op die sensor aangebring om genoeg lig te voorsien om die voorwerp lyn vir lyn te kan inlees. Die kleinste eenheid wat die skandeerder kan lees is die maksimum optiese oplossing wat tans sowat 2400 dpi beloop, en amper as 'n standaard aangeneem kan word. Hoër oplossings is moontlik van sowat 3200 dpi tot 4800 dpi en selfs al 6400 dpi vir die top skandeerders.<BR>

Sommige skandeerders het ook 'n transperantkoppelstuk (engels: "transparency adapter, TA"), dit is 'n ekstra lig in die deksel, wat dit moontlik maak om ook skyfies en filmnegatiewe te kan inskandeer. Daarmee saam kom 'n raam wat op die glasplaat geplaas kan word waarin die skyfies geplaas kan word of filmstrookies ingesit kan word (positief of negatief). Deur die skandeersagteware, kan ingestel word wat ingelees moet word, bv. moet die skandeerder weet wanneer daar 'n skyfie ingelees moet word en dit nodig is om die lig in die deksel aan te skakel om die lig wat deur die skyfie skyn te kan inlees. Verder is dit ook nodig vir die skandeerder om te weet wanneer daar 'n negatief ingelees moet word, omdat die sagteware dan 'n spesiale verwerking moet toepas om die kleure vanaf die negatief in die korrekte positiewe beeld om te sit, sodat die kleure korrek vertoon word, soos op 'n foto.

Daar is twee tipes skandeerders op die mark vandag:

LGT's, ook bekend onder hulle Engelse naam, CCD ("Charge Coupled Device") gebruik gewoonlik 'n neonlig as ligbron. Dit neem 'n rukkie voor die neonlig sy werkstemperatuur bereik, dus moet die skandeerder wag totdat die buislig 'n rukkie aangeskakel was. Indien enige skandeerwerk voor die tyd gedoen word kan dit tot kleurverskuiwings op die geskandeerde beeld lei. Die optimale kleur word ingestel op die skandeerder sagteware.

Hierdie skandeerder se ligbron word deur wit LUD's voorsien. Hierdie koue lig word deur 'n halfgeleier gelewer, wat ook onmiddellik die volle werkstemperatuur bereik om 'n stabiele ligbron te verskaf.

Die kwaliteit van die skandeerde uitset is direk afhanklik van die kwaliteit van die oorspronklike inset, die kwaliteit van die skandeerder en die vaardigheid van die sagteware asook die van die bediener. 'n Skandeerde foto van 300 dpi is tans redelik standaard, maar vir vergrotings sal mens graag 600 dpi en hoër gebruik. Die verskil is egter nie 'n tweevoudige, maar wel 'n viervoudige toename in data, omdat die prent se lengte en breedte met 'n hoër oplossing (dpi) geskandeer word.

Die resolusie van die skandeerwerk stem direk ooreen met die doel waarvoor dit aangewend word.


</doc>
<doc id="27602" url="https://af.wikipedia.org/wiki?curid=27602" title="Pous Deusdedit">
Pous Deusdedit

Deusdedit (ook Adeodatus I genoem) was die 68ste pous van die Rooms-Katolieke Kerk.

Pous Deusdedit word ook Pous Adeodatus I genoem en in die geval word Pous Adeodatus aangedui as Pous Adeodatus II. Sy pa was 'n onderdiaken met die naam Stephanus. Op 19 Oktober 615 volg hy Pous Bonifatius IV op en regeer tot sy dood op 8 November 618. Hy word opgevolg deur Pous Bonifatius V. Die naam ‘Deusdedit’ beteken 'deur God gegewe'. Die naam Adeodatus beteken dieselfde. Die name is variante.

Tydens die pontifikaat van Pous Deusdedit, was daar relatiewe vrede tussen die Lombarde onderling en die gebiede wat hulle verower het. Daar ontstaan egter 'n intoleransie teenoor die Bisantynse Ryk en in Napels het Johannes van Compsa onafhanklikheid van die keiser geëis, maar is gou onderdruk deur keiser Heraclius.

Die pous is bekend vir sy goeie werke en meelewe met die volk. Hy het huis- en siekebesoek gedoen. In 616 het die pes (ander bronne gee melaatsheid) uitgebreek en 'n aardbewing het baie huise verwoes. Die pous het van sy rykdom geskenk om die nood te verlig.

Volgens oorlewering is hy die eerste pous wat van lood seëls gebruik gemaak het om sy korrespondensie te verseël. Een van die seëls (in Latyn: "bullae") van die pous waarin die hy afgebeeld word tussen sy skape met die Alfa en die Omega onderaan, het bewaar gebly. Die "bullae" het aanleiding gegee tot die gebruik van die naam "Pouslike bul" vir 'n amptelike kommunikasie van die pous.

Daar word vermoed dat die pous aan die pes gesterf het.

Pous Deusdedit word in die Rooms-Katolieke Kerk as heilige vereer. Sy feesdag is op 8 November.



Saamgestel en vertaal uit die , , en wikipedia.


</doc>
<doc id="27612" url="https://af.wikipedia.org/wiki?curid=27612" title="Duitse Toekomsprys">
Duitse Toekomsprys

Die Duitse Toekomsprys ("Der Deutsche Zukunftspreis") is 'n prys vir prestasies in die afdelings van kuns, handelswetenskappe, tegniek, ingenieurs- of natuurwetenskappe. Aanwendings- en markvaardigheid, asook die skepping van werkplekke, word as innovering in berekening gebring.

Die prys word deur die bondspresident oorhandig en dra 'n prysgeld van 250 000 Euro. Dit word jaarliks toegeken. Die prys is deur die voormalige bondspresident Roman Herzog in die lewe geroep en die eerste keer in 1997 oorhandig.




</doc>
<doc id="27613" url="https://af.wikipedia.org/wiki?curid=27613" title="Bremen">
Bremen

Bremen (Duits: [ˈbʀeːmən], ; Nederduits ook "Breem" of "Bräm"; Nedersaksies: "Breemn") is die hoofstad en grootste stad van die Duitse deelstaat Vrye Hansestad Bremen, wat dikwels ook net "Bremen" genoem word. As die kleinste deelstaat van Duitsland behels die stadstaat naas Bremen slegs een ander stad, Bremerhaven, wat as Noordseehawe sowat 60 kilometer verder noord geleë is.
Bremen is met 'n bevolking van 569 352 die tweede grootste stad in Noord-Duitsland na Hamburg en die elfde grootste in Duitsland. Die stad is die setel van die Breemse parlement (Duits: "Bremer Bürgerschaft"), die regering van die deelstaat (Senaat van Bremen, Duits: "Bremer Senat") en van die meeste instellings en geregshowe van die deelstaat.

In die vroeë Middeleeue het Bremen 'n belangrike rol by die Christelike sendingwerk in Noord- en Noordoos-Europa gespeel en was ook die biskopsetel vir Noord-Europa. As een van die magtige seehandelstede van die Hansebond het Bremen in die 13de eeu tot een van die eerste republikeinse stadstate in Europa ontwikkel wat deur welvarende koopmansgesinne oorheers is. Ná die einde van die Tweede Wêreldoorlog is Bremen deur Amerikaanse troepe beset en het later een van drie stadstate in die Duitse Bondsrepubliek geword.

Alhoewel die oop see sowat een uur per motor van Bremen af lê, is die getye op die Weserrivier twee keer per dag duidelik waarneembaar. Die promenade langs die Weser was vroeër die middelpunt van Bremen se besige seehawe, en plaaslike koopmanne het handel met alle bekende gebiede gedryf. Vandag word seevrag veral in die Neustädter Hafen en Bremen se moderne susterstad Bremerhaven met hul uitgebreide houerterminale gehanteer. Die seehawe is die tweede belangrikste invoerhawe vir motors in Europa en hanteer jaarliks sowat 1,4 miljoen voertuie. Tans is Daimler AG (vroeër DaimlerChrysler AG) die grootste privaat werkgewer, terwyl Airbus in Bremen met 3 100 werknemers oor die tweede grootste werksterrein in Duitsland na Hamburg beskik.

Bremen het na die agteruitgang van sy tradisionele skeepsbou en die verskuiwing van hawegeriewe tot 'n moderne kulturele, wetenskaplike en hoëtegnologiesentrum ontwikkel. Bremen het daarnaas ondanks die grootskaalse oorlogskade van die jare 1940 tot 1945 'n ryke argitektoniese erfenis van verskillende tydperke bewaar, waaronder 'n historiese stadskern met winkellane en 'n groot aantal museums en ander kulturele instellings wat van die stad 'n gewilde toeristebestemming maak. Die stad bestaan vandag uit 'n historiese stadskern en uitgebreide voorstede wat meestal hul eie spesifieke, soms selfs landelike karakter bewaar het.

Bremen lê aan die oewers van die Weserrivier en sowat 126 kilometer van sy monding in die Noordsee af. Die rivier verbreed in die stadsgebied tot 'n rivierdelta, die sogenaamde Unterweser (letterlik die benedeloop van die Weser) wat ook vir seeskepe bevaarbaar is en van Bremen een van die belangrikste hawens in Duitsland gemaak het. Die vroeëre seehawe is vandag 'n promenade langs die Weser, die sogenaamde Schlachte.

Ten opsigte van sy oppervlakte behoort Bremen tot die grootste stede in Duitsland. Die stadsgebied is sowat 38 kilometer lank en 16 kilometer wyd en sluit 'n verskeidenheid stadsbuurte in wat elkeen min of meer sy eie karakter bewaar het. Naas die stadsentrum en die aangrensende woongebiede is daar selfs landelike buitewyke met plase soos Blockland in die noorde van Bremen wat oorspronklik deur Nederlandse setlaars as landbougebied ontwikkel is.

Die susterstad Bremerhaven lê naby die samevloeiing van die kleiner Geesterivier met die Weser en ook naby die Wesermonding. Die internasionale seehawe van Bremerhaven maak in politieke opsig deel uit van Bremen, maar word deur Bremerhaven se stadsregering geadministreer.

As gevolg van die Noordsee se getye styg die Weser se waterpeil tydens vloed tot sowat 2,40 meter bo seevlak sodat die stadsgebied oor 'n afstand van 155 kilometer deur dyke beskerm word. Naas die Noordsee se vloedwater hou ook die Oberweser of boloop van die rivier soms 'n bedreiging vir Bremen in.

Aangesien die riviere Weser, Werra, Fulda en Aller 'n gebied met 'n oppervlakte van sowat 40 000 vierkante kilometer dreineer, loop die rivierwater tydens swaar reënvalle of die dooiweer van die lente nie vinnig genoeg af nie sodat dyke ook as beskerming teen oorstromings gebou is.

Bremen het, soos die grootste deel van Duitsland behalwe vir die hoër geleë berg- en Alpestreke, 'n koel gematigde klimaat met sterk maritieme invloede wat deur sy geografiese ligging naby die Noordsee bepaal word. Temperatuurverskille tussen die somer- en wintermaande is kleiner as in binnelandse streke. Nogtans kan vastelandse lugmassas dwarsdeur die jaar weerstoestande in Bremen beïnvloed – met hittegolwe in die somer en langer koue periodes in die winter. Temperature van minder as -15 °C of meer as 35 °C word egter selde aangeteken.

Julie is die warmste maand met 'n gemiddeld van sowat 18 °C, Januarie die koudste maand van die jaar met 1,8 °C (soos gemeet in die periode tussen 1981 en 2010). Die hoogste temperatuur ooit is op 9 Augustus 1992 met 37,6 °C aangeteken. Die laagste temperattur ooit was -23,6 °C op 13 Februarie 1940. Net soos elders in Duitsland het die gemiddelde temperature in die vroeë 21ste eeu gestyg. Die temperatuurverskil was 0,6 °C in die periode tussen 1981 en 2010 teenoor die tydperk tussen 1961 en 1990. 2014 was die warmste jaar sedert die begin van weerkundige metings met 'n gemiddeld van 11,1 °C.

Terwyl die eerste menslike spore in die omgewing van Bremen uit die Steentydperk omtrent 150 000 v.C. dateer (soos byvoorbeeld 'n lans wat by die geraamte van 'n oer-olifant gevind is), was argeologiese opgrawings in die stadsgebied van Bremen in hierdie opsig nog nie suksesvol nie.

Skriftelike oorlewerings uit die Romeinse tydperk verwys na die Chauci of Haukes (Duits: "Chauken"), 'n Germaanse stam wat die gebied langs die benedeloop van die Weser bewoon het en hulle huise op klein meensgemaakte heuwels, sogenaamde "Wurten", opgerig het. Die Chauci het hulle enkele jare lank aan die Romeinse gesag onder keiser Augustus onderwerp, maar daar is min oor hul latere geskiedenis bekend, en hulle het moontlik met die Saksers vermeng wat vanaf die 3de eeu n.C. vanuit Holstein na ander Noord-Duitse gebiede uitgebrei het.

Die sandduin met 'n lengte van 26 kilometer aan die Weser se regteroewer was beskerm teen die rivier se vloedwater en sodoende geskik vir die stigting van nedersettings en die bou van paaie, en kleiner Saksiese dorpe wat uit die tydperk tussen die 1ste en 8ste eeu dateer is in voorstede soos Hemelingen, Mahndorf, Grambke en Rekum opgegrawe. Urne en vuurplekke wat in die stadsentrum ontdek is, is tans nog nie presies gedateer nie.

Daar is verskeie teorieë oor die oorsprong van die naam Bremen. Die oudste bekende vorm was "Bremun" (Latyn: "Brema"), en 'n afleiding hiervan, 'n lokatiewe datief van die meervoudsvorm "Brem", beteken letterlik "by die rande" en het moontlik na 'n vroeë nedersetting by die duinrand verwys.

In 780 het Karel die Grote die Angel-Saksiese sendeling Willehad na Bremen ontbied – twee jaar voordat die eerste historiese dokument uitgevaardig is waarin vir die eerste keer na Bremen verwys word. Blykbaar was sukses aan Willehad se sendingwerk beskore. Reeds in 787 kon Karel die Grote 'n bisdom in Bremen stig en Willehad as biskop benoem.

Godsdienstige oorwegings was nie die enigste motiverende faktor vir Karel se handelinge nie. Bremen was van begin af 'n strategiese nedersetting aan die noordgrens van die Frankiese Ryk. Karel het veral grawe en biskoppe ingespan om die nuut verowerde Saksiese gebiede in die noorde te oorheers. Die Breemse biskop Ansgar het in die 9de eeu 'n belangrike rol by die Christelike sendingwerk in Skandinawië en die Slawiese Oosseegebiede gespeel, en Bremen is in 845 tot aartsbisdom verhef. Eeue lank het teenstellings tussen die Frankiese veroweraars en geestelikheid en die Saksies-Friese stadsbewoners die geskiedenis van Bremen oorheers. Die eerste katedraal in Bremen is in 858 deur Deense Wikings aan die brand gesteek en later deur 'n steengebou vervang.

In 967 het keiser Otto I die Breemse aartsbiskop tot graaf van die plaaslike graafskap verklaar en sodoende 'n geestelike vorstedom in die hartland van die hertogdom Sakse geskep. Die pous het tegelykertyd Denemarke, Swede, Noorweë, Ysland en later ook Groenland onder die kerklike gesag van die Breemse aartsbiskop gestel. Bremen het in hierdie periode tot 'n beduidende handelsentrum en hawe begin ontwikkel wat op 10 Augustus 965 ook voorregte as 'n markstad gekry het.

Die meeste bewoners moes destyds nogtans 'n lewe maak uit bestaansboedery wat veeteelt en akkerbou asook vissery ingesluit het. Ambagte en handel met landbouprodukte het net 'n ondergeskikte rol gespeel.

Die kerklike owerhede in Bremen het hul organisasie geleidelik uitgebou en in die periode tussen 1013 en 1043 nuwe versterkings en 'n steenmuur rings om die katedraalkwartier gebou aangesien die stad og steeds deur Noormanne-aanvalle bedreig was. Die sendingwerk in Noord-Europa het voortgegaan, en die oprigting van nuwe kerke het net soos die luukse leefstyl van die wêreldlike aartsbiskoppe 'n sterk finansiële basis noodsaaklik gemaak. Die geestelikes het dus begin om nuwe grondbesit te koop.

In 1041 is die katedraal en nabygeleë kerklike geboue deur 'n brand verwoes. Aartsbiskop Benzelin, 'n boorling van Keulen, het onmiddellik met die heropbou begin en die katedraal van Keulen as argitektoniese voorbeeld geneem. Sy opvolger Adalbert het met die boubedrywighede voortgegaan, maar eers die bestaande geboue afgebreek en die katedraal in die Italiaanse stad Benevento tot nuwe argitektonise voorbeeld verklaar. Die Breemse katedraal se voorkant was al in 1049 voltooi, terwyl die wes-kripte eers in 1066 ingewy kon word.

Die Oewermark (Duits: "Ufermarkt") was die bakermat van Bremen se vroeë welvaart. Onder die heerskappy van keiser Konrad II het die Bremenaars op 16 Oktober 1035 die reg gekry om jaarliks in die lente en herfs 'n vrymark (Duits: "Freimarkt") te hou. Aartsbiskop Adalbert het vir sy verspilsug bekend gestaan waaruit veral buitelandse handelaars met hul luukse goedere uit oorsese gebiede voordeel getrek het. Adalbert se pogings om van Bremen die nuwe "Rome van die Noorde" gemaak het egter rampspoedige gevolge vir die stad ingehou.

Die Saksiese adel van die omgewing het steeds 'n sterk opposisie teen die Breemse aartsbiskop gevorm. Tydens sy afwesigheid in 1064 het hertog Hermann die stad geplunder. Die biskop se posisie het verder verswak, en hy was genoodsaak om hoër markdoeanes te hef – 'n stap wat tot die ekonomiese agteruitgang van Bremen gelei het nadat koopmans en handelaars weggebly het.

Behalwe vir die Rynland met sy stedelike tradisie en selfbewuste burgerdom was Duitsland omtrent 1100 nog 'n oorwegend agrariese samelewing. Die kerk het aanspraak gemaak op belangrike markdorpe as deel van sy wêreldlike magsgebiede. Handel en ambagte het geleidelik begin om ook buite die Rynland die ontstaan van stedelike nedersettings te bevorder.

In 1106 het aartsbiskop Frederik 'n ooreenkoms met Nederlandse setlaars gesluit waarvolgens hulle die opdrag gekry het om in die omgewing van Bremen met die bou van dyke en die dreinering van moerasgebiede te begin. Die kolonisasie van die Stedinger Land aan die linkeroewer van die Weser het in die periode tussen 1142 en 1149 plaasgevind. In 1171 is die gebiede tussen Brinkum en Huchting volgens die Hollandse Reg gekoloniseer, in 1181 die oostelike Hollerland en Blockland en omtrent 1200 Neuenland. Binne 'n eeu was die omgewing van Bremen stelselmatig deur boere gekoloniseer, en nuwe dorpe is gestig terwyl ouer nedersettings vergroot is.

Die vinnige bevolkingsgroei het Bremen van 'n welvarende landelike omgewing voorsien, en die stad het op ekonomiese gebied voordeel getrek uit die landbou se oorskotte. Landbouprodukte is in Bremen gestoor, veredel en as handelsgoedere aangebied en ook buite die aartsbiskoplike hof beduidende koopkrag geskep wat steeds meer handelaars met luukse goedere na die stad gelok het. Bremen het sodoende tot 'n beduidende ekonomiese sentrum ontwikkel en is in 1157 van 'n nuwe stadsmuur voorsien.

Saam met die vestiging van boere en handelaars het ook gspesialiseerde ambagsmanne begin om hulle op die duinplato noord van die koopmansstad en wes van die St. Veits- en Vroue-kerk te vestig. Historiese straatname wat na spesifieke beroepe verwys soos Hutfilter-, Kramer- of Hakenstraße getuig van hierdie ontwikkeling. Volgens oorlewerings was Bremen omtrent 1150 reeds 'n belangrike hawestad; pelgrims uit Wesfale en Nedersakse het hier hul pelgrimstogte na die Heilige Land begin. In 1186 het keiser Frederik Barbarossa Bremen met die sogenaamde "Gelnhauser Privileg" as politieke liggaam en selfregerende stad erken wat onder sy onmiddellike gesag gestaan het; die burgers en hul regte (onder meer die reg op grondbesit) is deur die keiser amptelik gewaarborg. As vrye Ryksstad was Bremen vry van enige kerklike gesag. Ook lyfeienes kon voordeel trek uit hierdie nuwe politieke status. Ná 'n verblyf van meer as een jaar binne die stad se mure was hulle vry.

In die laat 12de eeu het die Breemse koopmansgesinne groter invloed op die stad begin uitoefen; in 1181 het aartsbiskop Siegfried skepe wat Bremen aangedoen het belastingvry gestel.

Bremen se geskiedenis was in die 13de eeu net soos dié van baie ander handelsentrums deur ekonomiese vooruitgang gekenmerk. Die bevolkingsgroei, 'n hoër bevolkingsdigtheid en lewensgehalte het saam met nuwe handelsroetes na en -betrekkinge met Vlaandere, Engeland, Skandinawië, die Oosseegebied, die boloop van die Weser en Wesfale bygedra tot Bremen se ekonomiese welvaart. Ná hul vredesluiting in 1217 was die Breemse burgers en aartsbiskop Gerhard I partye met gelyke regte. Met sy nuwe stadsmuur, wat die kwartiere van geestelikheid, koopmans en ambagsmanne omring het, het Bremen aan alle kriteria van 'n Middeleeuse stad voldoen: Sentrale ligging, selfregering, versterkings, mark en stadstatus.

Omstreeks 1230 het Bremen se bevolking tussen sowat 10 000 en 15 000 siele beloop wat rofweg in drie groepe verdeel kan word:

Die stadsgebied is aansienlik vergroot; die gebied rondom Söge-, Obern- en Langenstraße was net soos die Martinikwartier op die Balge-eiland dig bevolk, en die markplein van Bremen het geleidelik gestalte gekry, alhoewel die Raadsaal nog nie opgerig was nie. Historiese dokumente verwys in 1229 vir die eerste keer na 'n raadsaal by die ingang tot die Obern- en Sögestraße.

By die Weseroewer langs die Schlachte – 'n gebied wat destyds buite die stadsmuur geleë was – is kaaiagtige versterkings gebou, vermoedelik omdat groot seeskepe dieper ankerplekke benodig het. Aan die noordelike kant van die Langenstraße is 'n stedelike weeghuis opgerig.

In 1229 is met die boubedrywighede van die Ansgarii- en Martinikerk begin, terwyl die oostelike deel van die Tiefereiland as 'n vermaaklikheidskwartier met kroeë en "Staven" (openbare badkamers) gedien het. Alhoewel reeds omtrent 1200 met die plaaslike vervaardiging van bakstene begin is, was die meeste huise in Bremen nog van hout en vlegwerk gebou en met leem bepleister. Net in die koopmansbuurt van Langenstraße was daar reeds woontorings van welvarende burgers wat van steen gebou en sodoende bestand teen brande was. Teen die einde van die 13de eeu het die oprigting van 'n groter aantal rooi baksteengeboue die ekonomiese welvaart van Bremen weerspieël, en volgens die Wesfaliese voorbeeld is kerke vergroot en van pragtige stylelemente voorsien.

Die bevolkingsgroei het in die vroeë 14de eeu 'n nuwe organisasiestruktuur noodsaaklik gemaak. 'n Komitee van raadslede het in 1304 begin om voorstelle vir 'n nuwe stedelike reg uit te werk, maar hulle het tot skerp kritiek en uiteindelik geweldpleging gelei. Ná die herstel van wet en orde is Bremen in vier parogieë verdeel wat deur 'n klein aantal welvarende gesinne en gildemeesters oorheers is. Die lewenslange lede van die Stadsraad, wat uit 36 mans bestaan het en waarvan iedereen elke drie jaar as aktiewe raadslid gefungeer het, het uit hierdie heersende klas gekom. Die drie derdes van die Stadsraad het die sogenaamde "Wittheit" gevorm, en hulle het gemeenskaplik nuwe lede benoem sodra 'n ander oorlede is of die Raad verlaat het.

Nogtans het geskille oor die kandidate vir die biskopsetel in 1348 tot onluste gelei waartydens die Ostertor-voorstad net soos 'n aantal plase in die omgewing afgebrand het. Eers 'n pesepidemie wat kort na die begin van die onluste in Bremen gewoed het en waaran 'n derde van die stadsbevolking (wat op sowat 21 000 beraam is) beswyk het, het 'n einde aan die politieke stryd gemaak. Die groot bevolkingsverlies het die bevordering van immigrasie noodsaaklik gemaak en talle lyfeienes uit die omgewing na Bremen gelok. Toe die horiges van die graaf van Hoya nie aan hom oorgelewer is nie, het hy oorlog teen Bremen gevoer en 'n oorwinning behaal. Talle Breemse burgers en raadslede is as gyselaars gevange geneem. Vir die bedrag, wat as losgeld betaal moes word, het die Stadsraad voorgestel om 'n nuwe belasting te hef. Vanweë die ekonomiese agteruitgang ná die oorlog en 'n aantal eise wat deur die Hansebond teen Bremen ingestel is, het die plaaslike koopmans daarop aangedring dat die stad by die Hansebond om lidmaatskap aansoek moet doen.

In 1365 en 1366 het politieke geskille tot nuwe onluste gelei; veral gewone burgers het onder die leiding van gildemeesters in opstand teen die Raad gekom en 'n alliansie met die aartsbiskop beding. Huursoldate van aartsbiskop Albert II het op 29 Mei 1366 met hul skepe in Bremen ingeval en die stadspoorte van binne geopen. Tydens 'n geveg op die Markplein is die houtstandbeeld van die ridder Roland aan die brand gesteek, en huise is geplunder. Sommige raadslede is deur die biskoplike troepe in hegtenis geneem, ander het gevlug. Biskop Albert II was nou in beheer van die stad en het 'n nuwe stadsraad met meer as honderd lede laat verkies wat gedwing is om 'n lening ter waarde van 200 000 Mark aan hom uit te betaal.

Die vlugtelinge het by die Hanse aansoek om bystand gedoen, en die aanvoerders van die rebellie is op die Hansedag van 24 Junie 1366 in Lübeck voëlvry verklaar. Soldate van die graaf van Oldenburg het die aartsbiskoplike besetters op 27 Junie verslaan. In dieselfde jaar is die sleutel van Sint Petrus vir die eerste keer op die stadswapen van Bremen gebruik. In 1384 is ooreenkomste met 'n aantal Friese hoofde gesluit, en Breemse skepe is in die Wesermonding nie meer deur Friese seerowers bedreig nie.

In die nuwe ekonomiese en politieke bloeitydperk het die heersende klas van Raadslede sy magsbasis versterk, terwyl die vooruitgang in die skeepvaartsbedryf die bou van nuwe ruim vragskepe moontlik gemaak het. Bremen se rol as hawe het nou 'n nuwe dimensie gekry; die stad het tot 'n internasionale handelsentrum vir goedere uit Noord- en Oos-Europa (voedsel en gronstowwe) en die gevorderde noordweste met die Britse Eilande ontwikkel. Rekeningkunde en handelskorrespondensie in vreemde tale is in die Breemse kantore ingevoer waar opgeleide medewerkers in diens geneem is.

Bremen was nou by die kruispunt van belangrike handelsroetes geleë wat onder meer Vlaandere met Hamburg en Lübeck verbind het. Breemse koopmans het begin om internasionale handelsbetrekkinge aan te knoop en hulle dikwels deur huwelike bevorder. Alhoewel die Breemse handelsbelange eerder op die Noordseegebied as die Oossee gekonsentreer was, het die stad in 1358 amptelik by die Hansebond aangesluit. Daar was lankal belangekonflikte wat uit die Noordseegerigte Breemse handel voortgespruit het – Breemse koopmans het in die 14de eeu nie net die Hanseblokkades teen Vlaandere en Noorweë gebreek nie, maar selfs as seerowers opgetree. Om Hansesanksies teen Bremen te vermy het die Raad besluit om aansoek om lidmaatskap in die Hanse te doen. Die Hansebond was met die opening van kantore in Londen en Brugge immers ook besig om self as mededinger van Bremen in die Noordseehandel op te tree.

In 1361 het 'n Breemse skip reeds aan die Hanse-oorlog teen Denemarke deelgeneem, en die stad het – as 'n strawwe mededinger van Hamburg – geleidelik tot die derde belangrikste lid na Lübeck en Keulen ontwikkel. Bremen het veral voordeel uit sy nou handelsbande met Noorweë getrek; uit hierdie Skandinawiese land is haring, stokvis, traan en huide ingevoer. Ander belangrike handelsgoedere het graan, hout, stene en sout ingesluit. Bremen het daarnaas 'n belangrike rol as uitvoerder van bier gespeel.

Teen die einde van die 14de eeu was Bremen die derde belangrikste stad in die Hansebond naas Lübeck en Hamburg, en sy bydraes tot die bond het in hierdie periode 'n hoogtepunt bereik. Bremen is nogtans gekritiseer vir sy optrede in die oorlog teen die Viktualiëbroeders, 'n bond van seerowers in die Noord- en Oossee. Solank as wat die seerowers hulle rooftogte tot die Oossee beperk het, was Bremen min betrokke by die Hanse se stryd teen die pirate. Eers toe die seerowers ook die seehandel in die Noordsee bedreig het, was die Stadsraad bereid om 'n oorlogskoggeskip beskikbaar te stel. Die Breemse skip het egter nie betyds op die toneel verskyn nie aangesien dit eers teen plaaslike seerowers in die Eemsriviermonding geveg het.

Die Breemse burgers se selfbewussyn is in hierdie periode steeds meer bevorder en het sy uiterlike uitdrukking in die nuwe Roland-standbeeld (1404) en die pragtige raadsaal (1405–1414) gevind. Sommige Raadshere het selfs begin om historiese dokumente te vervals om sodoende aanspraak op die status van 'n vrye Ryksstad te kan maak.

Die Breemse koopmans het in 1451 hul eie regsorde, die sogenaamde "Ordinanz", saamgestel wat later verskeie kere uitgebrei is. 'n Kollegium van vier "Elderleute" of senior raadslede het as sprekers van die koopmans opgetree, en hierdie kring van leidende burgers het geleidelik die Breemse hoërklas gevorm.

Die eerste helfte van die 15de eeu was daarnaas gekenmerk deur die gewapende stryd teen Friese stamhoofde langs die benedeloop van die Weser en 'n geskil met die Hansebond. Die bond was betrokke by 'n interne stryd, maar sy bemiddelaars is deur Breemse burgers daarvan beskuldig dat hulle partydig sou wees. Alhoewel hulle verskeie kere na die amptelike vergadering van die Hansestede, die "Hansetag", genooi is, het geen Breemse afgevaardigdes daar opgedaag, en op 27 April 1427 is Bremen se Hanse-lidmaatskap opgeskort. Vanweë politieke geskille met die Duitse keiser is Bremen selfs in die ryksban geslaan wat eers in 1436 opgehef is.

In die periode tussen 1438 en 1441 het die Wendiese lede van die Hanseverbond begin om teen hulle Hollandse mededingers in die Oossee op te tree. Bremen het aanvanklik neutraal gebly, maar nadat ook Breemse skepe deur die Hollanders gekaap is, het die stad by die verdedigingsalliansie aangesluit. Ná die vredesluiting tussen die Hanse en die hertog van Boergondië in Augustus 1441 het die Breemse Raad danksy die invloed van plaaslike koopmans die seeoorlog teen Holland, Seeland en Wes-Friesland alleen voortgesit.

Aan die kapteins is twee derdes van die buit toegesê wat hulle sou maak, en hulle het gevolglik ook begin om skepe van ander vorstedomme te kaap. Veral Engeland en Skotland het protes aangeteken teen die Breemse aanvalle, terwyl Frankryk as vergelding op Breemse handelskepe beslag gelê het. Twee leeus, wat op 'n Genuese skip gebuit is, is in Bremen vertoon. Alhoewel Bremen in Mei 1446 uiteindelik amptelik vrede gesluit het met die Hollanders, was Breemse koopmans vir 'n lang tydperk "ongewenste gaste" in Nederlandse hawens, veral in Brugge en Antwerpen. Tussen 1469 en 1473 is 60 Breemse seemans in Brabant en Antwerpen as seerowers tereggestel.

Toe die Hanseverbond in 1446 'n verbod op die uitvoer van graan uit die Oosseegebied na Noorweë geplaas het, het die handel met hierdie Skandinawiese land sy belangrike rol verloor. Vis is nou hoofsaaklik vanuit Ysland, die Faroër- en die Shetland-eilande ingevoer. Sommige Breemse koopmans is daarvan beskuldig dat hulle meel van swak gehalte na Bergen verkoop en tegelykertyd minderwaardige vis uit Ysland as beweerde waardevolle Noorse handelsgoed in omloop gebring het.

Vanaf 1450 het die Huis Oldenburg 'n bedreiging vir Bremen ingehou – die oudste van drie broeders uit die dinastie, graaf Christiaan, is in 1448 tot koning van Denemarke verkies. Enkele jare later het hy ook die koningstitels van Noorweë en Swede en die grawetitels van Sleeswyk en Holstein ontvang. Die tweede oudste broer, graaf Gerd, het in Oldenburg gebly. Hy was 'n onstuimige heerser wat dikwels versuim het om sy beloftes of ooreenkomste te eerbiedig, by land- en seerowery betrokke was en ook nie geskroom het om nabygeleë gebiede of reisigers te beroof nie. Sy broer Christiaan het sy optrede net soos 'n aantal ander vorste gesteun.

Bremen het dertig jaar lank in verskillende alliansies teen hom oorlog gevoer, maar was ondanks sy hoë oorlogskoste nie altyd suksesvol met sy militêre veldtogte nie. Veral Delmenhorst, die omgewing van die Weser se benedeloop en sy monding was omstrede gebiede. Eers danksy die ondersteuning van die aartsbiskop het Gerd in 1482 'n militêre neerlaag gely, afstand van sy titel gedoen en tot die klooster Rastede toegetree. In 1500 is hy op die terugreis van 'n pelgrimsvaart in die Rhônevallei oorlede.

Die politieke invloed van keiser en koning op die gebeure in Noord-Duitsland was ook in die vroeë 16de eeu nog uiters beperk. Die plaaslike heersers het in hierdie periode daarna gestrewe om hul eie magsgebied voortdurend uit te brei – veral omdat die steeds veranderende tegnologie van oorlogsvoering met kanonne en duisende huursoldate slegs deur groter politieke eenhede bekostig kon word. Ridders het oorbodig geraak. Sowel boererepublieke asook selfregerende stedelike nedersettings het magteloos gestaan teenoor die toenemende geweldpleging.

Vanweë Bremen se afhanklikheid van die Weser-rivier het die stad veral belang daarin gestel wie die rivieroewers oorheers het. Die stad was self te swak om 'n noemenswaardige magsfaktor in die Wesergebied te word en het sodoende diplomasie ingespan om sy ekonomiese en politieke belange te beskerm.

Die gesag van die Breemse aartsbiskop, wat in formele opsig nog as stadsheer gefungeer het, was in die praktyk beperk. Die stad is deur die lede van die sogenaamde "Wittheit" (wat vir 'n lewenslange ampstermyn benoem is) en die stadsraad geregeer wat administratiewe take waargeneem het, maar ook die regstelsel, verdediging, betrekkinge met ander magte, beheer oor die verskillende gildes en ander sake gereël het. Die meeste van hulle het uit 'n paar welvarende koopmansgesinne gekom, tog het die aantal raadslede met 'n akademiese opleiding ná 1500 toegeneem, terwyl ook steeds meer regsgeleerdes en sekretarisse by administratiewe besluite betrokke geraak het.

Die geestelik-kulturele lewe in Bremen was in die laat Middeleeue en vroeë moderne tyd allesbehalwe opspraakwekkend. Min is bekend oor die destydse onderwysstelsel. Die Dominikaanse orde in die Katharinaklooster het 'n teologiese fakulteit met lesings en disputasies bedryf, maar beduidende teologiese werke is in hierdie periode nie geskryf nie.

Die skilderkuns, goudsmeekuns en klokkegietery was die beduidendste kunsgenres in Bremen. Dit was byna uitsluitlik welvarende burgers wat in boukuns en binnenshuise versierings belang gestel het – die gewone bevolking het meestal vakwerkhuise bewoon. Welvarendes het daarenteen steenhuise met bakstene vir hulself laat oprig wat dikwels van indrukwekkende gewels en glasvensters voorsien is. Die meubilering en huistoebehore het die welvaart van die bewoners weerspieël – met kosbare kiste wat met houtsnywerk versier is, gereedskap van brons en tin, kussings en sierade van goud en silwer. Gesins- en openbare feeste asook staatsbesoeke was die hoogtepunte van die sosiale lewe.

Teen die begin van die 17de eeu was die politieke proses, wat uiteindelik sy hoogtepunt in die ontwikkeling van die absolutistiese Europese staat sou vind, nog in wording. Die handhawing van hul selfstandigheid het kleiner politieke entiteite soos die vrye stede, waaronder ook Bremen met 'n bevolking van sowat 20 000 gereken kon word, genoodsaak om 'n versigtige balans tussen hul betrekkinge met groter moondhede te handhaaf – 'n moeilike taak waarin die stad ongeag van oorloë en toenemende merkantilistiese handelspraktyke in Europa se nasionale state geslaag het.

Terwyl plaaslike ambagte uitsluitlik in die behoeftes van die plaaslike mark voorsien het, het brouerye en metaalbedrywe hul bier, tin- en silwerware ook na die buiteland uitgevoer. Die vernaamste bron van inkomste was egter die handel met massagoedere soos graan uit die Baltiese Seegebied en streke langs die boloop van die Weserrivier. Graan uit die laasgenoemde gebiede is onder meer op markte in Amsterdam, Engeland, Frankryk en Spanje verkoop. Tydens militêre konflikte het Breemse koopmans in die graanbehoeftes van alle oorlogspartye voorsien – 'n winsgewende handel waaruit ook die stadsraad voordeel kon trek. 86 persent van sy inkomste is met doeanebelasting op in- en uitvoere verdien. Dié handel het ook dekades ná die einde van die Dertigjarige Oorlog in 1618 nog gefloreer voordat vanaf omstreeks 1675 minder handelsbetrekkinge met die buiteland onderhou is.

Nederland was steeds die belangrikste handelsvennoot. Daarnaas het Noorweë tot in die tyd van die groot oorlog groot hoeveelhede graan en bier uit Bremen in- en vis- en vleisprodukte na die stad uitgevoer. Later is vis hoofsaaklik uit Ysland en die Shetland-eilande ingevoer. Walvisvangs het eers vanaf die middel van die 17de eeu 'n noemenswaardige rol gespeel. Walvisspek is destyds vir die vervaardiging van seep benodig, terwyl traan as brandstof vir lampe gedien het. Breemse skepe het ook in Engelse seehawens aangedoen. So is graan na die Britse Eilande uit- en steenkool en doeke van daar ingevoer. Frankryk en Spanje het in die stad se behoefte aan wyn en sout voorsien, terwyl ook speserye en olie van die Iberiese Skiereiland ingevoer is. Om beskikbare skeepsruimte doeltreffend te gebruik, het koopmans op Europese roetes koöperasies gestig.

Ekonomiese voorspoed het omstreeks 1600 boubedrywighede sterk laat toeneem. Naas bakstene, die mees gebruiklike boumateriaal, het sandsteen steeds meer gewild geraak, veral vir fasades. Die raadsaalfasade is volgens die Weser-renaissance-styl herbou. Welvarende burgers het ook meer aandag geskenk aan die binneversiering en meubilering van hul wonings wat van weelderige houtmeubels, ruitvensters, muurbehangsels wat van leer gemaak is, ryklik versierde houtplafonne en kaggel- of ysteroonde voorsien is.

Gedurende die Dertigjarige Oorlog (1618−1648) het Bremen aanvanklik neutraal gestaan teenoor die wapenbotsing in ander dele van die Ryk. Eers vanaf 1632 het die stad die Sweedse saak begin steun, alhoewel geen troepe beskikbaar gestel is nie. Aartsbiskop Frederik II, prins van Denemarke, wat later die Deense en Noorse koningstroon sou bestyg, het die katedraal van Bremen in 1638 vir Lutherse kerkdienste geopen. Die Breemse stadsraad se huldiging vir Frederik II – 'n lid van die Deense koningshuis – in 1637 moes deur die Duitse keiser as affront beskou word en het Bremen se status as Vrye Ryksstad onder die onmiddellike gesag van die keiser, wat kort voor die huldiging deur Ferdinand III bevestig is, vir die toekoms ernstig bevraagteken. Vir die volgende bevestiging van Bremen se status in die sogenaamde "Linzer Diplom" van 1646 het die keiser 'n buitensporige fooi gevra.

In die winter van 1643/44 het Sweedse magte onder bevel van generaal Hans Christoph von Königsmarck noordwaarts getrek en die bisdomme Bremen en Verden binnegedring. Bremen het egter geweier om sy stadspoorte te open. In die laaste jare van die oorlog het Swede aanspraak gemaak op die twee bisdomme wat deur Denemarke in die Vrede van Brömsebro in 1645 afgestaan is.

Die noordweste van Duitsland het van groter oorlogsverwoesting gespaar gebly. Nadat die Protestantse en Rooms-Katolieke oorlogspartye ooreengekom het om Osnabrück en Münster as plekke vir vredesonderhandelinge te kies, het ook Bremen gesante daarheen gestuur. Hul opdrag vir onderhandelinge met die vredeskommissies vanaf 29 Augustus 1645 was om erkenning te kry vir Bremen se politieke status as Vrye Ryksstad, gelyke regte vir die gereformeerde stroming binne die reformatoriese beweging en die afskaffing van Weserdoeanes.

Onpresiese formulerings in die vredesooreenkoms betreffende die afbakening tussen die stad Bremen en die hertogdom Bremen, insluitende die enklawe van die katedraaldistrik, het politieke geskille tussen Bremen en Swede gevestig. So het Swede geweier om Bremen se status as Vrye Ryksstad te erken. Ook het die kommissies in die stryd oor Weserdoeanes die kant van graaf Anton Günther van Oldenburg gekies. Bremen se teleurstelling oor die vredesbepalings was so groot dat die vredesooreenkoms op 24 Oktober 1648 nie deur die Breemse gesante onderteken is nie.

Nadat Bremen ook nie bereid was om die Sweedse koningin Christina te huldig, belasting op ingevoerde produkte uit die hertogdom af te skaf, die oproeping van inwoners van landelike Breemse gebiede vir Sweedse diensplig toe te laat, aan landdae deel te neem of belasting te betaal nie, is 'n aanval deur Sweedse magte verwag.

Bremen het reeds voor die vredesooreenkoms van 1648 vergeefse pogings onderneem om sy magsgebied rivieraf uit te brei. Nadat die aartsbiskoppe reeds in die laaste oorlogsjare verkies het om buite die stad te resideer (aanvanklik in Bücken, later in Bremervörde), het die bepalings van die Vrede van Wesfale, wat in 1648 in Münster onderteken is, voorsiening gemaak vir die sekularisasie van die aartsbisdomme Bremen en Verden. Albei gebiede het as Bremen-Verden onder Sweedse bewind gekom. Ses jaar later het Bremen 'n oorlog met Swede ontketen om die gesag oor die hertogdomme te herwin, maar die stedelike magte moes uiteindelik naby die vesting Burger Schanze kapituleer.

'n Wapenstilstand is op 28 November 1654 gesluit; die parogie Lehe, Bederkesa en die Burger Schanze het Sweeds gebly, Vegesack en Blumenthal het onder Breemse gesag gekom. Swede was nogtans nie bereid om Bremen se status as Vrye Ryksstad te erken nie. Die geskil hieroor is eers met die Tweede Breems-Sweedse Oorlog van 1666 besleg. In die Vrede van Habenhausen het Swede formeel die onafhanklikheid van Bremen erken. In finansiële opsig was hierdie erkenning met finansiële nadele vir Bremen verbonde – naas die heffings, wat reeds aan die Ryk betaal moes word, het ook Swede hoër bydraes gevra.

Die vroeë 18de eeu was 'n tydperk van ekonomiese en sosiale nood. Baie jong mans was genoodsaak om hulself as huursoldate aan vreemde moondhede beskikbaar te stel. In 1705 het 'n keiserlike dekreet handel met Spanje en Frankryk ondanks die heersende oorlogstoestand gewettig. Net wapens was hiervan uitgesluit. Nadat ook Engeland en die Nederlandse State-Generaal hul toestemming verleen het, kon Bremen vroeëre winsgewende handelsbande hervat. Die enigste beperking, wat op oorsese handel geplaas is, was doeanes wat naby Elsfleth op die Weser betaal moes word nadat die graafskap Oldenburg onder Deense administrasie gekom het. Pogings om Breemse in- en uitvoere doeanevry te stel, het misluk. In 1707 het die keiser bestaande doeane-regulasies bevestig.

Vir die oorloë wat vroeg in die 18de eeu elders in Europa gewoed het, het Bremen finansiële steun aan die Ryk verleen. Die laste, wat uit die Ryksoorloë teen die Ottomaanse Ryk en Frankryk voortgespruit het, het vir die stad 'n hoë skuldlas beteken. So het die stad gedurende die Nordiese Oorloë tussen 1701 en 1714 sy neutraliteit verklaar en handel met alle oorlogspartye gedryf om sy skuldlas te verminder.

Swede was steeds nie bereid om Bremen se politieke status as Vrye Ryksstad te erken nie. Ook was die stad op politieke en diplomatieke gebied geïsoleer. Toe Deense magte in 1712 die hertogdom Bremen ondanks sy neutraliteit beset het, het nóg die keiser nóg enige vors of keurvors in Noord-Duitsland bystand aan Bremen verleen. Aangesien die Sweedse goewerneur-generaal steeds sy setel in die katedraal se palatium gehad het, is die Breemse stadspoorte nie vir Deense troepe geopen nie. Nogtans was geen van die oorlogspartye bereid om Bremen, 'n belangrike militêre vesting wat eers in 1706 en 1707 deur die Nederlandse ingenieur de Roque versterk is, in die hande van politieke mededingers te laat val nie. Op 26 Junie 1715 het die Koninkryk Denemarke die hertogdomme Bremen en Verden aan die keurvors van Hannover afgestaan wat sedert 1714 as koning George I ook oor Groot-Brittanje geregeer het.


Toe die Heilige Romeinse Ryk in 1806 ontbind is, het Bremen as Vrye Hansestad Bremen 'n onafhanklike staat geword.

Ná die veldslagte naby Jena en Auerstädt op 14 Oktober 1806 het Franse magte Noord-Duitsland beset en op 20 November ook Bremen binnemarsjeer. Een dag later het Napoléon Bonaparte met sy Berlynse Dekreet in die besette Pruisiese hoofstad die kontinentale blokkade teen die Vedrenigde Koninkryk en sy kolonies geproklameer wat enige handel met Frankryk se aartsvyand verbied het en tot 1813 sou voortduur. Die Britte het op hul beurt vastelandse Europa se oorsese handel met blokkades begin belemmer.

Bremen was net soos ander vastelandse seehawens afgesny van oorsese in- en uitvoere en het kort voor lank in uiterste ekonomiese nood verkeer. Die Franse besettingsmagte het pogings aangewend om die toenemende smokkel met Britse goedere deur streng kontroles uit te skakel. Wisselende Franse regimente het gewelddadig begin optree teen die Breemse bevolking en sodoende anti-Franse sentimente verder aangewakker.

In die lente van 1808 is deur die besettingsmoondheid 'n beroep op die Breemse Raad gedoen om Franse siviele reg, volgens die sogenaamde "Code Napoléon", toe te pas. Daar is oorweeg om nie langer Bremen se politieke neutraliteit te handhaaf nie en by die Rynverbond aan te sluit. Op 13 Desember 1810 is Bremen as provinsiale hoofstad deur Frankryk geannekseer. Bemen was sodoende ook afgesny van alle binnelandse handelsbetrekkinge. Die Breemse Senaat is vervolgens ontbind en 'n munisipale raad benoem, met 'n burgemeester ("maire") as leidende amptenaar.

Die Franse besettingstyd het op 6 November 1813 ten einde gekom toe die Russiese Kosakke-generaal von Tettenborn met sy troepe in Bremen ingetrek het. Die oorspronklike grondwetlike orde is herstel, tog het die laaste drie besettingsjare diep spore gelaat.

Met die begin van die Eerste Wêreldoorlog in die somer van 1914 het die uitvoergerigte Breemse ekonomie moeilike aanpassings in die gesig gestaar. Terwyl toegang tot oorsese markte jare lank versper en oorsese bates gelikwideer of in die hande van ondernemings uit neutrale state gegee is, is manlike personeellede vir diensplig opgeroep. Seevervoer op die Weser is grotendeels gestaak. Van oorspronklik 462 Breemse stoomskepe het vyftig met begin van die oorlog dadelik verlore gegaan. Ander weer het in hawens van neutrale lande vasgesit, of het op see verlore gegaan toe enkele kapteins pogings onderneem het om nog Duitse hawens te bereik. In die Duitse Ryk is skepe omgebou tot begeleidende kruisers vir die vloot of as hospitale ingerig. Enkele moderne stoomskepe is vanuit basisse in Bremerhaven, New York en Kiaoetsjoe vir kaper-operasies gebruik.

Staat en privaat sektor het steeds groter finansiële middele benodig om die hoë oorlogskoste te dek. Die geldsirkulasie is versnel, pryse het skerp gestyg. Die Duitse ekonomie is in 'n inflasiespiraal gedryf. Goud- en silwermunte, wat vir die Ryk se buitelandse handel benodig is, is deur die owerheid ingetrek en deur banknote vervang. Baie burgers het uit patriotiese oorwegings alle edele metale in hul besit, insluitende juweliersware, vrywillig ingehandig.

In die eerste oorlogsmaande was stygende werkloosheid 'n ernstige vraagstuk, veral nadat Breemse ondernemings aanvanklik net in mindere mate voordeel kon trek uit groter verdedigingsbegrotings, maar in 1915 is groter kontrakte met die plaaslike tekstielbedryf onderteken en vroue van dienspligtige ambagsmanne in diens geneem. Vanaf 1916 is ook wapens en ammunisie in Bremen vervaardig. 'n Newe-effek van die oorlogsekonomie was die toenemende belangrikheid van koöperasies nadat die owerhede geen kontrakte meer met enkele klein ondernemings en ambagsmanne gesluit het nie. Ook het die buitelandse handel 'n klein oplewing begin toon.

Seegebonde handel met invoerprodukte soos wol, jute en luukse goedere soos koffie en tabak het heeltemal tot 'n stilstand gekom. Katoen kon 'n tyd lank met neutrale Amerikaanse handelskepe ingevoer word totdat hierdie handel op druk van die Verenigde Koninkryk gestaak is. Om alternatiewe invoerbronne te oorweeg, is nuwe staatsbeheerde ondernemings gestig waarin ook sommige Breemse sakemans verteenwoordig was. Daarenteen is groter hoeveelhede sellulose en ystererts, wat uit die Oosseegebied ingevoer kon word, deur die Breemse en Bremerhavense seehawens gehanteer.

In sommige bedrywe het die florerende oorlogsekonomie hoë winste gewaarborg en het werknemers op loonverhogings begin aandring. 'n Wetsontwerp van 2 Junie 1915, waarin die belasting van oorlogswinste voorgestel is, is deur die Breemse parlement uitgestel.

Danksy 'n inisiatief van die Breemse koopman Alfred Lohmann is in die somer van 1916 'n duikboot met waardevolle goedere na die Verenigde State gestuur, terwyl ru-rubber, nikkel en tin terug na Duitsland geneem is. Al was die hoeveelheid goedere, wat met hierdie en die volgende vaart in- en uitgevoer is, heeltemal buite verhouding met dit wat werklik benodig is, en is duikbote aan groot risiko's blootgestel en kon hulle te eniger tyd deur die Britse Vloot gesink word, is die operasies in Bremen triomfantelik gevier. 'n Tweede duikboot, wat "Bremen" gedoop is, het reeds op sy eerste vaart op see verlore gegaan. Met die Verenigde State se toetreding tot die oorlog op 6 April 1917 het verdere duikboot operasies onmoontlik geword.

Tot Augustus 1944 is Bremen 131 keer deur geallieerde bomwerpers aangeval. Die lugaanval in die nag tussen 18 en 19 Augustus 1944 was verwoestender as alle vorige bombarderings. Sirenes het om 10:30 uur snags begin huil, een uur later is die bevolking in radio-uitsendings gewaarsku dat vyandelike vliegtuie die stad binne vyf minute sou bereik. Vanaf 11:56 uur tot 00:30 uur het 500 Britse bomwerpers 120 000 bomme op die Hansestad afgewerp. Altesaam 1 054 burgers het in die vlammemeer, wat veral in die weste van Bremen gewoed het, omgekom of in skuilplekke verstik, 730 is ernstig beseer. In enkele strate het 'n vuurstorm vlugtendes in brandende ruïnes ingesuig.

Vyf kerke, waaronder St. Stephani en Wilhadi, is vernietig, net soos 117 nywerheidsgeboue in Bremen se seehawe, die Focke-museum en 'n aantal hotelle. 18 skepe is gesink, 61 ander ernstig beskadig. 49 100 inwoners is dakloos gelaat.

Teen die oorlogseinde in Mei 1945 was 62 persent van Bremen se woongebiede en 90 persent van sy hawens vernietig.

Bremen is vandag een van die langste rivierstede in Duitsland wat oor 'n lengte van meer as 42 kilometer langs die Weserrivier strek en oor twee stadsentrums beskik, die historiese stadskern van Bremen met sy kenmerkende, byna ronde vorm wat nog steeds die vroeëre versterkings weerspieël, en Bremen-Vegesack.

Die oorspronklike plattegrond het steeds bewaar gebly, en slegs twee groot snelpaaie is in die stadsgebied gebou. Daar is geen spesifieke sakekern met voorstede nie, maar eerder 'n mengsel van sake- en woongeboue sodat die meeste openbare en sakegeboue binne loopafstand bereikbaar is. By die stadskern sluit – in teenstelling met die meeste ander groot stede in Duitsland – 'n uitgestrekte voorstadgordel met sowat 40 000 een- of tweegesinshuise met tuine aan.

Vanweë sy historiese ontwikkeling as 'n burgerlike koopmansstad beskik Bremen nie oor residensiële vorstelike geboue soos herehuise of kastele nie. Sy boukuns word oorheers deur kenmerkende geboue wat die demokratiese tradisie van die stad en die selfbewussyn van sy burgers weerspieël soos die Raadsaal, die Schütting (die tradisionele hoofkwartier van Bremen se koopmansvereniging en huidige setel van die handelskamer), en die Parlement of "Bremer Bürgerschaft". Die Raadsaal van Bremen en die Roland-standbeeld op die Markplein is deur Unesco as wêreldkultuurerfenis gelys.

Die kenmerkende plaaslike Renaissance-boustyl, wat later Weserrenaissance genoem is en veral elemente van die Italiaanse en Wes-Europese Renaissance verenig het, het die bou- en meubelkuns van Bremen vanaf die begin van die 16de tot by die middel van die 17de eeu oorheers. Sy belangrikste argitektoniese kenmerke is pragtig versierde gewels; sogenaamde staande gewels (Nederduits "Utlucht", wat van die grond af verrys het); tweedelige vensters en die sogenaamde "Bossenquader" – blokke van natuursteen waarvan slegs die voorkant gemessel is.

Terwyl groot dele van Bremen tydens die lugaanvalle van die Tweede Wêreldoorlog vernietig is, het die historiese woonkwartier Schnoor in die stadsentrum bewaar gebly. Danksy die inisiatief van Karl Dillschneider, 'n amptenaar wat met monumentesorg belas was, is die kwartier in die laat 1950's nie afgebreek nie, maar in sy geheel gerestoureer.

Die historiese argitektuur uit twaalf eeue word verryk deur 'n aantal uitstekende voorbeelde van moderne boukuns soos die Glocke, 'n konserthuis wat in 1928 in die Art Déco-boustyl opgerig is, die Böttcherstraße met sy baksteenboukuns, die "Universum Science Center", die postmoderne woonkwartier by die Marterburg en die ÖVB-Arena met die Congress Centrum en die handelskouterrein.

Die Markplein was vroeër die vergaderplek van die sogenaamde maatgereg wat oortreders van die ykwet gestraf het, maar ook van talle "Kohlhökers" of groenteboere wat hul produkte tussen die katedraal, die raadsaal en die Roland-standbeeld aangebied het. Die plein vorm nog steeds die sentrum van Bremen se openbare lewe – hier lê die Raadsaal (wat as die regeringsgebou van die deelstaat Vrye Hansestad Bremen dien) en die parlementsgebou wat van die plein 'n gewilde plek vir politieke betogings maak. Die plein is net soos gewild vir onthale asook vir die jaarlikse Kersmark en die "klein vrymark" ("kleiner Freimarkt").

Die magtige standbeeld van die ridder Roland, 'n paladyn van Karel die Grote, met 'n hoogte van 5,50 meter is in 1404 opgerig en staan nou bekend as die simbool van Bremen. Middeleeuse Hansestede het Roland dikwels as 'n simbool vir hulle politieke onafhanklikheid gekies, maar dit was Bremen waar vir die eerste keer 'n Roland-standbeeld uit steen opgerig is wat ook steeds die grootste van alle soortgelyke monumente gebly het. Roland se spitse knieë markeer die presiese afstand van een Breemse el en is deur die maatgereg gebruik om oortredings van die ykwette te bewys.

Die Breemse Roland met sy kenmerkende glimlag kyk in die rigting van die katedraal wat tot by die 16de eeu as die setel van die grootste teenstander van burgerlike vryhede in Bremen beskou is – die plaaslike vorsbiskop. Roland se goue wapenskild dra 'n Nederduitse inskrif met die Breemse "Onafhanklikheidsverklaring":

Die Breemse koopmans het daarop aanspraak gemaak dat hulle net onder die regstreekse gesag van die keiser sou staan, maar hul bewering dat Bremen reeds deur Karel die Grote deur 'n Vrye Ryksstad verklaar sou wees is nooit deur historiese dokumente gestaaf nie. Eers in 1646 het keiser Ferdinand III Bremen deur omkopery hierdie status met die sogenaamde Diploma van Linz toegeken.

Die bronsstandbeeld aan die weskant van die Raadsaal, wat die Stadsmusikante van Bremen uitbeeld, is 'n meesterwerk van die moderne kuns wat in 1953 deur die beeldhouer Gerhard Marcks geskep is. Die sprokie van vier diere – 'n donkie, 'n hond, 'n kat en 'n haan – wat vanweë hul ouderdom deur hul eienaar as nutteloos beskou en dus gedood sal word, speel hom in die omgewing van Bremen af en is in die 19de eeu deur die Gebroeders Grimm opgeteken. Die vier diere is oorspronklik van plan om as stadsmusikante in Bremen te gaan werk om hul brood te verdien, maar op pad na die stad verdryf hulle 'n rowerbende uit 'n verlate huis en besluit om daar te bly.

Agter die Roland-standbeeld het 'n reeks statige burgerhuise ontstaan. Die "Sparkasse" met sy historiese fasade van 1755, die "Rathausapotheke" (Apteek by die Raadsaal), die "Akzise" van 1595 (die huidige gebou is in 1830 opgerig) en die "Deutsche Haus" (Duitse Huis) wat later bygevoeg is.

Die teenoorliggende deel van die Markplein word deur die "Haus der Bürgerschaft", die parlementsgebou van die deelstaat Vrye Hansestad Bremen, begrens. Die parlement is in 1966 volgens 'n ontwerp van die argitek Wassili Luckhardt, 'n voorstander van die modernistiese boukuns, in die vorm van 'n glaskubus gebou. Aanvanklik is Luckhardt se ontwerp deur baie Bremenaars vanuit 'n histories-estetiese perspektief skerp gekritiseer, en 'n burgervereniging het selfs vir die heropbou van die ou Markplein van voor 1945 gepleit. Die destydse parlementspresident Hagedorn het dit egter duidelik gestel dat die wonde wat die ou stadskern deur die geallieerde bomaanvalle toegedien was nie deur middel van historiserende fasades genees sou kon word nie. Vir hom was die moderne ontwerp 'n simbool vir die nuwe demokratiese begin van die na-oorlogse tydperk. Vandag word die moderne gebou as 'n integrale bestanddeel van die nuwe Markplein en argitektoniese besienswaardigheid in eie reg aanvaar. Die parlementsgebou bekoor met sy estetiese funksionaliteit en deursigtigheid – die besoekersbalkon in die vergadersaal is betreklik laag aangebring sodat burgers hul sitplekke byna te midde van die parlementêre gebeure kan inneem.

Die Breemse Raadsaal pronk met een van die indrukwekkendste Renaissance-fasades in Noord-Europa en in Julie 2004 saam met die Roland-standbeeld deur Unesco tot wêreldkultuurerfenis verklaar. Dit is oorspronklik tussen 1405 en 1410 as 'n saalgebou in die Gotiese boustyl opgerig en tydens Bremen se bloeitydperk tussen 1605 en 1616 deur die boumeester Lüder von Bentheim met elemente van die Nederlandse Renaissance-argitektuur uitgebou. Destyds het die raadsaal sy simmetriese struktuur met die magtige voorgewel gekry, terwyl die oorspronklike spitsboogarkades met rondboogarkades vervang is. Die vroeëre eenvoudige boustyl is met afwisselende rooi bakstene en grys sandsteen asook die groen dak verfraai en het met sy nuwe voorkoms die selfbewussyn van die Breemse koopmans versinnebeeld.

Die beeldegalery oor die arkades verwys dan ook na die Calvinistiese gesindheid van die Breemse burgers: Hier is onder meer 'n pous uitgebeeld wat op sy hande en voete kruip, terwyl 'n bekoorlike vrou, wat op sy rug sit, die wêreldlike gesag simboliseer. Een van die ander figure, 'n vrou wat besig is om wyn met water te verdun, is 'n allegoriese oproep tot matiging en selfdissipline.

Die agt groot steenfigure oor die balkon versinnebeeld Karel die Grote met sy sewe keurvorste ('n verwysing na Bremen se beweerde status as Vrye Ryksstad), terwyl Bybelse figure uit die Ou en Nuwe Testament aan die linker- en regterkant staan.

Die saal op die grondverdieping, wat vroeër deur geregshowe of op markdae deur handelaars gebruik is, het sy oorspronklike eenvoudige Gotiese styl sonder dekorasies tot vandag toe bewaar. Eers in die feessaal op die eerste verdieping versinnebeeld die pragtige versierings die mag en invloed van die Middeleeuse Bremen. Die saal met 'n lengte van 40 en 'n wydte van 13 meter word nog steeds vir amptelike onthale of Senaatsdebatte gebruik.

Die feessaal se houtplafon is met medaljons versier wat alle Duitse keisers van Karel die Grote tot by Sigismund uitbeeld. Pragtige ligkrone, wat van geelkoper gemaak en aan staalkettings opgehang is, verlig die saal. Tussen die ligkrone is houtmodelle van gewapende oorlogskogges aangebring. Hul kannone is vroeër dikwels van klein ladings kruit voorsien en afgevuur om staatsgaste te vermaak.

Die "Güldenkammer" of Goue Kamer is 'n meesterwerk van die barokhoutsnykuns wat tussen 1612 en 1616 ontstaan het. Hierdie voorgewel aan die vensterfront is deur die raadslede vir beraadslagings gebruik.

Die "Bremer Ratskeller" is 'n tradisionele kroeg in die kelder van die raadsaal. Die stadsraad het hier reeds sedert sy oprigting in 1405 wyn gestoor en verkoop – dit maak van die Breemse Raadskelder die oudste wynkelder in Duitsland. Daarnaas huisves die wynkelder die grootste versameling Duitse wyne ter wêreld. Digters soos Wilhelm Hauff, Heinrich Heine en Theodor Fontane, komponiste en keiser Wilhelm II was van die bekendste persoonlikhede wat 'n besoek aan die kelder gebring het. Een van sy besienswaardighede is die oudste wynvat van die land wat Rüdesheimer-wyn van 1653 bevat. Ondanks sy onskatbare waarde is hierdie wyn egter vermoedelik nie meer drinkbaar nie – in teenstelling met die Rüdesheimer Apostelwyn van 1727 wat as die oudste nog drinkbare wyn in Duitsland beskou word.

Die kelder bestaan in argitektoniese opsig uit 'n Gotiese saal met drie skepe, en sy eikehoutsitbanke word deur indrukwekkende wynvate omring wat vandag leeg is. Die tradisionele "Priölken", wat teenoor die sitbanke lê, is klein kamertjies waar Breemse koopmans vroeër die glasies laat klink het nadat hulle 'n kontrak aangegaan het. As bewys van hulle eerbaarheid het hulle die houtdeure gewoonlik oop gelaat.

Deesdae word in die Raadskelder spitswyne uit dertien Duitse wyngebiede bedien. Die wynkelders vlakby die kroeg strek tot by onder die Liewevrouekerk en die katedraal van Bremen en bied stoorplek vir sowat 500 000 bottels wyn. Internasionale klante soos talle Duitse ambassades bestel hier hul wyne.

Die Schütting was vroeër die tradisionele gilde- en koshuis van die Breemse koopmans en dien sedert 1849 as die setel van die Breemse Handelskamer. Die huidige gebou is tussen 1537 en 1538 deur die Vlaamse argitek Johan de Buscheneer in die pragtige Renaissance-boustyl van sy tuisland opgerig en het 'n ouer gildehuis vervang wat in 1444 deur die Breemse koopmansgilde aangekoop is. Van die oorspronklike "Schütting" het net die trapgewel van die westelike fasade en die oostelike gewel, wat in 1565 deur 'n Breemse steenmesselaar geskep is, bewaar gebly. Die kenmerkende uitstekende rand aan die hooffasade is in 1594 met 'n pragtige skeepsgewel verfraai.

Die fasade is later van Barokstylelemente voorsien, terwyl die portaal en bordes in die 19de eeu bygevoeg is. Die Nederduitse inskrif "Buten un binnen – wagen un winnen" ("Binne en buite – waag en wen"), wat oor die portaal aangebring is, is die leuse van die Breemse koopmans.

Die fasade is versier met die wapens van Breemse koopmans. Die opvallendste wapenskild vertoon 'n regop staande bekroonde vis en verwys na die sogenaamde Bergenvaarders, Breemse koopmans wat danksy die handel met stokvis (gedroogde kabeljou) en haring uit Skandinawië die grondslag vir Bremen se welvaart gelê het.

Nadat dit deur geallieerde bomme getref is, het die "Schütting" op 6 Oktober 1944 afgebrand en is ná sy heropbou met 'n gerekonstrueerde fasade en nuwe binneruimtes in 1956 heropen.

Die St. Petri-katedraal (Duits: "Dom St. Petri") is 'n sandsteengebou wat tussen die 11de en 13de eeu opgerig en vanuit sy oorspronklike Romaanse boustyl later tot 'n Gotiese kerkgebou verander is. Die kapelle aan weerskante is in die 14de eeu bygevoeg, en in die 16de eeu is die noordelike gedeelte tot 'n Laat-Gotiese hallekerk omgebou.

Die katedraal is op 'n klein helling en oorspronklike sandduin opgerig wat vroeër as beskerming teen die Weserrivier se vloedwater gedien het. Toe die priester Willehad van Karel die Grote in 780 die opdrag gekry het om van Bremen 'n biskopsetel te maak, het die keiser veral in die beveiliging van die noordelike ryksgrens belang gestel. En ná die Wiking-aanval op Hamburg in 845 het die plaaslike biskop Ansgar sy setel selfs na Bremen verskuif en van die stad 'n aartsbisdom en sentrum vir die Christelike sendingwerk in Noord-Europa gemaak.

Willehad se aanvanklike kerkgebou, wat in 789 ingewy is, was van hout gemaak en het nie bewaar gebly nie. Eers die basiliek, wat in die 11de eeu ontstaan het, vorm ondanks talle brande en oorlogskade nog steeds die kerngebou van die huidige katedraal. Omtrent 1250 is die katedraal van Gotiese bouelemente voorsien, en in 1482 is die noordtoring en noordelike skip deur 'n brand ernstig beskadig.

Met die begin van die Breemse Reformasie in 1522 het swaar tye vir die katedraal aangebreek. Die Rooms-Katolieke vorsbiskop is uit Bremen verdryf, die katedraal geplunder en voorlopig gesluit. In 1638 het die suidtoring ineengestort, en terwyl die gereformeerde Bremen met pragtige boukuns gepronk het, het die katedraal eerder soos 'n bouval gelyk.

Eers in die 19de eeu is die katedraal weer as 'n kulturele erfenis beskou, en welvarende Breemse koopmans het die restourasie van die gebou gefinansieer wat vanaf 1888 onder die leiding van Max Salzmann deurgevoer is. Die torings is verhoog tot 98 meter, en die fasade is met Neoromaanse stylelemente verfraai. Van die vyf steenfigure tussen die portaalboë het een – dié in die middel wat Karel die Grote uitbeeld – selfs die gelaatstrekke van die destydse Duitse keiser Wilhelm II en weerspieël sodoende die monargiese patriotisme van sy tyd.

Die binneruimte bestaan uit drie lang skepe met pastelkleurige sandsteenmure volgens die oorspronklike ontwerp en opvallende verskille ten opsigte van hul boustyle wat egter geen afbreuk aan hulle argitektoniese harmonie doen: Die suidskip het sy Romaanse karakter bewaar, terwyl die hoë noordskip met sy kruispilare eers ná die groot brand van 1482 ontstaan het en sodoende die Gotiese boustyl van sy tyd weerspieël. Die magtige middelskip verenig Romaanse en Gotiese elemente en bied 'n uitsig oor die koor en die galery.

Die godsdienstige geskille van die Reformasie-tydperk het neerslag gevind in die ontwerp van die preekstoel in die middelskip wat in 1641 deur die beeldhouer Jürgen Kriebel geskep is. Die destydse Calvinistiese burgers was negatief ingesteld teenoor religieuse skilderye en beeldhouwerk, maar Kriebel het die preekstoel nogtans met pragtige figure versier.

Die balustrade aan die galery is deur 'n Brabantse kunstenaarsgesin wat omtrent 1500 na Bremen geëmigreer het van motiewe uit die vroeë geskiedenis van die stad voorsien soos Karel die Grote en Willehad wat 'n model van die katedraal in hul hande hou en bekende persoonlikhede van die destydse aartsbisdom.

Die wange van die oorspronklike koorgestoelte is in 1823, toe die koor afgebreek is, bewaar en na die suidskip verplaas. Hulle beeld motiewe uit die Ou Testament uit, net soos die geskille tussen die aartsbiskop en die vroeë burgery wat tot die vernieling van die eerste houtstandbeeld van die ridder Roland gelei het.

Die katedraal se oostelike kripte pronk met sy Romaanse boustyl en vier kapitele uit die tydperk van voor 1100 wat mitiese figure uit die Voor-Christelike tydperk met Christelike simbole verbind, terwyl die westelike kripte 'n bronsdoopvont uit die 13de eeu huisves wat op leeueruiters rus. Die standbeeld, wat Christus as rigter van die wêreld uitbeeld, is die oudste kunswerk in die katedraal wat deur beeldhouers geskep is.

In die dwarsskip lê die ingang tot die katedraalmuseum wat die geskiedenis van die gebou behandel en argeologiese vondse uit die 1970's vertoon soos kledingstukke en goue juweliersware uit verskillende biskopsgrafte. Die loodkelder naby die katedraal vertoon makabere vondse – agt gemummifiseerde lyke uit die 17de en 18de eeu. Oorspronklik is die mummie van 'n 15de euse ambagsman in die kelder gevind wat hier blykbaar neergelê en later vergeet is, en later is nog meer oorledenes waarvan die identiteit nie bekend was nie hier geplaas. Eers in die 19de eeu het die owerhede hierdie soort begrafnis verbied. Dit is nie presies bekend hoekom mummifisering in die kelder plaasgevind het; dit is moontlik die gevolg van ekstreme droogheid en ander klimatiese besonderhede.

Die tradisionele konsertgebou "Die Glocke" is langsaan die katedraal aan die buitekant van die markplein opgerig. Die oorspronklike toringagtige gebou met sy keëldak en vakwerkmure wat in die 15de eeu opgerig is het vanweë sy aghoekige vorm as "Glocke" ("klok") bekend gestaan. In 1737 is die gebou deur 'n nuwe, eweneens aghoekige vervang wat as skoolgebou en stoorhuis vir lêers van 'n geregshof gebruik en in 1857 deur die Breemse kunstenaarsvereniging gekoop en tot sy hoofkwartier omgebou.

Die gebou is op 26 Januarie 1915 deur 'n brand verwoes en in 1925 volledig afgebreek; ook die Middeleeuse kruisgang het destyds verlore gegaan. Die huidige gebou het in 1928 volgens 'n ontwerp van Walter Görig in die Art Déco-styl ontstaan en is in die laat 20ste eeu grotendeels gerestoureer. Die "Glocke" dien tans as Bremen se hoofkonsertgebou en is danksy sy uitstekende akoestiese eienskappe deur die bekende Oostenrykse dirigent Herbert von Karajan by die drie beste konsertsale in Europa gereken, terwyl die sangeres Dame Margaret Price dit as die wêreld se beste konsertsaal vir sangers beskryf het.

"Die Glocke" staan vandag onder meer bekend vir sy ambisieuse konsertreekse wat naas klassieke musiek ook chansons en jazz-musiek insluit. Daarnaas word hier ook lesings, kongresse en vergaderings gehou en kabaret- en teateropvoerings aangebied.

Böttcherstraße (letterlik "Kuiperstraat") is 'n smal straatjie wat van die historiese stadskern na die Weseroewer loop. Oorspronklik was dit die tradisionele kwartier van Bremen se kuipers, tog met die verskuiwing van die hawegeriewe na die benedeloop van die Weser het die ambagsmanne die straat verlaat sodat dit in onguns verval het.

In 1902 het die welvarende Breemse koopman, nyweraar en latere uitvinder van kafeïenvrye koffie, Ludwig Roselius (1874–1943), 'n ou pakhuis in Böttcherstraße 6 gekoop wat as die enigste oorspronklike gebou in die straat bewaar gebly het. Roselius het geleidelik ook die ander geboue gekoop en hulle laat afbreek om die hele straat as 'n argitektoniese kunswerk te laat herleef.

Die westelike kant is deur die argitekte Alfred Runge en Eduard Scotland in die sogenaamde "Heimatschutz"-boustyl met elemente van die Middeleeuse stadsargitektuur en tradisionele Nedersaksiese boumateriale ontwerp. Die oostelike kant is deur Bernhard Hoetger in 'n unieke styl gebou wat die destyds modernste beskikbare materiale soos brandgeskilderde glas en staal vir die skepping van 'n buitengewone fasadelandskap ingespan het.

Die argitektoniese kunswerk met 'n totale lengte van 110 meter wat deur die drie argitekte in die tydperk tussen 1923 en 1931 gebou is, behels onder meer die pragtige Paula-Becker-Modersohn-Haus met sy organiese vorme. Paula Modersohn-Becker (1876–1907) was een van die leidende skilders in die kunstenaarskolonie van Worpswede naby Bremen wat met haar portrette van boere en kinders een van die pioniers van die ekspressionisme en moderne kuns in Duitsland was. Die huis vertoon haar skilderkuns.

Die Ludwig-Roselius-Haus was die eerste huis wat deur Roselius gekoop is en is in 1928 deur Carld Eduard Eeg tot 'n representatiewe stadhuis omgebou. Vandag huisves dit 'n museum vir kultuurgeskiedenis. Die klein plein voor die huis bied 'n uitsig oor die Haus des Glockenspiels ("Huis van die Klokkespel") met 30 porseleinklokke uit Meißen wat deur die musikant Lutz Dietze geskep is.

Die Haus St. Petrus huisves sedert 1980 die kasino van Bremen, terwyl die Haus Atlantis met 'n sakrale koepelgewelf pronk wat van blou glasstene gemaak is. Die Robinson-Crusoe-Haus is in 1931 deur Karl von Weihe ontwerp en herinner aan die bekende romanfiguur, 'n boorling van Bremen.

Die goue reliëfplaat "Der Lichtbringer" van Bernhard Hoetger aan die ingang tot die Böttcherstraße herinner aan Roselius se geskil met die Nasionaalsosialiste. Alhoewel hy self skenkings aan die Hitler-party gemaak het en vreemde rasteorieë aangaande die Nordies-Nederduitse volk ontwikkel het, was die Nazi's allesbehalwe gelukkig met die ekspressionistiese boustyl en het dit as "ontaarde kuns" gebrandmerk: Hitler het die "Böttcherstraßenkunst" op die Neurenbergse Partykongres van die NSdAP skerp aangeval. Roselius was ontsteld oor die negatiewe kommentaar en het Hoetger die opdrag gegee om die Lichtbringer te skep – 'n bevallige figuur wat die Führer met 'n swaard in sy hand uitbeeld: 'n Simboliese verwysing na Hitler as die leier wat die Bose met geweld uitroei.

Die Nazi-party was steeds ontevrede met die kunswerk – en slegs omdat dit as 'n uitstekende voorbeeld van "ontaarde kuns" aan leerders vertoon is het die Nazi's die Böttcherstraße nie laat afbreek nie. Die kunswerk is ook nie deur die geallieerde bomaanvalle van die Tweede Wêreldoorlog geraak nie; die enigste bom, wat in die kwartier geval het, het 'n reusagtige Odin-standbeeld, wat deur Hoetger geskep is, verniel.

Die Schnoorkwartier (Nederduits: "Snoor") is die oudste stadsbuurt van Bremen met nou straatjies en huise wat uit die 15de en 16de eeu dateer. Sy Nederduitse naam is afgelei van snoor of "snoer" en verwys na die ambagsmanne wat hier vroeër toue vir die Breemse skeepvaarbedryf vervaardig het. Die kwartier huisves tradisioneel ateljees van ambagsmanne en kunstenaars.

Die Schnoor was in die Middeleeue die bakermat van die vinnig groeiende Hansestad, en die eerste bewoners was vissers, ambagsmanne en skippers wat in klein huise met rietdakke gewoon het. 'n Aantal straatname getuig van die instellings wat vroeër hier bestaan het – soos die eerste openbare badkamer (Nederduits "stave") in die Stavendamm. Die eerste historiese verwysings na die kwartier dateer uit die 13de eeu toe 'n Fransiskaneklooster vlakby die Schnoor ontstaan het. Die huidige Rooms-Katolieke St. Johanniskerk is 'n tipiese halkerk sonder toring wat tussen 1230 en 1240 in die boustyl van die Noord-Duitse baksteengotiek opgerig is.

Die Jacobi-herberg was tydens die Middeleeue 'n belangrike tussenstasies vir tienduisende gelowiges wat gedurende hul pelgrimstogte na Santiago de Compostela in Spanje in Bremen aangekom het. Die Jacobi-Majoris-broederskap, wat in 1656 in Bremen gestig is, het na weduwees omgesien en vir hierdie doelwit 'n huis in die Schnoor gekoop.

In die 19de eeu was die Schnoor die woonkwartier van arm burgers en ander randgroepe soos Rooms-Katolieke en Jode wat tot 1918 nie volle burgerregte geniet het nie. Ook Bremen se sinagoge is hier in 1876 opgerig. Tydens die pogrom van die sogenaamde "Reichskristallnacht", 'n georganiseerde optrede van Nazi's teen Joodse burgers in die nag tussen 9 en 10 November 1938, is die sinagoge deur SA-manne, bewoners en lede van die Breemse brandweer aan die brand gesteek.

Die Schnoor is tydens die Tweede Wêreldoorlog nie deur bomaanvalle geraak nie, maar die meeste bewoners kon nie die nodige herstelwerk bekostig nie sodat die buurt in die 1950's in 'n baie slegte toestand was. Aanvanklik was daar planne om die buurt af te breek en deur 'n nuwe sakebuurt te vervang, maar uiteindelik het huiseienaars staatsubsidies ontvang om hul huise te restoureer. Orals in Bremen is argitektoniese elemente en versierings uit die bouvalle van die Tweede Wêreldoorlog, wat ongeskonde gebly het, ingesamel en by die herstelwerk vir fasades in die Schnoor gebruik. Danksy die besondere atmosfeer het die Schnoor vinnig tot 'n gunstelingkwartier van kunstenaars en ambagsmanne ontwikkel. By die oostelike uitgang van die Schnoor het die argitekte Goldapp en Klump in die 1980's 'n postmoderne woonkwartier ontwerp wat elemente van die Schnoor-boustyl met die moderne argitektuur van die omgewing verbind.

Die Schnoor huisves vandag belangrike kulturele en geestelike instellings soos die Instituut vir die Nederduitse Taal, die Packhausteater en die eerste Rooms-Katolieke klooster wat sedert die Reformasie in Bremen geopen is.

Die Schlachte is die historiese oewerpromenade van Bremen langs die Weserrivier en loop vanaf die St. Martinikerk sowat 660 meter in noordwestelike rigting. Die naam Schlachte is afgelei van die Nederduitse term "slait" en verwant aan Afrikaans "slaan" en verwys na die swaar houtstamme wat Breemse koopmans in die Middeleeue in die grond geslaan het om 'n vaste ankerplek vir hul handelskepe te skep. Geleidelik het 'n hoë muur en 'n kaai ontstaan waar in- en uitvoergoedere soos steengoed, tabak, vis, speserye, hout en ander gestapel, deur sogenaamde "Küpers" gekontroleer en in Breemse pakhuise gestoor is.

Sedert die 11de eeu het die Schlachte as Bremen se hawe gedien, en omtrent 1244 is hier 'n brug opgerig wat die stad met die Weser se linkeroewer verbind het. Die Schlachte-hawe is deur die eeue heen steeds verder uitgebou en het tot by die 16de eeu die belangrikste hawe van Bremen gebly. Die hawebuurt wat hier ontstaan het en deur die muur van die res van die stad geskei was, het tipiese hawegeriewe soos seemanskroeë, herberge, kantore, washuise en bordele ingesluit. In 1646 is die promenade met natuurstene geplavei.

Nadat die Breemse handelskepe as gevolg van die Weser se versanding nie meer by die Schlachte kon aandoen nie, het die promenade sy funksie as hawe verloor. Vandag doen slegs nog privaat- en toeristebote hier aan, en die Schlachte pronk met 'n aantal historiese skepe soos die repliek van 'n 14de eeuse koggeskip. Hierdie Hanseatiese skeepstipe is deur Breemse koopmans in die Middeleeue gebruik om seehandel met onder meer die Skandinawiese en Baltiese lande te dryf. Destys het honderde kogges by die Schlachte voor anker gelê.

Ná die Tweede Wêreldoorlog was woningsnood een van die knellendste vraagstukke in Bremen – die behuisingstekort is destyds op 100 000 eenhede beraam. Vanaf 1954 is 'n grootskaalse bouprogram geloods om 'n tuinstad, "Gartenstadt Vahr", met 2 200 woonstelle aan die stadsrand op te rig. Naas enkelgesins- en terrashuise is ook woonstelblokke beplan om die bevolking so vinnig moontlik van moderne behuising te voorsien.

Met 10 000 eenhede was die projek Neue Vahr destyds die grootste en bekendste buurt wat in Duitsland volgens die ambisieuse program van sosiale woningsbou ontstaan het om groot dele van die bevolking van bekostigbare behuising te voorsien. Die projek, wat namens 'n nie-winsgewende onderneming verwesenlik is, het bygedra tot Bremen se reputasie as "Stadt des sozialen Wohnungsbaus" – geen ander munisipaliteit het meer moeite gedoen om groot hoeveelhede bekostigbare wooneenhede met deelstaatsubsidies nuut te bou nie.

Die "Wet oor die bestryding van woningsnood in die deelstaat Bremen" is in 1956 afgekondig om die projek van 'n administratiewe en ekonomiese raamwerk te voorsien. In die volgende vier jaar sou jaarliks 10 000 wooneenhede voltooi word. Die Neue Vahr is onderverdeel in vyf "Nachbarschaften" of buurte, elkeen met 'n inwonertal wat as minimum vir die bou van 'n laerskool beskou is. Die beplanning het verder voorsiening gemaak vir laer bevolkingsdigthede, 'n funksionele skeiding tussen werkplekke en woongeriewe, moderne verkeersbeplanning met hoofare en rustiger paaie waarlangs woongeboue ontstaan het, 'n maksimum van sonlig vir elke wooneenheid en die tinagtige ontwerp van openbare ruimtes. Die grondbeginsel was dié van 'n moderne, minder dig beboude stadlandskap.

Elkeen van die buurte is deur 'n toringblok met veertien verdiepings gemerk, met winkelgeriewe in sy onmiddellike omgewing. Skole, crèches en kerke het in die openbare groen ruimtes ontstaan. As middelpunt van die nuwe buurt is 'n winkelsentrum, wat "Berliner Freiheit" genoem is, opgerig. Die sentrum is geaksentueer deur 'n woonstelblok met 22 verdiepings en 'n hoogte van sestig meter, ontwerp deur die Finse argitek Alvar Aalto en voltooi in 1961.

Omstreeks 1970 is die bevolking van Vahr op sowat 33 000 beraam. Na hulle is in die volksmond as "Vahraonen" verwys. Ironies genoeg is die projek se grondbeginsel van 'n minder dig beboude stad in die 1960's geleidelik laat vaar. Om die gewenste "urbaniteit" of stedelike lewensvorm te verwesenlik, is die voorkeur gegee aan hoër behuisingsdigthede.

Die industriële herstrukturering van die Breemse ekonomie hou nog steeds aan. Tans is die motorbedryf, lug- en ruimtevaart, voedselverwerking, mobiele tegnologieë, lewenswetenskappe, biotegnologie en logistiek die steunpilare van die plaaslike ekonomie, terwyl ook die tradisionele hawebedryf in Bremerhaven sterk groei toon.

Die bruto geografiese produk van die Vrye Hansestad Bremen het in 2006 25,3 miljard € beloop, en die reële groei op 'n jaargrondslag was met 2,2 persent die hoogste sedert die jaar 2000.

Die Weserversanding het daartoe gelei dat oseaanskepe reeds vanaf die vroeë 17de eeu geleidelik na Vegesack, Brake en uiteindelik (in 1827) Bremerhaven verskuif. Met die bou van die Europahawe, wat stroomaf van die historiese stadskern geleë was, het Bremen vanaf 1887 weer regstreeks voordeel uit die winsgewende seehandel getrek.

In 1888 het die Vrye Hansestad Bremen by die Duitse Tolverbond aangesluit, en die Europahawe het sodoende vryhawestatus gekry. Die hawe is steeds verder uitgebrei, en in 1906 is die oorsese hawe ingewy.

Danksy die vinnige ekonomiese opswaai in die na-oorlogse Duitsland het in- en uitvoere skerp gestyg, en die hawegeriewe aan die regteroewer is in 1960 met 'n nuwe hawe met 'n oppervlakte van 1,6 vierkante kilometer aan die Weser se linkeroewer aangevul. Hier is in 1964 die vryhawe Neustädter Hafen in bedryf gestel en in 1968 tot 'n houerterminaal uitgebou.

Die Breemse hawens het tot by die middel van die 20ste eeu as klassieke hawens gedien, maar moderne houerskepe het uiteindelik te groot geraak. Van die sowat 52,3 miljoen ton goedere, wat in 2004 in Breemse hawens gehanteer is (waaronder meer as 35 miljoen ton in houers), is net 26 persent in Bremen gehanteer, terwyl die res in Bremerhaven gelaai of uitgelaai is.

In 1998 is die sogenaamde Stadbreemse hawens gesluit en met 3,4 miljoen kubieke meter Wesersand opgevul om plek te skep vir die nuwe bouprojek "Hafen-City". Die nuwe buurt Überseestadt, wat hier ontstaan, behels postmoderne woonkwartiere en 'n nuwe sakebuurt. Die historiese "Speicher IX", 'n tradsionele baksteenpakhuis uit die jaar 1912 met 500 vensters, is in 2003 as die nuwe hoofkwartier van die Breemse kunsskool "Hochschule für Künste" heropen.

Die Bremer Vulkan AG [ˈvʊlkan] en die A.G. Weser was vroeër belangrike skeepswerwe in Bremen en die belangrikste plaaslike werkgewers.

Die Bremer Vulkan A.G., wat na die Romeinse god van die smeekuns Vulcanus genoem is, het skepe van alle kategorieë gebou soos vrag-, passasiers-, tenk-, vissery- en houerskepe asook duikbote en fregatte. Dit was tot by die 1980's een van die grootste werwe in Duitsland en het meer as 1 000 skepe gebou. Teen die middel van die 1990's het die maatskappy in finansiële moeilikhede beland en het in 1996 bankrot gespeel. Die skeepsboubedrywighede in die Breemse stadsbuurt Vegesack is in Mei 1997 gestaak.

Die Aktiengesellschaft Weser (A.G. Weser) is in 1872 gestig en het tydens die twee wêreldoorloë onder meer duikbote vervaardig, maar was tot by sy sluiting in 1983 ook 'n belangrike vervaardiger van vrag- en passasierskepe. In sy bloeitydperk het die werf in die stadsdeel Gröpelingen meer as 20 000 werknemers in diens gehad. Die werf het hom veral op baie groot tenkskepe toegespits, wat ná die oliekrisis van 1973 en 1974 egter nie meer in aanvraag was nie. Die nuwe vermaaklikheidspark "Space Park Bremen" is in 2003 op die voormalige terrein van die A.G. Weser geopen. Die terrein word tans deur 'n Ierse beleggingsmaatskappy herontwikkel en staan nou bekend as "Waterfront Bremen".

Die eerste motorfabriek in Bremen is reeds in 1906 gevestig, en die bekendste klant wat 'n plaaslik vervaardigde luuksemotor gekoop het, was die Duitse keiser Wilhelm II.

Die ingenieur en nyweraar Carl Friedrich Wilhelm Borgward (1890–1963), 'n boorling van Hamburg, het ná die Eerste Wêreldoorlog met sy suksesvolle driewiel-motorvoertuie "Blitzkarren" en "Goliath" die hoeksteen vir een van die grootste ondernemings van die Duitse motorbedryf gelê, die "Borgward-Werke", wat in sy bloeitydperk met 20 000 werknemers 'n nasionale markaandeel van 12 persent gehad en 65 persent van sy motors uitgevoer het.

Borgward het saam met sy vennoot, die Breemse koopman Wilhelm Tecklenborg, in 1929/1931 die Breemse motorvervaardiger Hansa-Lloyd oorgeneem. Die nuwe motorfabriek in die Breemse stadsbuurt Hemelingen-Sebaldsbrück, wat in 1938 ingewy is, het tydens die Tweede Wêreldoorlog militêre voertuie vervaardig. Ná die oorlog het Borgward met klein motors soos die Hansa 1500 en Lloyd LP 300 die laagste marksegment oorheers.

Met die Borgward Isabella het Borgward in 1954 die elegante Amerikaanse styl met sagte linies en chroomversierings op 'n kompakte Europese motor toegepas en sodoende 'n reusesukses behaal. In die 1950's was Borgward die derde grootste Duitse motorvervaardiger naas Volkswagen en Opel. Maar vanweë die sterk mededinging van ander vervaardigers en sy onvermoë om die Borgward-Werke as 'n finansieel gesonde onderneming te bewaar, het Borgward in moeilikhede beland. Sy laaste model Arabella het as gevolg van tegniese probleme 'n slegte reputasie ontwikkel. Borgward was uiteindelik afhanklik van staatslenings, maar in 1960 het die deelstaat Vrye Hansestad Bremen sy lenings opgeskort. Met Borgward se bankrotskap in 1961 – die eerste van 'n groot maatskappy in die na-oorlogse Duitsland – het 20 000 werkgeleenthede in Bremen verlore gegaan.

Die opvolgers op die werksterrein was Rheinstahl Hanomag, wat hier vragmotors vervaardig het, en later DaimlerChrysler (tans Daimler AG) met 13 500 werknemers. Daimler AG het sedert 1978 meer as vier miljoen motors in Sebaldsbrück vervaardig, waaronder een miljoen Mercedes-Benz C-klasmodelle in die tydperk tussen 1993 en 2001. Die jaarlikse produksie van Daimler AG beloop tans sowat 200 000 motors, en die aanleg in Bremen is die tweede grootste van die maatskappy in Europa. Meer as 600 maatskappye in Bremen vrevaardig onderdele en komponente vir motorvervaardigers soos Daimler.

In Februarie 2016 het die nuutgestigte Borgward AG onder leiding van die Chinese lorrievervaardiger Foton, wat die meerderheid aandele van die nuutgestigte Borgward-motorfabriek in Beijing besit, aangekondig dat Borgward moontlik sy motorvervaardiging in Duitsland sal hervat. Die eerste nuwe Borgward-motor BX7 is in Julie 2018 op die Duitse mark ingevoer, terwyl twee petrolgedrewe en een elektriese voertuig vir die Chinese mark vervaardig word. Volgens persberigte beplan Foton om 67 persent van sy Borgward-aandele weer te verkoop nadat geen bevredigende verkoopsyfers behaal kon word nie.

Die Breemse lugvaartpionier Henrich Focke het reeds in 1909 sy eerste eksperimentele sweefvliegtuig aan die publiek bekend gestel en in die volgende jaar met die kleinskaalse vervaardiging van vliegtuie begin. Die motorvliegtuig Kolthoff-Focke A IV was die eerste prototipe wat in 1912 suksesvol getoets is.

Op 23 Oktober 1923 het Henrich Focke saam met Georg Wulf die maatskappy "Bremer Flugzeugbau AG" gestig. Die naam is nog in dieselfde jaar gewysig tot "Focke-Wulf Flugzeugbau AG". In 1926 is die eerste reeks passasiersvliegtuie vervaardig, die A 16. Georg Wulf het tydens 'n toetsvlug van 'n nuwe vliegtuig op 29 September 1927 sy lewe verloor.

In 1931 het die Duitse regering druk op die maatskappy uitgeoefen om die Berlynse vervaardiger van militêre vliegtuie, die "Albatros Flugzeugwerke", oor te neem, en ná die magsoorname van die Nasionaalsosialistiese Duitse Werkersparty in 1933 het 'n ambisieuse militêre projek begin. Die Duitse Lugmag het opleidingsvliegtuie soos die "Fw 44 Stieglitz", "Fw 56 Stösser" en "Fw 58 Weihe" gekoop.

Karl Tank, sedert 1933 tegniese direkteur van Focke-Wulf, het in 1937 die langafstand-passasiersvliegtuig "Focke-Wulf Fw 200 Condor" ontwikkel wat transatlantiese vlugte sonder tussenlandings moontlik gemaak het. Terwyl Henrich Focke in 1937 deur die aandeelhouers gedwing is om afskeid te neem en 'n nuwe onderneming gestig het, het Focke-Wulf die opdrag gekry om 'n nuwe vegvliegtuig vir die Duitse Lugmag ("Luftwaffe") te ontwikkel. Die Fw 190 Würger, wat vanaf 1941 in Bremen vervaardig is, was met 25 000 eksemplare die suksesvolste Duitse vliegtuig tydens die Tweede Wêreldoorlog. Ook ander modelle, soos 'n militêre variant van die Fw 200, is gebou.

Vanweë hul ligging wat vir Britse bomwerpers maklik bereikbaar was en van Bremen 'n belangrike teiken vir lugaanvalle gemaak het, is groot dele van die produksie na ander gebiede in Noord-Duitsland verskuif. Van Focke-Wulf se werknemers was in 1943 nog slegs 21 persent in Bremen werksaam; die totale aantal werknemers het in 1944 37 000 beloop.

Ná die oorlog het die geallieerde magte beperkings op die Duitse lugvaartbedryf geplaas. Eers in 1951 is met die produksie van sweefvliegtuie begin, en vanaf 1955 is die eerste militêre opleidingsvliegtuie vir die Duitse Lugmag vervaardig. In 1961 het die maatskappye "Focker-Wulf", "Weserflug" en "Hamburger Flugzeugbau" die "Entwicklungsring Nord (ERNO)" gestig, 'n onderneming wat by die ontwikkeling van Europese vuurpyle, die ruimtelaboratorium "Spacelab" en verskeie satelliete betrokke was. "ERNO" is tans 'n dogtermaatskappy van die internasionale lug- en ruimtevaartmaatskappy EADS en vervaardig komponente vir die Europese vuurpyl "Ariane" en die ruimtestasie ISS.

Aangesien die gebied rondom Bremen nie oor natuurlike hulpbronne of beduidende nywerhede beskik het nie, het Breemse koopmans begin om invoergoedere soos koffie, tee en katoen, wat in die Breemse hawe gehanteer is, plaaslik te verwerk en te veredel. Die eerste Duitse koffiehuis, wat uit Nederland ingevoerde koffie bedien het, is in 1763 in Bremen geopen.

Bremen hanteer tans sowat die helfte van alle Duitse koffie-invoere.

In Januarie 1895 het Johann Jacobs sy "Specialgeschäft in Caffee, Thee, Cacao, Chocoladen und Bisquits" geopen waar hy naamlose ware – waaronder veral koffie – regstreeks uit sakke verkoop het. Binnekort het Jacobs begin om koffie onder sy eie handelsmerk – die bekende "Jacobs Kaffee" – aan te bied, terwyl Ludwig Roselius (1873–1946) 'n proses ontwikkel het om kafeïenvrye koffie te vervaardig. Sy handelsmerk "Kaffee HAG" was van die begin af 'n internasionale sukses. "Kaffee HAG" en "Jacobs" is tans handelsmerke van die Amerikaanse maatskappy "Kraft Foods Inc." wat oor 'n dogtermaatskappy in Bremen beskik en ook Europese variante van gewilde Amerikaanse geprosesseerde en vooraf verpakte kitskos soos "Mirácoli Spaghetti" op die Duitse mark aanbied.

Die "HACHEZ Chocolade GmbH & Co. KG", een van die vernaamste vervaardigers van sjokolade en pralinees op die wêreldmark, is op 1 Julie 1890 deur die "chocolatier" Joseph Emile Hachez, 'n boorling van België, in die stadsbuurt Bremer Neustadt gestig en het vandag 400 werknemers in diens.

Die brouery "Beck's Bier" het aanvanklik veral uitvoergerigte biersoorte gebrou, maar bedien sedert 1949 ook die plaaslike nasionale ("Beck's") en Noord-Duitse mark ("Haake-Beck" en "Hemelinger Spezial"). Die jaarlikse bierproduksie het in 2006 sowat 7,9 miljoen hektoliter beloop, waarvan 3,066 miljoen in Duitsland. Beck's voer sy biere na sowat 120 lande uit en het 1 500 werknemers in diens.

Bremen is 'n stad van kort afstande – so is die lughawe net elf minute se rit vanaf die middestad geleë. Die oorwegend plat terrein met min hellings en 'n uitgebreide netwerk van fietslane, talle parke en ander groen ruimtes maak van die stad 'n ideale bestemming vir fietsentoesiaste. Die persentasie fietsryers is met sowat 25 persent die hoogste van alle Duitse stede met meer as 'n halfmiljoen inwoners asook die derde hoogste in Europa.

Bremen se hoofstasie was in die 19de eeu 'n belangrike bestemming vir emigrante uit Suid-Duitsland en Oos-Europese gebiede soos Galisië (Pole), Boheme of Rusland. Baie van hulle moes vanweë die armoede, honger of pogrome in hul tuislande 'n nuwe heenkome in oorsese lande vind, en Bremen was vir hulle die laaste stasie waar hulle voorrade en bagasie gekoop het voordat hulle met treine na die emigrasiehawe in Bremerhaven gery het.

Die Breemse stasiegebou met sy kenmerkende rondboogfasade en twee allegoriese reliëfs wat skepvaart en spoorvervoer versinnebeeld, is in 1889 opgerig. Die stasiegebou is in die vroeë 21ste eeu gerenoveer en beskik tans oor 'n winkelsentrum, restourante en ander belangrike diensverskaffers.

Bremen is vandag 'n belangrike Noord-Duitse spoorwegsentrum, en sy hoofstasie lê aan die hoofspoorweglyne wat vanuit Hamburg na die Ruhrgebied, na Bremerhaven, Vegesack en Oldenburg loop. ICE-hoësnelheidstreine verbind Bremen met München, InterCity-treine ry op die hoofspoorweglyne na Hamburg, Keulen, Oldenburg en Leipzig.

Stadstreine verbind Bremen met sy voorstede Vegesack en Farge, asook verder af geleë stede soos Bremerhaven, Rotenburg (Wümme), Twistringen, Oldenburg, Nordenham en Verden in Nedersakse. Sneltreine ry op die lyne na Bremerhaven, Hannover, Hamburg, Osnabrück en Oldenburg-Norddeich Mole. Die sogenaamde "Amerikalinie" loop deur die heidelandskap van die Lüneburger Heide na Uelzen.

Die Lughawe Bremen lê sowat 3,5 kilometer suid van die binnestad en dien as 'n belangrike lugvervoersentrum vir die Vrye Hansestad Bremen en Noordwes-Duitsland. Lugrederye soos Lufthansa, Air France, KLM en baie ander verbind Bremen regstreeks met byna dertig bestemmings of groot internasionale lughawens soos Frankfurt am Main, München, Brussel, Parys, Londen en Kopenhagen asook toeristebestemmings in die Middellandse Seegebied. Die aantal passasiers by die Lughawe Bremen het in 2018 2,6 miljoen beloop.

Die lughawe hanteer egter ook lugvrag. Die vlerke van die Airbus-stralers A330 en A340, wat in Bremen se Airbus-aanleg toegerus word, word met "Beluga"-vragvliegtuie na Toulouse in Frankryk vervoer. In April 2007 het die Ierse lugredery Ryanair sy tweede Duitse basis in Bremen geopen om vlugte na vyftien nuwe bestemmings te bedryf. In 2018 is die basis gesluit.

In die omgewing van die lughawe het fabrieke van hoëtegnologie- en lug- en ruimtevaartmaatskappye soos "EADS Space Transportation" en "Airbus" ontstaan, asook die sogenaamde "Airport-Stadt" wat 'n hotel en ondernemings van die dienstesektor huisves.

Net soos die meeste Noord-Duitsers gee ook die Bremenaars die voorkeur aan eenvoudige stewige geregte. Selfs die plaaslike adel en die welvarende burgery het vroeër voedsame kos bo buitengewone kulinêre ervarings verkies, en sodoende vorm die ou tradisionele geregte, waaronder vis, nog steeds die grondslag van die Breemse kookkuns.

As die bewoners van een van die groot welvarende Hansestede, kon die Bremenaars met hul eetgewoontes en voedselbegroting ook aandag skenk aan afwisseling mits hulle die groot verskeidenheid voedsel en speserye, wat op die plaaslike markte aangebied is, kon bekostig. Terwyl die sukkelende bestaansboere op die platteland drie keer per dag beskeie maaltye genuttig het wat meestal uit mieliepap bestaan het, het welvarende inwoners 'n groter verskeidenheid geregte soos byvoorbeeld kerriehoender geniet. Die resep en kerrie is deur seevaarders saamgebring; kerrie is op see dikwels ingespan om kos, wat al lank nie meer as vars beskou kon word nie, nog 'n bietjie aantreklik te maak. In die 19de eeu was kerriehoender een van die gewildste Breemse geregte wat geleidelik in talle variasies bedien en onder meer met kappers, spinasie of sampioene verfyn is.

Tipiese Breemse brediegeregte het ondanks hulle fantasieryke name soos "Bunte Finken", "Plockfinken" of "Gepluckte Finken" nie van sangvoëls berei nie, maar het spek en bone as hulle belangrikste bestanddele bevat. Vis het altyd 'n groot rol by gunstelinggeregte soos "Bremer Aalsuppe" (Breemse palingsop) en "Labskaus", 'n soort hutspot wat tradisioneel met rolmops en maatjiesharing bedien is.

Wintertyd in Noord-Duitsland is groenkooltyd. Die seisoen begin amptelik op Boetedag in November mits die groenkool al aan ryp blootgestel was en sluit staptoere na restaurante in waar die eerste kool saam met "Pinkel" ('n plaaslike worsspesialiteit) en schnaps geniet word.

"Kükenragout" (hoenderragout) is 'n ander gewilde Breemse spesialiteit wat van jong hoenders met 'n gewig van tussen 200 en 600 gram berei word. Oorspronklik was dit 'n eenvoudige hoendervleisgereg, maar dit word intussen verfyn met rivierkreefsterte, krappe, beestong en dikwels ook maalvleisbolletjies en steeds saam met aspersies (of skorseniere), ertjies, worteltjies, sampioene, prei, uie en dikwels rys bedien.

Die Breemse bakkuns staan bekend vir sy "Bremer Klaben" en "Wickelkuchen", tradisionele soet gisgebak. Die eerste word tydens die winter vanaf Desember gebak, terwyl die "Wickelkuchen" met 'n groot verskeidenheid vulsels soos rosyntjies, amandels, marsepein, papawer en neute brei word. "Bremer Kaffeebrot" is 'n soort botterbeskuit met kaneel.





</doc>
<doc id="27620" url="https://af.wikipedia.org/wiki?curid=27620" title="Hawaii">
Hawaii

Hawaii (Engels: "State of Hawaii", Hawais: "Mokuʻāina o Hawaiʻi"), 'n vulkaniese eilandgroep wat sewe groot bewoonde en 125 kleiner onbewoonde eilande behels, is die 50ste en mees westelike van die Amerikaanse deelstate. Alhoewel die grootste eiland, wat met sy kenmerkende driehoeksvorm byna twee derdes van die totale oppervlak beslaan, ook die naam Hawaii dra, bly Oahu met die hoofstad Honolulu die belangrikste en mees digbevolkte eiland – en ook steeds die hoofbestemming vir miljoene toeriste. Ter onderskeiding van die eilandgroep word die eiland Hawaii deur die plaaslike bewoners dikwels "Big Island" (Groot Eiland) genoem. Hawaii se bynaam is "Die Aloha-staat" (Engels: "The Aloha State").
Hawaii lê suid van die deelstaat Alaska, noord van die Franse eiland Tahiti in Frans-Polinesië en sowat 3 700 kilometer wes van die Amerikaanse vasteland. Alhoewel die eilandgroep polities deel uitmaak van Noord-Amerika, vanweë sy ligging noord van die ewenaar en in geografiese opsig ook nie by die Suidsee-eilande gereken word nie, behoort dit ten opsigte van sy inheemse bevolking en beskawing wél tot Polinesië en vorm dit die noordelike punt van die Polinesiese Driehoek.

Die bewoners van die huidige Amerikaanse deelstaat is 'n mengelmoes van Europese en Oosterse nasies en rasse, terwyl die oorspronklike Polinesiese bewoners vandag in die minderheid is.

Ondanks sy ligging in die Noordelike Stille Oseaan naby die Kreefskeerkring en byna 2 400 kilometer noord van die ewenaar word Hawaii in die algemeen veral deur toeriste as 'n tipiese Suidsee-eiland gereken en dikwels met 'n sorgvrye paradys geassosieer. Gevolglik het Honolulu met sy bekende Waikiki-strand al dekades gelede 'n sinoniem vir moderne Amerikaanse massatoerisme geword. Sowat 60 persent van alle besoekers kom tans uit die Verenigde State en Japan. Nogtans het Hawaii sy natuurskoon danksy die omgewingsbewustheid van sy inwoners bewaar.

Die eilandketting van Hawaii behels 132 eilande, eilandjies, riwwe en seerotse en strek soos 'n groot boog vanuit die mees suidelike eiland – Hawaii (19° Noord, 154° Wes) – oor 'n lengte van byna 2 600 kilometer in noordelike rigting tot by die Kure-atol (28° Noord, 179° Wes) digby die internasionale datumlyn. Hawaii is in die sentrum van die Stille Oseaan geleë – sowat 4 700 kilometer van die Amerikaanse weskus, 6 200 kilometer van Japan en 8 000 kilometer van die Australiese metropool Sydney af.

Aangesien die Hawaii-eilandketting deel uitmaak van die uitgestrekte Polinesiese Driehoek, wat oor Tahiti en die Paaseiland tot by Nieu-Seeland strek, word dit dikwels by die Suidsee gereken. Sy natuur, klimaat en inheemse beskawing deel inderdaad talle gemeenskaplike kenmerke met die Suidsee-eilande suid van die ewenaar.

Slegs sewe van die Hawaise eilande is bewoon en vorm saam met een onbewoonde eiland die sogenaamde agt hoofeilande aan die suidelike eindpunt van die eilandketting. Die hoofeilande beslaan die grootste deel van Hawaii se oppervlakte: Hawaii (die "Groot Eiland" en naamgewer) met 10 548, Maui met 1 888, Oahu met 1 574, Kauai met 1 432, Molokai met 673, Lanai met 362, Niihau met 180 en Kahoolawe (digby Lanai) met 117 vierkante kilometer. Met altesaam 16 697 vierkante kilometer beslaan die hoofeilande byna die hele oppervlakte van die eilandketting met 16 705 vierkante kilometer, terwyl die sowat 125 kleiner eilande, atolle en rotsbanke slegs 'n totale oppervlakte van sowat 8 vierkante kilometer het.

Die enigste noemenswaardige van die kleiner eilande is die Midway-atol. Aangesien hulle sedert 1903 regstreeks deur die Amerikaanse Vloot beheer word, word hierdie eilandgroep met sowat 2 000 inwoners – merendeels soldate met hul gesinne – in administratiewe opsig nie by die deelstaat Hawaii gereken nie.

Oahu met die hoofstad Honolulu vorm ondanks sy relatief klein oppervlakte die politieke en ekonomiese sentrum van die deelstaat Hawaii en behels vier vyfdes van die totale bevolking. Aangesien Oahu as die hoofeiland fungeer, word na die ander eilande dikwels as die "buureilande" of "buite-eilande" verwys. Nogtans dra elkeen van die eilande sy trotse bynaam: Terwyl Hawaii se bynaam – "Big Island" of die "Groot Eiland" – slegs na sy grootte verwys (die altrnatiewe naam "Orgideë-Eiland" het nie ingeburger geraak nie), is aan die ander eilande met min of meer fantasieryke name gegee soos "Tuin-Eiland" (Kauai), "Vriendelike Eiland" (Molokai), "Vallei-Eiland" (Maui) of "Spoke-" en "Pynappel-Eiland" (Lanai).

Vanweë die naam Hawaii se dubbelsinnigheid is daar 'n konvensie om van "op Hawaii" te praat as iemand op die Groot Eiland bly, en van "in Hawaii" indien 'n mens die deelstaat bedoel.

Afgesien van die koraalriwwe is die Hawaise eilande uitsluitlik van vulkaniese oorsprong. Terwyl die grootste vulkane soos Mauna Kea en Mauna Loa sigbare hoogtes van meer as 4 000 meter bereik, is hierdie bergspitse net die pieke van reusagtige berge wat meer as 10 000 meter hoog vanaf die Stille Oseaan se seebodem rys en dus as die hoogste pieke ter wêreld beskou word.

Vanweë sy ligging in die buitenste sone van die tropegordel het Hawaii 'n stabiele oseaanklimaat met lae temperatuurskommelings: Die gemiddelde somertemperature is met 26 °C net vier graad hoër as dié van die winter. Naas die tropiese invloede speel ook die ligging in die passaatgordel van die Noordelike Halfrond 'n beduidende rol ten opsigte van die weerspatrone. Die wind waai meestal uit noordoostelike rigting sodat daar aan die eilande se loefkante jaarliks tussen 3 000 en 5 000 liter se neerslae per vierkante meter aangeteken word. Met uiterstes van 15 000 liter per vierkante meter is die Hawaii-eilande selfs die wêreld se rekordhouers ten opsigte van jaarlikse reënval.

In teenstelling met die noordoostelike kante van die eilande kry die benedewindse streke minder as 600 liter reën per vierkante meter wat in die poreuse vulkaangrond dikwels vinnig wegsypel. In die hoofstad Honolulu word minder as 600 millimeter jaarlikse reënval aangeteken, terwyl die droogste en natste plek van die eilandketting op die eiland Kauai lê: Die jaarlikse reënval varieer hier tussen 0 millimeter in die Ka'u-woestyn in die weste van die eiland en 12 000 millimeter teen die hange van Mount Wai'ale'ale. Die meeste reënval word in die wintermaande tussen laat Oktober en April aangeteken.

As gevolg van die eilande se ligging in die passaatgordel is die weer dikwels bewolk sodat Hawaii in vergelyking met ander gebiede op dieselfde breedtegraad slegs tussen 40 en 75 persent van die maksimale sonskynure per jaar kry. Behalwe vir Augustus, die enigste baie warm en bedompige maand, varieer die relatiewe humiditeit tussen 55 en 70 persent.

Temperature in die hoër geleë dele van die eilande is gewoonlik laer en kan selfs tot vriespunt daal. Vanweë die groot verskeidenheid landskapsvorme en mikroklimaatsones is die gegewens ten opsigte van gemiddelde temperature en neerslae in die algemeen slegs in 'n redelik klein gebied – meestal langs die kuslyn – van toepassing en varieer grootliks in ander dele van die eilande.

Die geologiese geskiedenis van Hawaii het in die dieptes van die Stille Oseaan begin. Die groot vulkane op die eiland Hawaii is slegs drie miljoen jaar oud, en hulle het sowat 2,5 miljoen jaar benodig voordat hulle vir die eerste keer uit 'n oorspronklike diepte van 5 000 meter bo die seespieël verrys het. Die twee aktiewe vulkane Mauna Loa en Kīlauea het daarna oor 'n tydperk van 500 000 jaar nog 4 000 meter se lawa opeengehoop om hul huidige pieke te skep.

Volgens die berekeninge van wetenskaplikes het elkeen van die vulkane jaarliks 0,1 kubieke kilometer lawa na die oppervlak vervoer. Voor die 1960's was die heersende geowetenskaplike teorieë nie in staat om die oorsprong van hierdie geweldige lawastrome te verklaar nie, net soos 'n aantal ander geologiese fenomene: Slegs die suidoostelike eilande se vulkane is nog steeds aktief, terwyl die nie-vulkaniese eilande in die noordwestelike rigting al hoe kleiner en in geologiese opsig ouer word: Hawaii is 'n relatief jong eiland wat eers sowat 500 000 jaar gelede ontstaan het, Molokai is twee, Nihoa 7,5, die French Frigate Shoals twaalf en Midway-atol selfs 28 miljoen jaar oud.

Voor die 1960's het die heersende opvatting oor die aardkors beweer dat dit orals op die planeet tektonies stabiel en onbeweeglik sou wees. Wetenskaplikes het wél besef dat daar tektoniese prosesse soos verskuiwings plaasvind wat onder meer aardbewings tot gevolg het, maar was daarvan oortuig dat die kontinentale plate hierdeur nie geraak sou word en as "vas veranker" beskou moes word.

Eers in die 1960's het navorsers die bewys vir 'n hipotese gelewer wat al in 1920 deur die Duitse geoloog Alfred Wegener (1880-1930) gestel is: Die aardkors en ook die vastelande dryf as groot plate op die taai-vloeibare magma van die aardmantel. Hierdie nuwe teorie staan nou as plaattektoniek bekend. 

Volgens die plaattektoniek is gesteentes verganklik, en in die sentrale bergrûe van die oseane, waar magma deur groot splete in die aardkors opbeweeg, ontstaan steeds nuwe aardkorsgesteentes. Die splete vorm tegelykertyd die buitekante van die aardkors se groot plate wat deur onderstromings van mekaar weggedryf word. Die plate beweeg jaarliks net enkele sentimeter, en in bepaalde randgebiede gly hulle terug na die aardmantel toe om sodoende gesmelt te word en 'n nuwe kringloop te begin.

Die plaattektoniek-teorie lewer 'n eenvoudige verklaring vir geologiese fenomene soos vulkanisme, aardbewings en die vorming van bergreekse. Orals waar twee plate bymekaarkom en teen mekaar bots, is daar seismiese en vulkaniese aktiwiteite en word nuwe gebergtes gevorm.

Aangesien die Hawaise vulkane nie by 'n breuklyn nie, maar in die middel van die Pasifiese Plaat – en dus duisende kilometer van enige plaatgrens af – geleë is, is 'n bykomende teorie benodig wat deur die geowetenskaplike John Tuzo Wilson (1908-1993) geformuleer is: Volgens hom tree sogenaamde "hotspots" as onbeweeglike vurige vlekke op bepaalde plekke van die aardkors op. Hul sterk hitte brand holtes in die Pasifiese Plaat sodat magma kan opbeweeg wat eers op die seebodem uitstroom en later na die seevlak opstyg om uiteindelik nuwe eilande te vorm. 

Wilson se "hotspot"-teorie verduidelik ook hoekom net die suidoostelike Hawaii-eilande nog deur vulkanisme geraak word – hulle lê tans regstreeks oor een van die vurige plekke, terwyl die ander eilande al lank daarvan wegbeweeg het. Geowetenskaplikes is nou ook in staat om die spesifieke eienskappe van Big Island se lawa – dit is meer vloeibaar en bevat minder gasse as ander soorte lawa – te verklaar. Dit is afkomstig van 'n gedeelte van die aardkors wat deur baie hoë temperature gekenmerk word.

Aan die hand van die ouderdom van die Hawaii-eilandketting en sy lengte het wetenskaplikes berekeninge ten opsigte van die snelheid, waarmee die Pasifiese Plaat beweeg, gedoen om sodoende Wilson se hipotese te toets. Die berekeninge het ooreenkom met ander metings en bevestig dat die Pasifiese Plaat teen 'n snelheid van sowat agt sentimeter per jaar in noordwestelike rigting beweeg.

In 1972 het die Amerikaanse geofisikus James Morgan die oorspronklike "hotspot"-teorie as sy uitgangspunt geneem om ook die beweging van die ondersese Emperor Seamounts-bergreeks te ondersoek. Die bergreeks, wat van die mees noordwestelike punt van die Hawaii-eilandketting tot naby die Aleoete-eilande strek, is volgens Morgan net soos Hawaii deur 'n hotspot geskep en het sowat 34 miljoen jaar gelede sy bewegingsrigting verander. Morgan se hipotese verduidelik hoekom die bergreeks 'n draai maak en voorspel ook dat die Emperor Seamounts se mees noordelike bergspits Meiji, wat 70 miljoen jaar gelede ontstaan het, binne enkele miljoen jare in 'n diepseetrog voor die Aleoete sal versink. 

'n Verdere bewys vir die juistheid van Wilson se bevindings is jong vulkaniese gesteentes op die seebodem sowat 30 kilometer suidoos van Big Island – die Loihi Seamount, wat in 1978 deur geoloë ontdek is, is twee jaar later as 'n aktiewe vulkaan geïdentifiseer. Sy bergspits rys nog net 950 meter benede seevlak en sal in enkele duisend jare met fonteine van waterdamp uit die Stille Oseaan opstyg om geleidelik 'n nuwe eiland te vorm.

Die tweede belangrike geologiese kringloop, waardeur die Hawaii-eilandketting geraak word, speel hom in teenstelling met die vulkanisme in 'n korter tydsduur van slegs enkele miljoen jare af. Verwering en erosie omskep die vulkaniese landskappe tot tropiese reënwoude, vrugbare landbougrond en klipstrande. Terwyl die branders die lawastroom op die strand van Kaimu (Big Island), wat meer as 250 jaar gelede hier gevloei en gestol het, tot swart korreltjies fyngemaal het, is die strande op die noordwestelike eilande soos O'ahu reeds wit.

Die mees westelike eilande het vulkaniese berge as gevolg van erosieprosesse tot rotskoppies gekrimp soos byvoorbeeld Tanager Peak op die eiland Nihoa en Miller's Peak. Nihoa lyk vandag op 'n ysberg in die oseaan aangesien die grootste gedeelte van sy skildvulkaan, wat vroeër net soos Mauna Kea enkele duisend meter bo seevlak verrys het, nou onder water lê. Rolstene en sand van die vulkaniese berghellings is hier opeengehoop, en 'n koraalrif word hier tans langsamerhand opgebou. Die uiterste weste van Hawaii is tot atolle met blou strandmere en kringvormige sandeilande soos Laysan en Midway geërodeer.

Hawaii was miljoene jare lank 'n afgeleë, onbewoonde eilandgroep in die uitgestrekte Stille Oseaan. Die eerste Polinesiese setlaars, wat hier voet aan wal gesit het, het op vir-hulle-onbekende flora afgekom, terwyl die plaaslike fauna hoofsaaklik uit sewentig voëlspesies bestaan het. Die eilande was daarnaas ook 'n gewilde rusplek vir trekvoëls.

Moontlik het die eerste Polinesiese setlaars die roetes van trekvoëls gevolg – die Polinesiërs was bekwame seevaarders en navigeerders wat met eenvoudige dog doeltreffende hulpmiddels soos hulle dubbelrompkanoes, die sterre, winde en seestromings oor die Stille Oseaan geseil en hulle op 'n verskeidenheid eilandgroepe gevestig het.

Dit is tans nie moontlik om die presiese datum van die Polinesiese volksplanting op Hawaii te bepaal nie. Navorsers neem aan dat die eerste setlaars hier in die vierde eeu n.C., moontlik ook so laat as 800 n.C. aangekom het. In die volgende 500 tot 600 jaar het hulle 'n geïsoleerde gemeenskap gebly.

'n Tweede immigrasiegolf – hierdie keer uit Tahiti en Raiatea – het eers tussen 1100 en 1300 gevolg. Die Hawaii-eilandgroep het by die Polinesiërs in die suide as "Hawaii'ia" ("brandende" of "skynende Hawaii") bekend gestaan. Die nasate van die eerste setlaars is deur die nuwe immigrante òf in slawerny gevoer òf na afgeleë en tot dusver onbewoonde eilande verdryf.

Hawaii het bekendheid verwerf as een van die laaste groot eilandgroepe ter wêreld wat op 20 Januarie 1778 deur die Britse seevaarder en ontdekkingsreisiger kaptein James Cook ontdek is. Die inheemse bevolking het Cook aanvanklik as 'n godheid beskou, maar tydens sy tweede besoek in Januarie 1779 is hy met wantroue bejeën toe die Hawaiërs waargeneem het dat hy blykbaar nie in staat was om 'n seestorm te kalmeer nie. Uiteindelik is Cook in die heilige Kealakekuabaai vermoor.

In 1795 is die Hawaii-eilande onder Kamehameha I verenig en in 1810 het hy die eerste koning van Hawaii geword. In 1845 is die hoofstad Honolulu gestig en in 1887 het David Kalakaua Pearl Harbor aan die Verenigde State oorhandig.

Die afsterwe van koning Kalakaua vroeg in 1891 het die monargiese stelsel in 'n krisis gedompel. Sy suster Lydia Lili'uokalani het vir die eerste vrou in Hawaii se geskiedenis geword om die troon te bestyg. Gedurende haar regeringstyd van net twee jaar het sy daadkragtig teen die aanhangers van 'n anneksasie deur die Verenigde State opgetree wat veral in die "Reform Party" georganiseer was en vergeefse pogings onderneem om die regte en politieke onafhanklikheid van Hawaiërs deur die hervestiging van die monargiese stelsel te beskerm. 

Die Amerikaanse lobbie, wat die sogenaamde "Annexation Club" in die lewe geroep het, het nou kort proses van die monargie gemaak. 160 vlootsoldate van 'n Amerikaanse oorlogskip het militêre bystand by die omverwerping van die koningin verleen. Sy is op 17 Januarie 1893 gedwing om afstand van die troon te doen, en 'n voorlopige regering is onder die voorsitterskap van Sanford B. Dole, 'n Hawais-Amerikaanse suikerbaron, gevorm.

In die 19de eeu het die bekende Amerikaanse skrywer Mark Twain Hawaii as ""the loveliest fleet of islands that lies anchored in any ocean"" ("die bekoorlikste vloot eilande wat in enige oseaan geanker lê") beskryf. In 1898 het Hawaii 'n Amerikaanse besitting geword. Die Japanse lugaanval op die Amerikaanse vlootbasis Pearl Harbor op 7 Desember 1941, waartydens meer as 2 300 mense hul lewens verloor het, was 'n keerpunt in die Tweede Wêreldoorlog. In 1959 is Hawaii as die 50ste deelstaat tot die Unie toegelaat.

Hawaii is een van die vinnigs-ontwikkelende deelstate van die VSA – die per capita-inkomste het tussen 1960 en 1970 met $4 600 meer as verdubbel en in 1990 die $18 000-kerf oorskry. In 2006 het dit reeds meer as $38 000 beloop en was die 16de hoogste in die VSA.

Hawaii se ekonomiese geskiedenis word deur 'n opeenvolging van hoofuitvoere en hoofnywerhede gekenmerk wat sandelhout, walvisvangs, suikerriet en pynappels ingesluit het. Tot by die periode kort ná die Tweede Wêreldoorlog is die ekonomiese lewe daarnaas deur vyf groot suikerriet-maatskappye, die sogenaamde "Big Five", oorheers wat ook 'n groot invloed op die politieke ontwikkeling uitgeoefen het. Eers met die staatwording van Hawaii en die opkoms van 'n georganiseerde vakbondbeweging het die "Big Five" hul oorheersende invloed geleidelik verloor.

Sedert die middel van die 20ste eeu het die Amerikaanse Weermag, toerisme en onderwys tot die belangrikste ekonomiese sektore ontwikkel. Toerisme is sedert 1959, toe Hawaii 'n Amerikaanse deelstaat geword het, die grootste sektor wat sowat 'n kwart van die bruto nasionale produk (BNP) oplewer. Die openbare sektor het nogtans die belangrikste werkgewer gebly. Die huidige ekonomiese beleid is veral op diversifisering gemik.

Die tradisionele gewasse, wat deur die eerste Polinesiese setlaars in Hawaii ingevoer is en naas vis 'n belangrike rol as stapelvoedsel gespeel het, was die stapelvoedsel taro ("Colocasia esculenta" of "antiquorum", Hawais: "kalo", 'n plant wat vanweë sy mitologiese betekenis ook 'n beduidende rol by Hawaise rituele gespeel het), broodvrugte (" 'ulu"), patats (" 'uala"), yams, groente, varings, vrugte en seewier ("limu").

Sandelhout was sedert 1790 een van die eerste belangrike uitvoere, maar grootskaalse ontbossing het reeds in die 19de eeu 'n einde aan die sandelhoutbedryf gemaak. Ook die walvisvangers, wat Hawaii as 'n basis en handelsentrum gebruik het, het met die ontginning van ruolie in die VSA op 'n slag broodloos geword nadat die goedkoop petroleum walvisolie vinnig vervang het.

Ander gewasse en bome, wat eers in die moderne tydperk in Hawaii ingevoer is, sluit lemoene (1792), koffie en pynappels (1813), mangobome (1824), rys (1858), eucalyptus (bloekom, 1870), ysterhoutbome (1880's en 1890's), makadamianeute (1881), "Smooth Cayenne"-pynappels (1890) en "Solo"-papajas (1911) in.

Suikerriet is reeds deur die eerste Polinesiese setlaars op Hawaii ingevoer, en in die vroeë 19de eeu het Chinese en Spanjaarde die eerste pogings onderneem om dié gewas op 'n grootskaalse manier te verbou. Maar eers in 1835 het die industriële suikerbedryf op die eiland Kauai met die bou van die eerste suikermeule 'n aanvang geneem.

Vanweë die knellende tekort aan mannekrag – talle inheemse Hawaiërs het aan nuwe siektes beswyk wat deur die Europeërs en ander vreemdelinge op die eilande versprei is – het die suikerbedryf vanaf 1850 gasarbeiders uit China en later ook uit Japan, Korea, Puerto Rico, die Filippyne en selfs Europa in diens geneem. Die bedryf het land – wat dikwels aan die droë, benedewindse kant van die eilande geleë was – teen lae pryse van Hawaise families gekoop en danksy die besproeiing van die suikerrietgewasse in vrugbare grond omgeskep. Nuwe landboumetodes, plaagbeheer en die teelt van geskikte suikerrietsoorte het die opbrengste aansienlik verhoog.

Weens oorproduksie en die gepaardgaande prysverlaging, maar ook as gevolg van 'n nypende watertekort het die Hawaise suikerbedryf in die laat 20ste eeu groot moeilikhede ondervind, en 'n aantal suikermeule is gesluit.

Ofskoon dit steeds minder landbougrond beslaan het as die suikerrietplantasies, het die pynappelbedryf 'n simbool van Hawaii geword, onder meer danksy die hoë gehalte van plaaslike kultivars wat op die vrugbare vulkaangrond goed geaard het. Die geskiedenis van die bedryf het reeds in die vroeë 19de eeu begin, tog word James Drummond Dole as die pionier van die industriële pynappelverbouing in Hawaii beskou. In 1901 het Dole sy "Hawaiian Pineapple Company" geïnkorporeer. Dole se pynappelfabriek in Honolulu, waar in die tydperk tussen 1907 en 1991 die meeste van sy vrugte ingeblik is, was 'n tyd lank die grootste van sy soort wêreldwyd. Net soos die suikerbedryf was ook die pynappelprodusente op buitelandse plaaswerkers aangewese. 

Teen die middel van die 20ste eeu was Hawaii die grootste pynappelprodusent ter wêreld, en die plaaslike bedryf het met sy agt maatskappye en 3 000 werkers sowat 80 persent van die wêreldoes opgelewer. In die 1990's het steeds 60 persent van alle ingeblikte pynappelvrugte op die Amerikaanse mark uit Hawaii gekom. 

Vanweë die hoër produksiekoste het Hawaii sy status as belangrike pynappelprodusent intussen lankal aan lande soos Thailand, die Filippyne en Brasilië afgestaan wat elkeen tussen tien en dertien persent van die wêreldproduksie oplewer, terwyl Hawaii se aandeel tot sowat twee persent gekrimp het. Nadat die maatskappy "Del Monte" aangekondig het dat hy sy pynappelverbouing in 2008 sal staak, is daar naas "Dole Food Hawaii" nog net een ander belangrike produsent in die deelstaat aktief, "Maui Pineapple Co." Die bedryf het tans nog 1 200 werknemers in diens.

Aangesien die tipiese monokulture vier vyfdes van Hawaii se landbougrond beslaan het, het ander gewasse steeds 'n minder belangrike rol gespeel. Terwyl groente, graan en aartappels nog in die middel van die 19de eeu na Kalifornië uitgevoer is, voorsien invoere tans aan 80 persent van Hawaii se voedselbehoeftes. Selfs die verbouing van "taro", 'n inheemse knolgewas en tradisionele stapelvoedsel, het sedert 1950 met sowat 50 persent afgeneem. 

Die belangrikste landbouprodukte, wat nog steeds uitgevoer word, is papajas en ander tropiese vrugte, Kona-koffie (eiland Hawaii), Maui-koffie (Maui), macadamianeute (Hawaii), gemmer (met 'n rekordoes van 18 miljoen pond in 1998) en blomme, veral orgideë. Die stad Hilo op Big Island is die sentrum van die Hawaise orgideëbedryf.

Hawaii is die enigste VSA-deelstaat waar koffie op 'n kommersiële basis verbou word. Die jaarlikse produksie op die eilande Hawaii, Kauai, Maui, Molokai en Oahu het in die 1990's sowat 7,6 miljoen pond beloop. 

Tans word sowat 'n tiende van die deelstaat se totale oppervlakte vir landboukundige doeleindes gebruik. Die landboubedryf word deur groot plantasies met 'n gemiddelde oppervlakte van meer as 200 hektaar oorheers.

Die eerste beeste uit Kalifornië is deur kaptein George Vancouver tydens sy tweede seereis in 1793 ingevoer. Saam met hierdie eerste vee het in die volgende jaar nog enkele beeste op die eiland Hawaii aangekom. Van die agt vroulike en vier manlike diere het twee kort ná die landing beswyk. Aangesien koning Kamehameha I 'n taboe op die slagting van die beeste geplaas het, was daar in 1830, toe die taboe opgehef is, het die kudde beeste aansienlik vermeerder. 

Veeteelt word in Hawaii vandag met die "Parker Ranch" op Big Island vereenselwig. Die "ranch" is as een van die oudste bestaande veeplase in die VSA al in 1847 deur die veeteler John Palmer Parker gestig wat destyds probeer het om Europese beesrasse op die eiland in te voer. Die "ranch" op die Waimea-hoogplato het met sy sowat 60 000 beeste vinnig tot een van die grootste Amerikaanse veeplase gegroei en strek tans oor 'n oppervlakte van 150 000 akkers (610 vierkante kilometer).

Die plaaslike cowboys van oorspronklik Spaans-Meksikaanse afkoms staan plaaslik as "paniolos" bekend ('n Hawaise weergawe van "españoles" of Spaanssprekendes), alhoewel later ook Filippyne, Han-Chinese en Japanners as "paniolos" op die veeplaas kom werk het. "Parker Ranch", wat gedurende die Tweede Wêreldoorlog as 'n oefenterrein vir 50 000 soldate van die Amerikaanse "Marine Corps" gebruik is, is ná die afsterwe van sy laaste eienaar, Richard Smart, in 1992 in 'n nie-winsgewende stigting ("Parker Ranch Foundation Trust") omgeskep wat hom vir gesondheidsorg, onderwys en die sosiale welsyn van mense in die plaaslike Waimea-gemeenskap beywer.

Naas die "Parker Ranch" is daar nog 'n aantal kleiner veeplase op die ander eilande, tog kan die plaaslike veetelers net in sowat veertig persent van Hawaii se vleisbehoeftes voorsien. Kleiner veeboederye spits hulle op melkproduksie toe.

Die deelstaat Hawaii beskik – behalwe vir bauxiet wat op die eiland Kauai aangetref word – nie oor enige noemenswaardige minerale hulpbronne nie. 

Aangesien die deelstaat Hawaii ver af van die Amerikaanse vasteland geleë is, verskil sy energie-infrastruktuur en sy verbruik sterk van dié van die ander 49 deelstate. Tans is Hawaii nog afhanklik van ingevoerde fossiele brandstowwe om in sy energiebehoeftes te kan voorsien. Ruolie lewer sowat 90 persent van die benodigde energie op, terwyl steenkool en aardgas geen noemenswaardige rol speel nie.

Die per capita-energieverbruik is een van die laagstes in die VSA, en vanweë die warm tropiese klimaat benodig die meeste huishoudings byvoorbeeld geen energie vir verwarmingdoeleindes nie. Die vervoersektor, wat veral keroseen vir militêre en kommersiële vliegtuie benodig, is die belangrikste verbruiker van energie met 'n aandeel van meer as 50 persent, terwyl die deelstaat se ekonomiese hoofsektor toerisme nie energie-intensief is nie.

Twee groot olieraffinaderye op Oahu verwerk ruolie wat uit Alaska en uit die buiteland ingevoer word en voorsien in Hawaii se groot behoefte aan vloeibare brandstowwe vir siviele en militêre doeleindes. 'n Plaaslike wet skryf voor dat petrol vir motorvoertuie met suurstof verryk moet word.

Hawaii se huidige termiese kragsentrales is oorwegend oliegedrewe en wek meer as drie kwart van die deelstaat se elektrisiteit op. 
Met die begin van die energiekrisis in die laat 20ste eeu het hernubare energie 'n steeds belangriker rol in Hawaii begin speel, en 'n talle kleinskaalse energieprojekte is aangepak. 

Die termiese kragsentrales op die eiland Hawaii maak uitsluitlik gebruik van biologiese afvalprodukte van die plaaslike suiker- en macadamianeutbedryf of etanol, terwyl 'n windkragsentrale bykomende elektrisiteit in spitstye verskaf. Geotermiese vulkaniese energie word eweneens op Hawaii ingespan. Danksy die intensiewe sonstraling het sonenergie 'n beduidende bron vir warmwater in privaathuise geword. Die veertien windturbines van die Pakiki Nui-windkragprojek in South Point (Big Island) verskaf sedert 2007 elektrisiteit aan sowat 10 000 huishoudings op die eiland.

Die regering van Hawaii het vroeg in 2008 'n ambisieuse inisiatief aangekondig waarvolgens die deelstaat sy ruolieverbruik tot by die jaar 2030 met 72 persent sal verminder en dit deur hernubare energie sal vervang.

Die Hawaise regeringstelsel volg die voorbeeld van die federale regering, alhoewel daar ook aanpassings gemaak is wat hulle oorsprong in die tydvak van die Hawaise koninkryk het. Soos deur die Grondwet van Hawaii bepaal word, is daar 'n skeiding van magte tussen die uitvoerende, wetgewende en regsprekende gesag.
Die uitvoerende gesag word deur die Goewerneur en Luitenant-Goewerneur van Hawaii verteenwoordig wat saam verkies word. Die Goewerneur, wat sy setel in Washington Place te Honolulu het, is die enigste regeringsamptenaar wat op deelstaatvlak verkies word – alle ander amptenare word deur hom benoem. Die Luitenant-Goewerneur fungeer as minister van binnelandse sake. Die Goewerneur en Luitenant-Goewerneur hou vanuit hul kantore in die State Capitol toesig oor die werksaamhede van twintig staatsdepartemente en agentskappe.

Die wetgewende gesag word deur die twee kamers van Hawaii se parlement verteenwoordig – vyf afgevaardigdes in die Senaat van Hawaii onder voorsitterskap van die Senaatspresident en 51 afgevaardigdes in die Hawaise Huis van Afgevaardigdes ("House of Representatives") onder voorsitterskap van die Speaker. Die twee kamers vorm saam die "State Capitol".

Die Hawaise Hooggeregshof ("Hawaii State Supreme Court"), wat sy setel in die Aliʻiōlani Hale het, vorm die leidende instelling van die regsprekende gesag. Laer howe vorm die "Hawaii State Judiciary".

Uniek aan Hawaii se administratiewe stelsel is die afwesigheid van munisipale owerhede – alle plaaslike owerhede word op countyvlak bestuur. Die enigste geïnkorporeerde gebied in die deelstaat is 'n gekonsolideerde stedelike county – Honolulu County wat die administratiewe gesag oor die hele eiland Oahu het. Die burgemeesters van Hawaii, Honolulu, Kaua'i en Maui, wat almal nie vanuit partylyste verkies word nie, fungeer as hoof uitvoerende amptenare op countyvlak.

Hawais (Hawais: "‘Ōlelo Hawai‘i"), 'n Polinesiese taal met 'n oorspronklike woordeskat van sowat 25 000 woorde, maak deel uit van die Austronesiese taalfamilie en het naas Engels ampstaalstatus in die deelstaat Hawaii. Die eerste grondwet in Hawais is in die jare 1839 en 1840 deur koning Kamehameha afgekondig.

Die eerste Europeër, wat Hawais noukeurig bestudeer het, was die Duitse digter en natuurkundige Adelbert von Chamisso (1781-1838). Hy het aan boord van die Russiese brik "Rurik" na Hawaii geseil en in die laat herfs van 1816 drie weke op Big Island gebly. Tien maande later het hy 'n tweede reis van twee weke na Hawaii onderneem. Danksy sy navorsingsreise en uitgebreide leeswerk was Chamisso in staat om twintig jaar later die eerste Hawaise grammatika te skryf. Die werk met die titel "Über die hawaiische Sprache" is op 12 Januarie 1837 aan die Berlynse "Akademie der Wissenschaften" voorgelê wat Chamisso destyds as lid aanvaar het.

In die periode tussen die 1830's en die 1950's het die aantal moedertaalsprekers van Hawais geleidelik afgeneem, en op ses van die sewe bewoonde eilande is die inheemse taal deur Engels vervang. In die laat 20ste eeu het nog sowat 2 000 mense, veral bejaardes, op alle eilande Hawais as hul eerste taal gebruik. Die Hawaise bevolking van die "Verbode Eiland" Niihau is met sowat 180 mense een van die belangrikste groepe Hawaissprekendes.

Sedert 1949 het belangstelling in die inheemse taal weer toegeneem. Hawais is in 1978 as tweede ampstaal naas Engels erken, en in 1979 is 'n leerstoel vir Hawais aan die Universiteit van Hawaii in Hilo gevestig. Openbare Hawaismedium-voorskole ("Pūnana Leo") is in 1984 as die eerste in 'n reeks Hawaistalige skole in die lewe geroep. Die eerste leerders wat hier skoolgegaan het, het intussen grade by kolleges behaal, en baie van hulle praat vlot Hawais. Die kulturele herlewing op die eilande skep 'n gunstige klimaat vir die oorlewing van die taal wat dekades lank as bedreig beskou is.

As 'n Polinesiese taal is Hawais veral ten opsigte van sy melodieuse klankstelsel verwant met die ander tale van die Polinesiese Driehoek soos Tahitiaans en Samoaans. Die kenmerkende spelling met sy talle vokale, wat deur Amerikaanse sendelinge ná hul aankoms op die eilandketting in 1820 geskep is, verskil egter sterk van dié van ander Suidseetale. Die sendelinge het hulle by die transkripsie van Hawais beperk tot die vyf klinkers (a, e, i, o en u) en sewe medeklinkers (h, k, l, m, n, p en w). Om die transkripsie van Hawaise tussenklanke te bepaal, het die taalkundige sendelinge gewoonlik gestem en die spelling volgens die meerderheid se besluit vasgelê. Gevolglik verskil die spelwyse van woorde soms sterk van dié van ander Polinesiese tale – "tabu" ("taboe"), wat in die meeste Polinesiese tale voorkom, word in Hawaii byvoorbeeld as "kapu" weergegee. In woorde soos "lūʻau" ("Hawaise feesmaal") verteenwoordig elke klinker 'n sillabe.

Saam met die "okina", 'n soort plofklank en medeklinker, beskik die Hawaise alfabet oor dertien letters. Die "okina" is eers in die laat 20ste eeu ingevoer en soos 'n omgekeerde apostroof () geskryf om klinkers van mekaar te skei, soos byvoorbeeld in "Hawaii".

Naas die twee amptelike tale Engels en Hawais speel die plaaslike kreooltaal ("Hawaii Creole") nog 'n belangrike rol as omgangstaal. Die Hawaie Kreools het oorspronklik as 'n verkeerstaal vir kommunikasie tussen inheemse en uitheemse Engelssprekendes in Hawaii ontstaan en die Polinesiese Hawaise Pidgin as omgangstaal vervang. Die woordeskat van "Hawaii Creole" is met Portugese, Hawaise, Tagalog-, Japannese, Koreaanse en in 'n mindere mate Spaans-Meksikaanse en Spaans-Puertorikaanse leenwoorde verryk.

Net soos in ander Polinesiese gemeenskappe het branderplankry ook in Hawaii 'n belangrike rol gespeel en het deel gevorm van die plaaslike rituele. Tydens die vervaardiging van 'n branderplank en sy eerste gebruik is religieuse plegtighede gehou. Volgens Hawaise liedere was dit die "sport van konings" wat al in die 15de eeu beoefen is. Gewoonlik het die konings en stamhoofde oor die beste branderplanke beskik wat van die beste beskikbare hout vervaardig is, en ook die mees geskikte strande was net vir die heersersklas toeganklik. 

Die stamhoof was gewoonlik die beste branderplankryer van die gemeenskap en het sodoende sy hoë status bevestig. Ook gewone Polinesiërs was by die sport betrokke en het hulle vaardighede op die swaar branderplanke bewys. Hierdie tradisionele planke was sowat ses meter lank met 'n gewig van meer as 150 pond en is oorwegend van swaar "koa"-hout gemaak. Die historiese swaar branderplanke word deesdae net op baie groot branders gebruik.

Die Christelike sendelinge, wat omstreeks 1820 na Hawaii gekom het, het branderplankry as 'n dekadente tydverdryf beskou, en tydens die 19de eeu het hierdie sport by die inheemse bevolking minder gewild geraak. Eers in die vroeë 20ste eeu het Blanke geesdriftiges die ou Polinesiese sport herontdek. Veral die plaaslike branderplankryer Duke Kahanamoku (1890-1968), wat as swemmer in 1912 en 1920 Olimpiese goue medaljes gewen het, het baie tot die nuwe gewildheid van die sport bygedra. Hy het in Kalifornië en aan die Amerikaanse weskus net soos in Australië duisende aangesteek met sy geesdrif vir branderplankry. In 1968, die jaar van sy afsterwe, is 'n belangrike kompetisie, die "Duke Kahanamoku Surfing Classic", na hom vernoem.

Makaha Beach aan die weskus van Oahu is die toneel van die "Buffalo's Big Board Surfing Classic", 'n kompetisie waarby die ou tradisionele "olo"-branderplankrystyl met die sogenaamde "elephant guns" herleef – baie swaar Polinesiese branderplanke met 'n gewig van tot by vyftig pond en 'n lengte van dikwels meer as drie meter. Die kompetisie, wat in die styl van die ou Hawaise makahiki-sportfees gehou word, is deur die plaaslike branderplankryer Richard "Buffalo" Keaulana in die lewe geroep.

Die atletiese sport word vandag dwarsoor die wêreld deur mans en vroue beoefen. Die groot Hawaise branderplankry-kompetisies word gewoonlik tussen laat November en die middel van Desember gehou wanneer die winterstorms in die noordelike Stille Oseaan veral langs die noordkus van Oahu baie groot branders laat ontstaan en sodoende gunstige toestande vir branderplankryers skep. 'n Sirene kondig die natuurverskynsel aan vir alle geesdriftiges in die gebied, wat met bekende branderplankrystrande soos Sunset Point, Waimea Bay en Halaiwa pronk.




</doc>
<doc id="27626" url="https://af.wikipedia.org/wiki?curid=27626" title="Pous Bonifatius V">
Pous Bonifatius V

Bonifatius V was die 69ste pous van die Rooms-Katolieke Kerk.

Pous Bonifatius V is gebore in Napels. Op 23 Desember 619 volg hy Pous Deusdedit op en regeer tot sy dood op 25 Oktober 625. Hy word opgevolg deur Pous Honorius I. 
Die naam ‘Bonifatius’ beteken 'weldoener'.

Pous Bonifatius V het 'n dekreet uitgevaardig dat kerke toevlugsoorde ("sanctuaries") vir misdadigers moes wees. Hy gee kerklike verteenwoordigers die opdrag keiserlike wette insake testamente te respekteer. Hy skryf voor dat akoliete nie die relieke van martelare mag oordra nie en dat hulle ook nie die plek van diakens mag inneem by die doop nie. Bonifatius het die begraafplaas van Sint Nicodemus op die Via Nometane laat klaar maak en wy dit ook in.

Eerwaarde Bede maak melding van die pous se diepgaande belangstelling vir die Engelse kerk. Hy het Kantelberg tot aartsbisdom verhef. Die briewe wat hy glo aan aartsbiskop Mellitus van Kantelberg en aan biskop Justus van Rochester geskryf het, het nie bewaar gebly nie. In 'n brief aan Justus, toe hy in 624 vir Mellitus opvolg, dra hy die biskoplike pallium formeel aan hom oor en gee hom opdrag om biskoppe te wy waar nodig.

Volgens Bede skryf Bonifatius ook 'n brief aan koning Edwin van Northumbriëë, waarin hy die koning aanspoor om hom tot die Christendom te bekeer. Sy vrou Ethelberga van Kent wat reeds Christen was, word daarin aangespoor om hom te oorreed.



Saamgestel en vertaal uit die , , en wikipedia.


</doc>
<doc id="27627" url="https://af.wikipedia.org/wiki?curid=27627" title="Johannes Heesters">
Johannes Heesters

Johannes "Jopie" Heesters, eintlik "Johan Marius Nicolaas Heesters" (* 5 Desember 1903 in Amersfoort, Nederland; † 24 Desember 2011 in Starnberg, Duitsland) was 'n Nederlands-gebore akteur en sanger, wat sedert 1936 in Duitsland gewoon en gewerk het. Hy was beskou as die wêreld se oudste aktiewe vertoonkunstenaar. Heesters het sy suksesse veral in die Duitssprekende wêreld behaal en het Oostenrykse burgerskap aanvaar. Tot sy dood het hy in die Duitse deelstaat Beiere gewoon en is as die tweede oudste man in Duitsland beskou.

Johannes Heesters was die jongste van vier seuns van die koopman Jacobus Heesters en sy vrou Gertruida, gebore van der Hoevel. Ná voltooiing van sy skoolloopbaan is Heesters as koopman opgelei, tog het hy op sy 16de verjaardag die besluit geneem om akteur te word. Nadat hy 'n opleiding as sanger en akteur ontvang het, het Heesters sy eerste aanstellings gekry. In 1921 het hy vir die eerste keer op die toneel gestaan en in 1924 'n ondersteunende rol in sy eerste rolprent, die stomfilm "Cirque Hollandais" (regisseur: Theo Frenkel) vertolk.

In Desember 1927 het Heesters 'n sangoudisie by Harry Frommermann, die stigter van die bekende sanggroep "Comedian Harmonists", gedoen, maar het nie by die groep aangesluit nadat Frommermann verduidelik het dat hy in die volgende maande geen salaris sou kon betaal nie.
In 1930 het Heesters met die Belgiese aktrise Louise H. Ghijs getrou. Die huwelik het tot met Louise se dood in 1985 gehou. Uit die huwelik is twee dogters gebore, Wiesje Herold-Heesters ('n pianiste in Wene) en Nicole Heesters (aktrise in Hamburg).

In 1932 het Heesters sy eerste sangrol gekry en vervolgens in 'n verskeidenheid operettes opgetree. In 1934 het hy sy debuut aan die Weense "Volksoper" met Karl Millöcker se "Bedelstudent" gemaak.

In 1936 het Heesters hom in Berlyn gevestig waar hy in talle operette- en musiekrolprente as hoofspeler opgetree het. Onder sy aanhangers het hy destyds die bynaam "Jopie" gekry. Vanaf 1938 het hy vir die eerste keer die rol van graaf Danilo Danilowitsch in "Die Vrolike Weduwee" gesing – 'n rol wat hy meer as 35 jaar lank sou vertolk en waarvan hy uiteindelik sy paraderol gemaak het. "Die Vrolike Weduwee" was Adolf Hitler se gunsteling-operette, en hy het in die 1930's verskeie opvoerings met die Nederlandse toneelster besoek. In 1939 het Heesters ná 'n opvoering van dié operette in München se Gärtnerplatz-teater Hitler se gelukwense ontvang.

Kritici verwyt Johannes Heesters dan ook oor sy aktiewe rol in die vermaaklikheidsbedryf van die "Derde Ryk". Alhoewel hy nooit openlik met die Nasionaalsosialistiese bewind gesimpatiseer het nie, het Heesters hom ook nie duidelik van die Nasionaalsosialistiese ideologie en die destydse Duitse beleid gedistansieer nie soos byvoorbeeld sy tydgenoot Hans Albers, 'n gewilde Duitse sanger en akteur. Heesters het nogtans nooit Duitse burgerskap aanvaar en ook nie by die Nasionaalsosialistiese Duitse Arbeidersparty aangesluit nie. Nog in 1938 het hy saam met 'n Joodse toneelgroep, wat uit Duitsland gevlug het, in Nederland opgetree.

Onder die gehore in sy geboorteland Nederland was Heesters minder gewild, en sommige kritici beskryf hom nie as 'n kunstenaar wat ter wille van sy loopbaan 'n meeloper geword het nie, maar eerder as 'n "kollaborateur" wat tydens die Duitse besetting van Nederland in diens van die Duitse Ryk gestaan het.

Daar is fotografieë wat Heesters tydens 'n besoek aan die Dachau-konsentrasiekamp in 1941 toon. Die doelwit en afloop van hierdie besoek het steeds omstrede gebly – Heesters was miskien net 'n besoeker, maar die moontlikheid bestaan dat hy as topkunstenaar opgetree het om vir vermaak van die kampwagters te sorg. In sy persoonlike herinneringe skryf Heesters: „"Wir bekamen ein normales Häftlingslager gezeigt, oder was man sich darunter vorstellte".“ ("Hulle het 'n gewone gevangenekamp vir ons gewys, of wat ons gedink het wat 'n gewone kamp sou wees.")
In Augustus 2006 het Heesters tydens sy optrede in 'n Duitse televisie-geselsprogram, "Beckmann", nog eens ontken dat hy as kunstenaar in die kamp opgetree het: „"Ich schwöre es bei meiner Familie – es ist nicht wahr!"“ ("Ek sweer by my gesin, dit is nie waar nie!") Die publisis en regisseur Volker Kühn het egter na bewering 'n getuie uit daardie tyd opgespoor wat – soos hy beweer – tydens Heesters se optrede vir SS-lede die gordyn oopgemaak het.

Heesters het 'n klagte by die "Landgericht Berlin", 'n hof van die deelstaat Berlyn, teen hierdie uitlatings ingedien. Die klagte is op 16 Desember 2008 afgewys, en Volker Kühn mag verder verslag oor Heesters se optrede voor die SS-wagters in die konsentrasiekamp doen aangesien die regter nie in staat was om nou nog die waarheid te bepaal nie. 27 vroeër onbekende foto's van Heesters se besoek vaan die konsentrasiekamp, wat in 2006 in 'n kelder in München ontdek is, lewer moontlik die bewys dat Heesters nooit in die kamp gesing het nie – geen enkele van die foto's toon hom op die verhoog nie.

Die geallieerde militêre bewind van Duitsland het Heesters se rolprente ná die oorlog nie as Nazi-propaganda geklassifiseer nie, maar nogtans vasgestel dat hulle deur die Nasionaalsosialistiese bewind ingespan is om die bevolking te vermaak en rustig te hou. Eers in die laaste jare van die 20ste eeu het nuwe inligting na vore gekom waarvolgens die Duitse minister van propaganda, Joseph Goebbels, Heesters met die aanmerking "Ausländer" ("buitelander") in 1944 op die sogenaamde "Gottbegnadeten-Liste" geplaas het – 'n lys van akteurs wat volgens Goebbels van die grootste belang vir die Duitse filmproduksie was.“.

Ná die oorlog kon Heesters voortgaan met sy loopbaan as sanger, en hy het in Wene, München en Berlyn opgetree. Graaf Danilo se entreelied uit die operette "Die Vrolike Weduwee" van Franz Lehár, "Da geh' ich ins Maxim", het danksy Heesters 'n immergroen-lied geword. Hierdie rol het Heesters tydens 1 600 opvoerings vertolk.

In 1953 het die regisseur 'n rol in die rolprent "Die Jungfrau auf dem Dach" aan Heesters gegee. In die 1960's en 1970's het hy in talle televisiefilms, tonele wat later uitgesaai is en ander programme opgetree. In 1978 het sy persoonlike herinneringe, "Es kommt auf die Sekunde an", in boekvorm verskyn.
In 1992 het Heesters met die aktrise Simone Rethel getrou en het met haar tussen 1996 en die somer van 2001 in die toneelstuk "Ein gesegnetes Alter" ("'n Geseënde Ouderdom"), wat Curth Flatow vir hom geskryf het, opgetree. Die "Guinness Boek van Rekords" het hom in 1997 as die oudste aktiewe akteur ter wêreld gelys wat in meer as 250 opeenvolgende opvoerings van 'n toneelstuk met 'n speeltyd van drie uur op die verhoog gestaan het.

In 2005 het Heesters saam met die Duitse Filmorkes Babelsberg uit Potsdam 'n konsertreis begin en in sewe Duitse stede opgetree. Kort voor sy 102de verjaardag was hy die hoofgas by die 140-jaarfeesvierings van die "Staatstheater am Gärtnerplatz" in München. In Desember 2006 het hy saam met Katja Riemann as solis in verskeie opvoerings van die big band "The Capital Orchestra" se konsertprogram "Stars go swing" in die Admiralspalast in Berlyn gesing.

Heesters is vir sy musikale werk sewe keer met die "Bambi"-toekenning bekroon (1967, 1987, 1990, 1997, 2003, 2007 en 2008). In 2001 is hy vir sy lewenswerk met die televisiepry "Platin Romy" vereer. In 2004 het hy in Keulen vier keer die rol van die Here in Hugo von Hofmaansthal se bewerking van die Middeleeuse "Jedermann" vertolk. Tydens 'n gala-aand van die "Elbfestspiele Wittenberge" is die eretitel "Kammersänger" aan hom verleen. Sedert Augustus 2006 word die eerste uitstalling oor Heesters in die Berlynse "Akademie der Künste" gehou. Heesters het die uitstalling met 'n liedere-aand geopen.

In die middel van 2008 het Heesters ná meer as vier dekades vir die eerste keer weer in Nederland in sy geboortestad Amersfoort opgetree. Nog in die 1960's is hy in Amsterdam van die verhoog verjaag. In 2008 het Heesters op die ouderdom van 104 jaar 'n ondersteunende rol in Til Schweiger se rolprent "1 1/2 Ritter – Auf der Suche nach der hinreißenden Herzelinde" vertolk – sy eerste verskyning op die silwerdoek ná sy rol in "Otto – Der Film" uit die jaar 1985. In Junie 2009 het Heesters in die ""Alte Schauspielhaus"" in Stuttgart in die toneelstuk "Jedermann" nog eens die rol van God vertolk.

In sy laaste jare het Heesters in die Opperbeierse landdistrik Starnberg gewoon. As gevolg van makulêre degenerasie en gloukoom was hy byna volledig blind.


</doc>
<doc id="27628" url="https://af.wikipedia.org/wiki?curid=27628" title="Pous Honorius">
Pous Honorius

Pous Honorius kan verwys na 'n aantal pouse (of 'n teenpous) van die Rooms-Katolieke Kerk nl:



</doc>
<doc id="27634" url="https://af.wikipedia.org/wiki?curid=27634" title="Eyjafjallajökull">
Eyjafjallajökull

Eyjafjallajökull (letterlik "Eilandberggletser", afgelei van Yslands "eyja" "eiland", "fjall" "berg" en "jökull" "gletser") is een van die kleiner gletsers van Ysland. Die gletser, wat noord van Skógar en suid en wes van die groter Mýrdalsjökull-gletser lê, is streng gesproke 'n gletserkap wat 'n stratovulkaan op 'n hoogte van 1 666 meter bo seevlak oordek. Eyjafjallajökull is saam met Mýrdalsjökull en Tindfjallajökull een van drie gletsers wat die Þórsmörk-vallei in Suid-Ysland omring en lê in die oostelike vulkaangebied langs die suidkus.

Die Eyjafjallajökull-vulkaan is nog steeds aktief en het sedert die begin van die huidige gletserkundige Ystydperk sowat 2,6 tot 2,7 miljoen jaar gelede verskeie kere uitgebars. Sy krater het 'n deursnee van tussen drie en vier kilometer, en die gletser bedek 'n oppervlakte van sowat 100 vierkante kilometer wat van hom die sesde grootste in die land maak. Behalwe vir sy groot uitbarsting in die tydperk tussen 1821 en 1823 en 'n reeks aardbewings in Junie 1994 word Eyjafjallajökull tans as 'n sluimerende vulkaan beskou. Naby die Fimmvörðuháls-bergpas tussen Eyjafjallajökull en Mýrdalsjökull het seismografiese aktiwiteite soos aardbewings en -verskuiwings in die afgelope jare egter daarop gedui dat albei vulkane ten enige tyd weer sou kan uitbars. Uitbarstings hou ook die gevaar van verwoestende gletserlope in.

Die suidelike einde van die vulkaan het vroeër deel uitgemaak van die Atlantiese kuslyn. Aangesien die see sedertdien sowat vyf kilometer teruggetrek het, het in die gebied 'n landskap met steil rotswande en 'n groot aantal watervalle ontstaan. Die Skógafoss- en Seljalandsfoss-watervalle is die grootste hiervan, maar onder sterk windtoestande word die water van sommige van die kleiner watervalle selfs na die vulkaan se bergspits gewaai.

Eyjafjallajökull is tans 'n avontuurtoerisme-attraksie vir waagmoediges wat saam met ervare toergidse 'n besoek aan die vulkaan en gletser wil aflê. Die gebied lok met voetslaanpaaie, skisport en meerdoelvoertuigtoere.

Vanaf 20 Maart 2010 was daar 'n reeks uitbarstings. Groot hoeveelhede vulkaanas is in die atmosfeer gepomp en deur westelike winde oor groot dele van Europa versprei. Aangesien klein aspartikels 'n bedreiging vir vliegtuie kan inhou het Europese lugvaartowerhede 'n verbod op vlugte oor Noord- en Sentraal-Europa geplaas.



</doc>
<doc id="27637" url="https://af.wikipedia.org/wiki?curid=27637" title="Utrecht">
Utrecht

Utrecht kan wees:



</doc>
<doc id="27639" url="https://af.wikipedia.org/wiki?curid=27639" title="Montfort, Limburg">
Montfort, Limburg

Montfort (Limburgs: "Mofert") is 'n stad in die Nederlandse provinsie Limburg, wat tot die munisipale gebied van Roerdalen behoort (tot 2007 tot die munisipale gebied van Ambt Montfort). Die stadjie het sowat 3 150 inwoners (2006).

Montfort het in 1263 stadsregte gekry en staan bekend vir die "Kasteel Montfort" se ruïne, wat terugdateer tot omstreeks die jaar 1260.


</doc>
<doc id="27644" url="https://af.wikipedia.org/wiki?curid=27644" title="Distopie">
Distopie

Distopie is 'n (denkbeeldige) samelewing met uiters negatiewe eienskappe waarin die mens beslis nie sou wou lewe nie. 'n Distopie is dus die teenoogestelde van 'n utopie, wat juis 'n besonder positiewe samelewing voorstel.

Distopië is 'n gewilde onderwerp in werke van fiksie. Die outeur bied gewoonlik daarmee 'n beeld van die toekoms soos deur hom/haar voorgestel en/of om die mensdom te probeer waarsku teen die moontlike gevolge van sekere optredes en beleidrigtings. Enkele populêre distopiese onderwerpe sluit in:


In "When the Sleeper Wakes", het H.G. Wells die regerende klas as hedonisties en vlak uitgewys. George Orwell het Wells se wêreld gekontrasteer met dié wat in Jack London se "The Iron Heel" uitgebeeld word, waar die distopiese heersers brutaal en toegewyd is tot die punt van fanatisme, wat Orwell as meer geloofwaardig beskou. 

Die politieke beginsels in die wortel van fiktiewe utopieë (of "perfekte wêrelde") is in beginsel idealisties en lei tot positiewe gevolge vir die inwoners. Die politieke beginsels waarop fiktiewe distopieë gebaseer is, terwyl dit dikwels gebaseer is op utopiese ideale, lei tot negatiewe gevolge vir inwoners weens ten minste een noodlottige fout.

Distopieë word dikwels gevul met pessimistiese sienings van die regerende klas of 'n regering wat brutaal of nie omgee nie, met 'n ystervuis regeer. Distopiese regerings word soms deur 'n fascistiese regime of diktator beheer. Hierdie dystopiese regeringsinstellings het dikwels protagoniste of groepe wat 'n "weerstand" tot gevolg het om verandering in hul samelewing teweeg te bring, soos in Alan Moore se "V for Vendetta" gesien word.

Distopiese politieke situasies word uitgebeeld in romans soos "We", "Parable of the Sower, Darkness at Noon, Nineteen Eighty-Four, Brave New World, The Hunger Games, Divergent" en "Fahrenheit 451" en films soos "Metropolis, Brazil, Battle Royale, FAQ: Frequently Asked Questions, Soylent Green" en "The Running Man".

Die ekonomiese strukture van distopiese samelewings in die letterkunde en ander media het baie variasies, aangesien die ekonomie dikwels direk verband hou met die elemente wat die skrywer uitbeeld as die bron van die onderdrukking. Daar is verskeie argetipes wat sulke samelewings geneig is om te volg. 'n Tema is die digotomie van beplande ekonomieë teenoor vryemarkekonomieë, 'n konflik wat gevind word in sulke werke soos Ayn Rand se "Anthem" en Henry Kuttner se kortverhaal ""The Iron Standard"". Nog 'n voorbeeld hiervan word weerspieël in Norman Jewison se 1975-film "Rollerball".

Sommige distopias, soos dié van "Nineteen Eighty-Four", bevat swart markte met goedere wat gevaarlik en moeilik is om te verkry, of die karakters kan tot die genade van die staatsbeheerde ekonomie wees. Kurt Vonnegut se "Player Piano" toon 'n distopie waarin die sentraal beheerde ekonomiese stelsel inderdaad wesenlike oorvloed geskep het, maar die massa van die mensdom van betekenisvolle arbeid ontneem het; feitlik alle werk is menig, onbevredigend en slegs 'n klein getal van die kleingroep wat onderwys behaal, word tot die elite en sy werk toegelaat. In Tanith Lee se "Do not Bite the Sun", is daar geen tekorte van enige aard nie - net onbenutte verbruik en hedonisme, wat die hoofkarakter lei om te begin soek na 'n dieper betekenis van die bestaan. Selfs in die distopieë waar die ekonomiese stelsel nie die bron van die samelewing se gebreke is nie, soos in "Brave New World", beheer die staat dikwels die ekonomie; 'n karakter wat met afgryse reageer op die voorstel om nie deel van die sosiale struktuur te wees nie, noem as 'n rede dat almal vir almal werk.

Ander werke het as temas uitgebreide privatisering en korporatisme; Albei gevolge van kapitalisme, waar privaat besit en onaanspreeklike groot korporasies die regering vervang het in die opstel van beleid en besluite neem. Hulle manipuleer, infiltreer, beheer, koopom, word gekontrakteer en funksioneer as regering. Dit word gesien in die romans "Jennifer Government" en "Oryx and Crake" en die rolprente "Alien, Avatar, RoboCop, Visioners, Idiocracy, Soylent Green, THX 1138, Wall-E" en "Rollerball". Korporatiewe republieke wat algemeen in die cyberpunk-genre voorkom, soos in Neal Stephenson se "Snow Crash" en Philip K. Dick se "Do Androids Dream of Electric Sheep?" (sowel as die film "Blade Runner", beïnvloed deur Dick se roman).

Distopiese fiksie skets dikwels skerp kontraste tussen die voorregte van die regerende klas en die troostelose bestaan van die werkersklas. In die roman "Brave New World", wat in 1931 deur Aldous Huxley geskryf is, word 'n klasstelsel prenataal bepaal met Alphas, Betas , Gammas, Deltas en Epsilons, met die laer klasse met verminderde breinfunksie en spesiale kondisionering om hulle tevrede te hou met hul posisie in die lewe. Buite hierdie samelewing bestaan daar ook verskeie menslike nedersettings wat op die konvensionele wyse bestaan, maar wat die klasstelsel as "onbeskaafd" beskryf.

Sommige fiktiewe distopias, soos "Brave New World" en "Fahrenheit 451", word die gesin uitgewis en weerhou om dit weer as 'n sosiale instelling te herstel. In "Brave New World", waar kinders kunsmatig gereproduseer word, word die konsepte "moeder" en "vader" as obseen beskou. In sommige romans is die staat vyandig teenoor moederskap; In "Nineteen Eighty-Four" word kinders georganiseer om hul ouers te spioeneer en in "We", deur Yevgeny Zamyatin, veroorsaak die ontsnapping van 'n swanger vrou uit een staat, 'n opstand. 

Godsdienstige groepe speel die rol van die onderdrukte en onderdrukkers. In "Brave New World" het die vestiging van die staat ingesluit om die bokant van alle kruise (soos simbole van die Christendom) af te sny om hulle "T" s te maak (as simbole van Henry Ford se Model T). Margaret Atwood se roman "The Handmaid's Tale" vind plaas in 'n toekomstige Verenigde State onder 'n Christelike teokratiese regime. Een van die vroegste voorbeelde van hierdie tema is Robert Hugh Benson se "Lord of the World", oor 'n futuristiese wêreld waar die Vrymesselaars die wêreld oorgeneem het en die enigste ander godsdiens wat oorbly, is 'n Rooms-Katolieke minderheid.

In die Russiese roman "We" deur Yevgeny Zamyatin, wat in 1921 gepubliseer is, word toegelaat om twee keer per week vir een uur uit die openbare oog te bly en word slegs na deur getalle in plaas van name verwys. In sommige distopiese werke, soos Kurt Vonnegut se "Harrison Bergeron", dwing die samelewing individue om te voldoen aan radikale egalitêre maatskaplike norme wat ontmoediging of onderdrukking of selfs bekwaamheid as vorme van ongelykheid ontmoedig.

Geweld kom algemeen voor in baie distopieë, dikwels in die vorm van oorlog; stedelike misdade wat deur bendes gelei word (dikwels tieners) (bv. "A Clockwork Orange") toenemend misdaad met bloed sport (bv. "Battle Royale", "The Running Man, The Hunger Games" en "Divergent") voorkom. Ook verduidelik in Suzanne Berne se essay ""Ground Zero"", waar sy haar ervaring van die nasleep van 11 September 2001 verduidelik.

Fiktiewe distopieë is algemeen stedelik en isoleer hul karakters dikwels uit alle kontak met die natuurlike wêreld. Soms benodig hulle hul karakters om die natuur te vermy, soos wanneer staptogte as gevaarlike anti-sosiale gedrag in Ray Bradbury se "Fahrenheit 451" beskou word, asook in Bradbury se kortverhaal ""The Pedestrian"." In CS Lewis se "That Hideous Strength", is wetenskap gekoördineer deur die regering gerig op die beheer van die natuur en die uitskakeling van natuurlike menslike instinkte. In "Brave New World" word die laer klas gekondisioneer om bang te wees vir die natuur, maar ook om die platteland te besoek en vervoer en speletjies te gebruik om ekonomiese aktiwiteit te bevorder. Lois Lowry se ""The Giver"" toon 'n samelewing waar tegnologie en die begeerte om 'n utopie te skep, die mensdom gelei het om klimaatbeheer op die omgewing te handhaaf, asook om baie onbewuste spesies uit te skakel en om sielkundige en farmaseutiese afweer teen menslike instinkte te voorsien. E.M. Forster se ""The Machine Stops"" toon 'n hoogs veranderde globale omgewing wat mense dwing om ondergronds te leef weens 'n atmosferiese besoedeling. Soos Angel Galdon-Rodriguez wys, word hierdie soort van isolasie wat veroorsaak word deur 'n eksterne toksiese gevaar, later deur Hugh Howey gebruik in sy reeks van distopies in die "Silo"-reeks.

Oormatige besoedeling wat die natuur vernietig, is algemeen in baie distopiese films, soos "The Matrix, RoboCop, Wall-E" en "Soylent Green". Enkele "groen" fiktiewe distopias bestaan, soos in Michael Carson se kortverhaal ""The Punishment of Luxury"" en Russell Hoban se "Riddley Walker". Laasgenoemde is in die nasleep van die kernoorlog, 'n na-kern-holocaust Kent, waar tegnologie tot die vlak van die Ystertydperk verminder het.

In teenstelling met die tegnologies utopiese eise, wat tegnologie beskou as 'n voordelige toevoeging tot alle aspekte van die mensdom, fokus tegnologiese distopie grootliks (maar nie altyd nie) op die negatiewe gevolge van nuwe tegnologie.



</doc>
<doc id="27645" url="https://af.wikipedia.org/wiki?curid=27645" title="Pearl Harbor">
Pearl Harbor

Pearl Harbor is 'n hawe op die eiland Oahu van die Amerikaanse deelstaat Hawaii en wes van die hoofstad Honolulu. Die naam "Pêrelhawe" is afgelei van die plaaslike pêreloesterbedryf wat hier tot laat in die 19de eeu gefloreer het.

Pearl Harbor word grotendeels deur die Amerikaanse Vloot as 'n militêre diepseehawe gebruik en dien ook as die hoofbasis van die Verenigde State se Stille Oseaan Vloot. Die Keiserryk van Japan se lugaanval op Pearl Harbor op 7 Desember 1941 het die Verenigde State genoop om tot die Tweede Wêreldoorlog toe te tree.

Die Japannese Keiserlike Vloot se verrassingsaanval op die Amerikaanse Vloot in die Stille Oseaan was daarop gemik om die VSA nog voor Japan se beplande militêre optrede teen die Verenigde Koninkryk, die VSA as 'n Pasifiese seemag uit te skakel. Dit het egter daartoe gelei dat die VSA tot die Tweede Wêreldoorlog toegetree het. Twee reekse van lugaanvalle met altesaam 353 vliegtuie is vanuit ses Japannese vliegdekskepe geloods.

Die aanval het twee oorlogskepe, 'n mynlêer en twee duikbootjagters, asook 188 vliegtuie verwoes. 2 388 Amerikaanse Vlootlede het hul lewens verloor en 1 178 is gewond. 'n Aantal ander skepe is ernstig beskadig, terwyl belangrike brandstoftenks, skeepswerf- en herstelgeriewe en die hoofkwartier nie deur die aanvalle geraak is nie. Die Japanse verliese was beperk tot 29 vliegtuie en vyf duikbote, terwyl 65 weermaglede gesneuwel het of gewond is.

Twee van die groot oorlogskepe, wat tydens die bomaanval vergaan het, die "USS Arizona" en die "USS Utah", is nooit gelig nie en ter herdenking aan die bemanningslede wat hulle lewens verloor het tot nasionale monumente verklaar. Oor die "Arizona", wat tans op 'n diepte van slegs twaalf meter lê, is die spierwit "USS Arizona Memorial" as 'n "drywende" oorlogsgedenkteken opgerig.

Die Amerikaanse en Japannese vlote het hierna eers weer by die Slag van die Koraalsee slaags geraak gedurende Mei 1942.



</doc>
<doc id="27647" url="https://af.wikipedia.org/wiki?curid=27647" title="Noah Webster">
Noah Webster

Noah Webster (* 16 Oktober 1758 in West Hartford (Connecticut), † 28 April 1843 in New Haven (Connecticut), was 'n Amerikaanse leksikograaf, politieke skrywer, vertaler en uitgewer. Hy het egter veral bekendheid verwerf as spellinghervormer en skrywer van handboeke en word derhalwe ook die "Vader van Amerikaanse Geleerdheid en Opvoedkunde" genoem. 

Vyf generasies skoliere in die Verenigde State het met Webster se spelboeke geleer spel en lees, en sy naam het 'n sinoniem vir "woordeboek" geword danksy die moderne "Merriam-Webster"-woordeboek wat vir die eerste keer in 1828 as "An American Dictionary of the English Language" verskyn het. 

Webster word beskou as die vader van die Amerikaanse Taalbeweging. Webster het hom veral beywer vir 'n Amerikaanse taal, wat moes kom in die plek van Engels. Hy het talle werke gepubliseer om hierdie doel te probeer verwesenlik. Hierin het hy die verskille tussen Amerikaans en Engels uitgewys en hiermee gehoop om die Amerikaners daarvan te oortuig dat hulle 'n eie inheemste taal het wat baie sterk afwyk van Britse Engels. Webster se beroemde "Spelling Book" het dan ook wêreldbekendheid verwerf. Die Amerikaanse Taalbeweging was egter nie suksesvol nie en het teen ongeveer 1925 doodgeloop.



</doc>
<doc id="27648" url="https://af.wikipedia.org/wiki?curid=27648" title="Sharp PC-1211">
Sharp PC-1211

Sharp PC-1211 is 'n klein handpalmrekenaar, wat ook as die Tandy TRS-80 PC1 bemark is. Hierdie model was aangedryf deur 'n 4-bis SVE was heeltemal in krag-besparende CMOS-tegnologie uitgelê is.





</doc>
<doc id="27654" url="https://af.wikipedia.org/wiki?curid=27654" title="Bakboord">
Bakboord

Bakboord is die linkerkant van 'n skip gesien in die normale vaarrigting (d.w.s. as daar in die rigting van die boeg gekyk word). Volgens internasionale konvensie moet seevaartuie 'n rooi lig aan die bakboordkant hê.

Die woord bakboord vind waarskynlik sy oorsprong in oudnoors, die taal van die Wikings. "Bak" het verwys na die rugkant (let op die Engelse woord "back", ook die woord agterbaks in Afrikaans). Die ou Wiking stuurmanne sou na bewering die roer met hulle regterhand vasgehou het, maar sou dikwels dan hulle linkerhande ook moes inspan as meer krag vereis sou word wat dan sou meebring dat hulle met hulle rûe na die linkerkant van die skip sou staan. "Boord" sou dan afkomstig wees van borða wat plank beteken.


'n Nederlandstalige literatuurwerf wat die etimologie van die woord bakboord bespreek

'n Webwerf deur John Hale met 'n illustrasie van die posisie van die roer en stuurman op 'n Wiking skip


</doc>
<doc id="27657" url="https://af.wikipedia.org/wiki?curid=27657" title="Bremerhaven">
Bremerhaven

Bremerhaven (Duits: [ˌbʁeːmɐˈhaːfn̩], , letterlik: "Breemse hawe"; Nederduits: "Bremerhoben") is met 'n oppervlakte van 94 vierkante kilometer en 'n bevolking van sowat 113 200 die grootste stad aan die Duitse Noordseekus. Bremerhaven is op 1 Mei 1827 deur Breemse koopmans as 'n seehawe vir die stad Bremen, wat sowat 60 kilometer suid van die kus lê, gestig en het op 18 Oktober 1851 stadstatus verkry. Vandag vorm Bremerhaven saam met Bremen die stadstaat Vrye Hansestad Bremen, die kleinste deelstaat van Duitsland se sestien deelstate.
Naas die hawe, wat tussen 1830 en 1974 die belangrikste seehawe vir Europese emigrante was van waar sowat sewe miljoen emigrante die seereis na hul nuwe oorsese tuislande begin het en wat vandag as die tweede grootste invoerhawe vir oorsese voertuie in Europa dien, vorm skeepsbou, voedselverwerking en toerisme die ekonomiese basis van die stad. Bremerhaven fungeer daarnaas as die kulturele en opvoedkundige sentrum vir sowat 300 000 bewoners van die gebied tussen die riviere Weser en Elbe. Die stad lê op die oostelike oewer van die Weser terwyl die stad Nordenham teenoor Bremehaven op die westelike oewer geleë is.

In Bremerhaven mond die Geesterivier in die Weser uit wat op sy beurt naby die stad die Noordsee binnevloei. Bremerhaven se stadsgebied met die hawegeriewe en sluise langs die Buiteweser (Duits: "Außenweser") strek oor 'n lengte van sowat 17 kilometer en 'n wydte van tot by vier kilometer. Die stad lê sowat twee meter bo seevlak, en die hoogste punt is 'n heuwel wat as uitloper van die Hohe Lieth sowat 11,1 meter bo seevlak verrys.

Die Hohe Lieth is 'n geestlandskap ('n soort sanderige terrein wat effens hoër geleë is) wat saam met die Bevenstedter Moorgeest suid van die Geesterivier die sogenaamde Wesermünder Geest vorm. Danksy die ligging op die Geest is die meeste ou stadswyke van die huidige Bremerhaven soos Lehe, Geestendorf en Wulsdorf teen stormvloede beskerm.

Die tweede landskap in die gebied, waar Bremerhaven oorspronklik gestig is, word "Marsch" genoem – die Wurster Marsch lê noord en die Würdener Marsch suid van die Geesterivier. Kleiner waddengebiede lê in die Weserrrivier.

Voor die kus lê die eiland Mellum, 'n belangrike voëlreservaat, en die vuurtoring "Roter Sand", een van die bekendstes ter wêreld. Die eiland Helgoland kan vanaf Bremerhaven binne twee ure per skip bereik word.

Danksy die nabyheid van die Noordsee het Bremerhaven 'n gelykmatige seeklimaat. Langdurige hittegolwe met temperature van meer as 30 °C kom in die somermaande nouliks voor, terwyl die kwik in die winter selde benede -10 °C daal. Sneeuval kom nouliks voor. Die stad het 'n gemiddelde jaarlikse reënval van 741,5 mm, waarby Junie en Julie die natste maande van die jaar is. Februarie is die droogste maand met 36 mm.

Die hoogste temperatuur, wat ooit in Bremerhaven aangeteken is, was 35,8 °C op 9 Augustus 1992, die laagste -18,6 °C op 25 Februarie 1956.

Sedert die stadstigting in 1827 het die nabyheid van die see 'n sentrale rol by Bremerhaven se ekonomiese ontwikkeling gespeel. Vandag is die stad Europa se vierde grootste houerseehawe, een van die wêreld se belangrikste invoerhawe vir motors en 'n eersterangse logistiese sentrum.

Vis- en voedselverwerking speel eweneens al dekades lank 'n belangrike rol. Ondernemings in dié bedrywe dek die hele ketting van waardeskepping, met vervaardigers van bekende Duitse voedselhandelsmerke soos "Frosta", "Nordsee", "Iglo" en "Deutsche See".

Bremerhaven se maritieme tradisies het daarnaas aanleiding gegee tot die vestiging van ondernemings wat hulle op die beplanning en vervaardiging van windplase op see toespits. Groot bedrae word in navorsing en ontwikkeling en moderne toeriste-aantreklikhede soos die "Klimahaus Bremerhaven" en die "Deutsches Auswanderermuseum" ("Duitse Emigrantemuseum") belê.



</doc>
<doc id="27658" url="https://af.wikipedia.org/wiki?curid=27658" title="Stuurboord">
Stuurboord

Stuurboord is die regterkant van 'n skip gesien in die normale vaarrigting (d.w.s. as daar in die rigting van die boeg gekyk word). Volgens internasionale konvensie moet seevaartuie 'n groen lig aan die stuurboordkant hê.

Die woord verwys waarskynlik na die kant waar die stuurman op die ou Wikingskepe gestaan het. Die roer wat basies 'n roeispaan was, is aan die regterkant van die agterstewe vasgemaak en die stuurman sou dus daar gestaan het.




</doc>
<doc id="27664" url="https://af.wikipedia.org/wiki?curid=27664" title="Pous Honorius I">
Pous Honorius I

Honorius I was die 70ste pous van die Rooms-Katolieke Kerk.

Pous Honorius I is (volgens die Liber Pontificalis) gebore in Kampanië en was die seun van die konsul Petronius. Op 27 Oktober 625 volg hy Pous Bonifatius V op en regeer tot sy dood op 12 Oktober 638. Hy word opgevolg deur Pous Severinus. 
Die naam ‘Honorius’ beteken 'eerbaar'.

Pous Honorius I is bekend vir sy aktiewe bouwerk in Rome. Hy rekonstrueer die Akwaduk van Trajanus en herstel die dak van die Sint Pieterskerk. Hy het baie heidense geboue laat ombou tot christelike kerke.

Die pous het veral die sending na Engeland aangemoedig, in besonder na Wessex. Hy het ook daarin geslaag om die Ierse Paasfees in lyn te bring met die res van die Kerk.

Pous Honorius I is deur Pous Agatho tydens die derde konsilie van Konstantinopel in 680 (meer as 40 jaar na sy dood) veroordeel weens sy siening oor die Monofisiete. Die anatema (banvloek) noem die pous by name saam met die belangrikste Monofisiete. Die dertiende sitting van die konsilie besluit dat:

- ... en hiermee stel ons dat uit die heilige Kerk van God verban en vervloek word, Honorius vorige pous van ou Rome, om rede van wat ons gevind het dat hy geskryf het aan (Patriarg) Sergius, waarin hy sy sieninge volg en sy godslasterlike leer bevestig. -

Die sestiende sitting voeg hierby:

-Aan Theodorus, die ketter, anatema! Aan Sergius, die ketter, anatema! Aan Cyrus die ketter, anatema! Aan Honorius, die ketter, anatema!-

Hierdie veroordeling is later bevestig deur Pous Leo II (hierdie feit word in twyfel getrek deur Cesare Baronio en Bellarmine , maar word teenswoordig algemeen aanvaar) in die woorde

- en ook Honorius wat nie probeer het om die Apostoliese Kerk te heilig deur die Apostoliese tradisie nie, maar deur verderflike verraad toegelaat het dat die reinheid vervuil word. –

Hierdie anatema was later een van die groot argumente teen Pouslike Onfeilbaarheid tydens die Eerste Vatikaanse Konsilie van 1870. Die anatema het egter nie Pouslike Onfeilbaarheid in die wiele gery nie omdat (volgens die voorstanders van Pouslike Onfeilbaarheid): 1. Honorius nie "ex cathedra" (in amptelike hoedanigheid, met bindende krag vir die Kerk) gepraat het nie. (dit word betwis deur die Romeinse historikus Hefele ) en 2. Honorius nie as Monoteliet of as ketter veroordeel is nie, maar slegs omdat hy nagelaat het om sterk op te tree.



Saamgestel en vertaal uit die , , en wikipedia.

Die Engelse Wikipedia verklaar verder dat:
"Original text taken from a paper copy of the 9th edition Encyclopædia Britannica (1881) and the Catholic Encyclopedia"


</doc>
<doc id="27666" url="https://af.wikipedia.org/wiki?curid=27666" title="Excelsior-projek">
Excelsior-projek

Die Excelsior-projek was 'n reeks hoë vryvalspronge deur kaptein (later kolonel) Joseph Kittinger van die Lugmag van die Verenigde State van Amerika in 1959 en 1960. Die doel van die projek was om die Beaupre-meertrappige valskermstelsel te toets. Tydens een van die spronge het Kittinger die wêreldrekord vir die hoogste valskermsprong opgestel, asook die rekords vir die langste valskermvryval en die vinnigste vryval. Met die ingang van 2008 was dié rekords steeds nie verbeter of geëwenaar nie.

Tydens die 1950's het straalvliegtuie hoër en vinniger begin vlieg en die VSA-lugmag het 'n groeiende bekommernis gehad oor die veiligheid van vlieëniers wat vanaf sulke hoë hoogtes uit hul vliegtuie moes uitskiet. Toetse met poppe het gewys dat 'n liggaam in vrye val dikwels in 'n plat tolvlug sou ingaan, teen 'n spoed van tot 200 omwentelings per minuut. Só 'n situasie sou moontlik lewensgevaarlik vir 'n mens wees.

In 1958 was die Excelsior-projek gestig met die doel om 'n valskermstelsel te ontwerp wat 'n veilige, beheerde daling na uitskietings op uiterste hoogtes sou moontlik maak. Francis Beaupre, 'n tegnikus by die Wright-Patterson Lugmagbasis in Ohio, het 'n meertrappige valskermstelsel uitgedink wat bemande toetse sou bevorder. Die stelsel het bestaan uit 'n klein, 2 meter stabliseringsvalskerm wat ontwerp was om onbeheersde tolling teen hoë hoogtes te voorkom, asook 'n 8,5 m hoofvalskerm wat op 'n laer hoogte ontplooi het.

Om die valskermstelsel te toets, het personeel by die lugmagbasis 'n 61 m-hoë heliumballon gebou, met 'n inhoudsmaat van naastenby 85 000 m³. Dié ballon sou 'n oop gondel en 'n toetsvlieënier tot in die stratosfeer hys. Kittinger, die toetsdirekteur van die projek, het drie opstygings en toetsspronge voltooi. Die gondel was sonder drukreëling en Kittinger moes 'n drukvaste pak tydens hierdie toetse dra, asook ekstra lae kleding om hom van die uiterste koue op die hoë hoogstes te beskerm. Daarnaas het hy ook die valskermstelsel self gedra; al dié ekstra gewig het Kittinger se eie gewig byna verdubbel.

Die eerste toets, Excelsior I, was op 16 November 1959 uitgevoer. Kittinger het in die gondel opgestyg en op 'n hoogte van 23 300 m uit die gondel gespring. Tydens die eerste toets was die stabilseringsvalskerm te vroeg ontplooi en het dit Kittinger om sy nek vasgevang: dit het veroorsaak dat hy teen 120 omwentelings per minuut getol het. Kittinger het sy bewussyn verloor, maar sy lewe was gered deur sy hoofvalskerm wat outomaties op 'n hoogte van 3 000 m ontplooi het.

Ten spyte van die byna-rampsalige eerste toets, het Kittenger 'n tweede toets slegs drie weke later uitgevoer. Die tweede toets, Excelsior II, was op 11 Desember 1959 uitgevoer. Hierdie keer het Kittinger van 'n hoogte van 22 800 m gespring en gedaal in 'n vryval vir 16 800 m voordat hy sy hoofvalskerm ontplooi het.
Die derde en finale toets, Excelsior III, was op 16 Augustus 1960 uitgevoer. Tydens die opstyging het die drukseël op Kittinger se regterhandskoen onklaar geraak en het hy skerp pyn in sy regterhand ervaar. Hy het besluit om nie die bemanning op die aarde daarvan in te lig nie, in geval dat hulle sou besluit om die toets te staak. Ten spyte van die feit dat hy die gebruik van sy regterhand tydelik verloor het, het hy die styging voortgesit en 'n hoogte van 31 300 m bereik. Die styging het een uur en 31 minute geneem en het die vorige hoogte rekord van 30 942 m vir 'n bemande ballonvlug gebreek. Dié rekord was gestel deur majoor David Simmons as deel van die Manhigh-projek in 1957. Kittinger moes wag totdat die ballon oor die landingsarea dryf en het vir 12 minute op hierdie hoogtepunt gebly. Hy het toe uit die ballon gespring en sy daling begin.

Die klein stabliseringsvalskerm het suksesvol ontplooi en Kittinger het vir 4 minute en 46 sekondes geval, waarmee hy die bestaande rekord vir die langste valskermvryval opgestel het (sommige deskundiges beskou dit egter nie as 'n vryvalrekord nie, te wyte aan die gebruik van die stabiliseringsvalskerm). Kittinger het sy hoofvalskerm op 'n hoogte van 5 300 m ontplooi en veilig in die woestyn van Nieu-Meksiko geland. Die hele daling het 13 minute en 45 sekondes geneem en het ook die huidige wêreldrekord vir die hoogste valskermsprong gestel.

Tydens sy daling het Kittinger uiterste temperature so laag as −70 °C ervaar. Tydens die vryvalstadium het hy 'n topspoed bereik wat verskeidelik tussen 214 en 250 meter per sekonde beraam word. In latere onderhoude het Kittinger sy topspoed as 1149 km/h beskryf.

'n Plakkaat onderaan die oop deur van die Excelsior III-gondel lees "This is the highest step in the world".

Kittinger se suksesvolle pogings tydens die Excelsior-projek het bewys dat dit moontlik was vir lugbemanning om veilig te land na uitskietings op hoë hoogtes. Vir sy werk aan die projek het president Dwight D. Eisenhower die C.B. Harmon-trofee aan Kittinger toegeken. Hy het ook 'n medalje van die Distinguished Flying Cross ontvang, asook die J.J. Jeffries-toekenning, die Leo Stevens-valskermmedalje en die "Wingfoot Lighter-than-air Society" se prestasietoekenning.




</doc>
<doc id="27667" url="https://af.wikipedia.org/wiki?curid=27667" title="Boeg">
Boeg

Die boeg of voorstewe van 'n skip is die voorste deel van 'n skip of boot. Die boeg word ontwerp om die skeepsromp se weerstand so laag as moontlik te hou as dit deur die water vaar. 'n Ander oorweging by die ontwerp van 'n skip se boeg is dat dit hoog genoeg moet wees om te verhoed dat water oor die dek spoel. By stadiger skepe kan die boeg ontwerp word om die volume van die skip se vragruim so groot moontlik te maak.



</doc>
<doc id="27670" url="https://af.wikipedia.org/wiki?curid=27670" title="Kiel">
Kiel

Die kiel is 'n belangrike onderdeel in die konstruksie van 'n skip of boot. Die kiel vorm as't ware die ruggraat van die skip met die ribbe (spante) wat dwars daaroor vasgemaak word. Seilskepe se kiel steek dikwels diep in die water in. Die dwarskragte van die wind word dan sodoende deur die kiel omgesit in voorwaartse kragte en voorkom dat die boot verlyer (omkantel). 'n Kiel wat ingetrek kan word, staan ook as 'n swaard bekend. 'n Kiel kan ook swaarder gemaak word om die swaartepunt van die skip of boot te verlaag. Sodoende word die stabiliteit van die skip/boot verbeter en kantel die vaartuig nie so maklik om nie.

'n Kiel kan verskillende vorme aanneem en uit verskillende materiale bestaan. By die meeste bote bestaan die kiel uit 'n baie dik plank wat onder aan die skip vasgemaak is. Baie seiljagte het 'n vinkiel met 'n swaar ronding onderaan wat met lood of gietyster gevul is. By die groot tradisionele seilskepe was daar egter slegs sprake van 'n groot kielbalk deur die lengte van die skip. Die nuwe generasie seiljagte soos wat deelneem aan die Volvo Ocean Race het 'n pendelkiel wat aan 'n skarnier aan die skeepsromp se bodem geheg is. Die soort kiel kan dan die teengewig se effek versterk. Tydens die bou van houtskepe word die kiel eerste gevorm waarna die ander elemente daaraan vasgemaak word.



</doc>
<doc id="27671" url="https://af.wikipedia.org/wiki?curid=27671" title="Bob Dylan">
Bob Dylan

Bob Dylan (gebore Robert Allen Zimmerman, 24 Mei 1941) is 'n Amerikaanse sanger-liedjieskrywer, skrywer, musikant, digter en in sy latere lewe ook 'n platejoggie. Hy is al vyf dekades 'n groot gees in populêre musiek. Baie van Dylan se bekendste werk dateer van die 1960's, toe hy 'n informele tydhouer en onwillige spreekbuis van Amerikaanse onrus geword het. 'n Aantal van sy liedjies, soos "Blowin' in the Wind" en "The Times They Are a-Changin'", het die kenwysies van anti-oorlog en burgerregte geword. Sy mees onlangse plaat, "Modern Times", uitgereik op 29 Augustus 2006, het boaan die Amerikaanse albumtrefferlyste ingetree, wat hom destyds, op die ouderdom van 65, die oudste lewende persoon gemaak het wat die topplek beklee het. Dit was later benoem as Album van die Jaar deur die Rolling Stone-tydskrif.

Dylan se vroeë lirieke was deurspek van die politiek, sosiale kommentaar, filosofie en literêre invloede wat die konvesies van bestaande popmusiek uitgedaag het wat die teenkultuur van daardie tyd aangelok het. Terwyl hy deurentyd besig was om sy musikale style te verbreed en verpersoonlik, het hy tog 'n standvastige toegewydheid getoon aan die tradisies van Amerikaanse musiek, van folk, country/blues tot gospel, rock and roll, rockabilly, Engelse, Skotse en Ierse volksmusiek, selfs jazz en swing.

Dylan tree op met kitaar, klawerbord and mondvluitjie. Hy word ondersteun deur 'n veranderende lys van musikante. Hy toer reeds sedert die laat 1980's op wat al genoem is die "Nimmereidningende Toer", "Never Ending Tour". Hy het al saam met bekende kunstenaars soos The Band, Tom Petty, Joan Baez, George Harrison, The Grateful Dead, Johnny Cash, Willie Nelson, Paul Simon, Eric Clapton, Patti Smith, Emmylou Harris, Bruce Springsteen, U2, The Rolling Stones, Joni Mitchell, Jack White, Merle Haggard, Neil Young, Van Morrison, Ringo Starr en Stevie Nicks opgetree. Alhoewel sy prestasies as kunstenaar die kern van sy sukses opmaak, is dit sy liedjie skryf vermoë wat beskou word as grootse bydra.

Vir 'n geruime tyd word Dylan erken en vereer vir sy komposisies, optredes en opnames. Sy plate het hom al toekennings in die vorm van 'n Grammy, Golden Globe en Academy Award gegee, en hy is ingewy in die Rock and Roll Hall of Fame, Nashville Songwriters Hall of Fame en Songwriters Hall of Fame. In 1999 is Dylan ingesluit in die TIME Magazine se 100 invloedrykste mense van die 20ste eeu, en in 2004, was hy #2 in "Rolling Stone" tydskrif se lys van "Greatest Artists of All Time", eerste was The Beatles.

In Januarie 1990 is Dylan vereer met die Commandeur des Arts et des Lettres deur die Franse kultuurminister, Jack Lang; in 2000 het hy die Polar Musiek Prys van die Koninklike Sweedse Akademie van Musiek ontvang; en in 2007, is Dylan toegeken met die Prins van Asturias Toekenning in kunste. Hy was ook menigte kere genomineer vir die Nobelprys vir Letterkunde, wat hy in 2016 uiteindelik gewen het.

Robert Allen Zimmerman (Joodse naam: Zushe ben Avraham) is gebore op 24 Mei 1941 in Duluth, Minnesota, en het grootgeword in Hibbing, Minnesota, noordwes van die Bowemeer. Navorsers van Dylan toon dat sy grootouers aan sy pa se kant, Zigman en Anna Zimmerman, geëmigreer het uit Odessa in Oekraïne na die VSA na die anti-Joodse verdrukking van 1905. Dylan het self in sy outobiografie van 2004, "Chronicles", geskryf dat sy oumagrootjie se nooiensvan Kirgisiërs was en dat hulle familie uit Istanboel gekom het, hoewel sy in die Kağızman distrik van Kars in Oos-Turkye grootgeword het. Hy het ook gesê dat sy oupagrootjie van Trabzon aan die Swartsee-kus van Turkye gekom het. Sy moeder se grootouers, Benjamin en Lybba Edelstein, was Litause Jode wat in 1902 in Amerika aangekom het.

Dylan het in sy eerste jaar op Kollege opgeskop. Hy was woonagtig in Minneapolis waar hy "folk" optredes gedoen het. Hy het ook tydelike reise meegemaak na Denver (Colorado), Madison (Wisconsin) en Chicago (Illinois). In Januarie 1961 het hy na New York verhuis. Hy het opvoerings daar gehou en ook besoek gebring aan sy sieklike vriend en musikale held Woody Guthrie wat op daardie punt op sterf was in 'n New Jersey hospitaal. Guthri was 'n openbaring vir Dylan en ook die grootste invloed op sy vroeë musikale werk. Dylan het laat die volgende te sê gehad oor Guthrie: "Mens kon sy liedjies luister en eintlik leer hoe om te lewe." In die hospitaalkamer het Dylan Woody se ou vriend Ramblin' Jack Elliott ontmoet wat by Guthrie kom kuier het 'n dag na sy terugkeer van sy Europese toer. Heelwat van Guthrie se werk is deur Eliiot gekanaliseer. Dylan en Elliot het vriende geword en Dylan het hulde gebring aan Elliot in "Chronicles" (2004).

Teen 1963 was Dylan en Baez albei baie prominent in the burgerregtebeweging. Hulle het saamgesing by feeste soos die "March on Washington for jobs and freedom" waar Martin Luther King jr. sy "I have a dream" toespraak gelewer het. In Januarie het Dylan verskyn op Britse televisie in BBC opvoering "Madhouse on Castle Street" waar hy die rol vertolk het van 'n kitaarspelende boemelaar. In sy volgende album "The Times They Are a-Changin" het 'n meer gesofistikeerde, politieke en siniese Dylan na vore getree. Hierdie neerslagtige materiaal wat onderwerpe behandel het soos die moord op die burgerregte werker Medgar Evers en die armsaligheid wat meegebring is deur die afbraak van die boerdery- en myngemeenskappe ("Ballad of Hollis Brown", "North Country Blues") het ook die twee liefdessnitte "Boots of Spanish Leather" en "One Too Many Mornings" bevat asook "Restless Farewell". Ook is daar die snit "The Lonesom Death of Hattie Carrol" van Bertolt Brecht wat die ware verhaal vertel van die jong William Zantzinger wat die hotelwerker Hattie Carroll vermoor het. Alhoewel daar nooit in die liedjie verwys word na ras nie laat dit geen twyfel nie dat die moordenaar blank is en die slagoffer swart.

Sy Maart 1965 album "Bringing It All Back Home" was nog 'n groot verandering in styl. Die opname bevat sy eerste snitte wat d.m.v. elektriese instrumente opgevoer is. Die eerste enkelsnit Subterranean Homesick Blues het veel te danke aan Chuck Berry se Too Much Monkey Business. In 1969 het die militante Weatherman groep hulle naam verkry vanaf die frase "You don't need a weatherman to know which way the wind blows" wat voorkom in "Subterranean Homesick Blues".

In Julie 1965 stel Dylan die enkelsnit "Like a Rolling Stone" vry, en dit gaan draai by #2 op die VSA en by #4 op die VK se treffer lyste. Teen meer as ses minute in lengte, word dit wyd bestempel as die lied wat houdings verander het t.o.v. watter boodskap 'n poplied kan vertolk. Bruce Springsteen het gese toe hy dit die eerste keer gehoor het, “daardie tromslag het geklink asof iemand die deur na jou verstand oop geskop het... Ek het geweet ek luister na die sterkste stem wat ek nog ooit gehoor het.“ In 2004 is dit in, "Rolling Stone" tydskryf, gelys as #1 op die lys van die 500 grootste treffers van alle tye.

Dylan se 2007-toergroep het bestaan uit die volgende musikante:




</doc>
<doc id="27677" url="https://af.wikipedia.org/wiki?curid=27677" title="Loef- en lykant">
Loef- en lykant

Die loefkant of loef is die kant op 'n seilskip waar die wind vandaan kom in teenstelling met die lykant oftewel die kant waarna die wind waai. 'n Seilskip word loefgierig genoem as dit geneig is om teen die wind in te draai as die roer losgelaat word. Die meeste seilskepe is effe loefgierig.

'n Seilskip wat by 'n ander skip verbyseil sal dit by voorkeur aan die loefkant doen, sodat die ander skip die "vuil wind" en die daarmee gepaardgaande verlies aan vaartsnelheid ervaar.

Die gesegde, om "iemand die loef af te steek" beteken dus om iemand voor te wees, te oortref of verby te steek.



</doc>
<doc id="27678" url="https://af.wikipedia.org/wiki?curid=27678" title="Isabelle Boulay">
Isabelle Boulay

Isabelle Boulay (gebore 6 Julie 1972 in Gaspésie, Quebec) is 'n Kanadese sanger van popmusiek.

As kind het sy geluister na haar ouers se albums van Gilles Vigneault en Félix Leclerc terwyl sy gedroom het van haar eie toekoms op die verhoog. Teen die einde van die 1980's was Isabelle 'n kunsstudent in die stad Québec waar sy haar passie vir die digkuns verken het.

Sy het so veel as moontlik opgetree en was 'n groot treffer op die "Festival de la chanson de Petite-Vallée" waar sy deelgeneem het aan die sangfees nadat haar vriende, sonder haar medewete, haar ingeskryf het. Bemoedig deur haar wen optrede het Isabelle ook die prys vir die beste opvoering gewen tydens die "Festival de la chanson de Granby" vir haar weergawes van Jacques Brel se "Amsterdam" en ook Dan Bigras en Gilbert Langevin se "Naufrage".

In 1995 het Isabelle haar groot deurbraak gemaak toe sy deur geluk die beroemde Quebecse liriekskrywer Luc Plamondon ontmoet het. Sy is die rol van die mitiese Marie-Jeanne in die musikale produksie "Starmamia" aangebied en het gehore aand-na-aand op hul voet gehad met haar sang. Sy het aan meer as 350 opvoerings deelgeneem en het vinnig begin naam maak.

In 1996 het sy die sangstem vertolk van die legendariese liedjieskrywer Alys Robi in die televisiereeks met dieselfde naam. Later die jaar het sy haar eerste album "Fallait pas" vrygestel. Die lirieke geskryf, en musiek gekomponeer, deur Daniel DeShaime. Haar eerste treffer "Et mon cœur en prend plein la gueule" het oor die 45,000 eksemplare verkoop en hierdie sanger se populariteit bevestig.

In 1998 het Isabelle haar bekroonde tweede album "États d’amour" vrygestel. Dit het snitte bevat van die geliefste Quebecse sangers en liedjieskrywers soos Luc Plamondon, Richard Cocciante, Zachary Richard, Zazie, France D’Amour en Roger Tabra. Die album was alom populêr en het bykans 'n half miljoen eenhede verkoop.

In 1999 het haar prestasies en stygende populariteit gely tot 'n "Félix" vir beste kunstenaar (wat Québec se weergawe van 'n "Grammy" is). Hierdie eer het haar 5 jaar aaneelopend beval.

Isabelle se derde album "Scènes d’amour" het óók 'n "Félix" ontvang vir die mees populêre album. Op hierdie album is heelwat duette met van haar gunsteling sangers soos Serge Lama, Michel Rivard, Eric Lapointe, Laurence Jalbert, Jim Corcoran, Dan Bigras en Claude Léveillée. Die album is lewendig opgeneem tydens die "FrancoFolies Festival" in Montreal gedurende die somer van 1999.

Na 'n suksesvolle debuutoptrede in die "Paris Olympia" saam met Serge Lama in die lente van 1999 het Isabelle haar reputasie as Europa se nuutste opkomende legende verseel. Sy het geopen vir Francis Cabrel tydens sy Europese toer en in Mei van dieselfde jaar het sy die verhoog gedeel met die Franse sang ster Patrick Bruel in Parys se "Zenith".

Nie net het hierdie twee die verhoog gedeel nie maar hulle het ook 'n vriendskap aangeknoop wat gelei het tot Bruel se samewerking, tesame met Serge Lama, Didier Golemanas, Zachary Richard, Louise Forestier, Jean Fauque, Richard Cocciante en Daniel Seff, op Isabelle se vierde album "Mieux qu’ici-bas" (Beter as hier onder).

Die album is in Augustus vrygestel en het meer as 'n miljoen kopiëe verkoop en hierdie sukses is opgevolg deur 'n aantal solo vertonings by die "Olympia", 'n 150 vertoning toer deur Quebec en Europa, twee "Félix" toekennings (beste album en beste lewendige opvoering), en twee "Victoires de la Musique" (vir beste nuwe kunstenaar en beste nuwe album) by Frankryk se jaarlikse musiektoekennings.

In 2002 word haar eerste kompilasie album "Ses plus belles histories" uitgereik maar word vinnig opgevolg deur die kunstenaar se sesde album "Au moment d’être à vous". Dit is lewendig opgeneem saam met die Montreal Filharmoniese Orkes by Montreal se "Place des Arts". Die topverkoper album stel 'n nuwe rekord vir konsertalbum verkope in Frankryk.

Bekoor deur haar stem tydens 'n konsert by Parys se "Olympia" nooi die Franse "rock" ster Johnny Hallyday haar om saam met hom te toer tydens sy 2003 toer van Frankryk. Oor die jare het Isabelle ook al gesing met Serge Reggiani, Gilbert Bécaud, Eddy Mitchell en Henri Salvador.

Na etlike jare se warrelwin sukses neem Isabelle 'n breuk van die kollig in 2003 om haar batterye te herlaai en om voor te berei op die uitreiking van haar sewende album, "Tout un jour", in 2004.

Hierdie album is haar mees intiem en ambisieus tot op datum en sy het nou saamgewerk met bekroonde liriekskrywers en komponiste soos Francis Cabrel, Zachary Richard, Daniel Bélanger, Louise Forestier, Pascal Obispo, Étienne Roda-Gil, Daniel Seff en Didier Golemanas om 15 snitte te skep wat haar sensitiwiteit, sensualiteit, en nuut-gevonde selfvertroue weergee.

In 2005 word Isabelle twee keer erken deur "Félix". Sy het die toekenning ontvang vir die beste vertoning van die jaar en 'n ander om eer te bring aan haar ongelooflike internastionale sukses. In dieselfde jaar val sy in die pad met 'n 175 vertoning "Tout un jour" toer van Québec, Europa, en Tunisië.

In 2006 keer Isabelle terug na haar "country" wortels in 'n konsert met die klankbaan van haar kinderlewe wat spesiale gaste Renée Martel, Paul Daraîche en Steven Faulkner insluit. Op versoek van die legendariese Charles Asnavour reis Isabelle na Armenië om op te tree voor 50,000 aanhangers saam met Nana Mouskouri, Hélène Ségara en Michel Legrand.





</doc>
<doc id="27679" url="https://af.wikipedia.org/wiki?curid=27679" title="The Wallflowers">
The Wallflowers

Die groep The Wallflowers is 'n rockgroep van Los Angeles, Kalifornië wat 'n Grammy-toekenning ontvang het.

Die groep se self-getitelde debuut album is vrygestel in 1992 deur Virgin Records. Alhoewel dit deur die resensente geprys is, het aanvanklik slegs 40 000 kopieë verkoop. Sedertdien is 'n daar egter reeds 'n beraamde 600 000 kopieë verkoop.

Die oorspronklike lede van die groep bestaan uit die sanger en kitaarspeler Jakob Dylan (die jongste seun van Bob Dylan), basspeler en agtergrondsanger Barrie Maguire, Peter Yanowitz op tromme, Rami Jaffee op orrel en kitaarspeler Tobi Miller. Die vier het opgebreek kort na die vrystelling van hul eerste plaat as gevolg van 'n geskil tussen die lede en hul platemaatskappy.

Die groep het 'n nuwe kontrak met Interscope Records geteken en sedertdien nog vier ander albums uitgereik. Die onlangste, "Rebel, Sweetheart" was on 2005 vrygestel.


</doc>
<doc id="27680" url="https://af.wikipedia.org/wiki?curid=27680" title="Rolling Stone">
Rolling Stone

Die Rolling Stone-tydskrif is 'n Amerikaanse tydskrif toegewy aan musiek, liberale politiek en populêre kultuur wat tweeweekliks gepubliseer word.

"Rolling Stone" het sy oorsprong in San Francisco in 1967 gehad, deur Jann Wenner (wie tot vandag nog die redakteur en uitgewer is) en musiek resensent Ralph J. Gleason. Wenner het $7500 by sy eie familie en sy toekomstige vrou, Jane Wenner, se familie geleen om die tydskrif tot stand te bring.

"Rolling Stone" het aanvanklik geïdentifiseer met, en rapporteer oor die hippie teenkultuur van die era. Die tydskrif het homself gedistansieer van die ondergrondse pers van die tyd, soos "Berkeley Barb", en meer aanvaarde joernalistieke standaarde beoefen en die radikale politiek van die ondergrondse pers vermy. In die heel eerste uitgawe van die tydskrif het Wenner geskryf dat "Rolling Stone" "nie net oor musiek gaan nie, maar ook die dinge en houdings wat musiek omhels." Dit het die 'de facto kredo' van die tydskrif geword.


</doc>
<doc id="27682" url="https://af.wikipedia.org/wiki?curid=27682" title="Bantu Holomisa">
Bantu Holomisa

Bantubonke Harrington Holomisa (gebore 25 Julie 1955 in Mqanduli, Oos-Kaap) is 'n Suid-Afrikaanse parlementslid wat die United Democratic Movement verteenwoordig.

Holomisa het hom in 1976 by die Transkeise weermag aangesluit en was 'n brigadier teen 1985. Hy het eerste minister Stella Sigcau in 1987 in 'n staatsgreep omvergewerp en was die leier van die Transkei van 1987 tot 1994.

In 1994 is Holomisa tot die ANC se nasionale uitvoerende komitee verkies, en was die adjunkminister van omgewingsake en toerisme van Suid-Afrika. Hy is uit die ANC geskop op 30 September 1996 na hy getuig het voor die waarheid-en-versoeningskommissie.

Holomisa was die medestigter van die UDM in 1997 saam met Roelf Meyer, en is tot die parlement verkies in 1999.


</doc>
<doc id="27683" url="https://af.wikipedia.org/wiki?curid=27683" title="Roer (skip)">
Roer (skip)

Die roer van 'n skip is 'n beweegbare vlak wat gebruik word om 'n skip te stuur. 'n Roer kan onder of agter die agterstewe aangetref word. 'n Roer kan uit een of meer roerlemme bestaan. Die skip word gestuur met 'n helmstok in die geval van direkte aandrywing of met 'n stuurwiel in die geval van indirekte aandrywing van die roer.

Roeispane wat aan die sykant van 'n skip vasgebind is, is aangetref by modelle, kunswerke en oorblyfsels van skepe uit oud-Egipte wat dateer uit die 3 millenium voor Christus. Later is die roer nader aan die agterkant van die skip aangebring. In die eerste eeu n.C. is die roer vir die eerste keer by die agterstewe aangebring in die Chinese Keiserryk. 'n Tweeduisend jaar-oue model is in 'n graf gevind met 'n steweroer. Die Romeinse galeie en handelskepe het aan beide kante agteraan roerlemme gehad. Die lemme is deur twee of een roerman gestuur met behulp van lang helmstokke. Ook die Noormanne het 'n roerblad agteraan hulle skepe aan die stuurboordkant (die oorsprong van die benaming) gehad. Voor hierdie tyd is skepe/bote met één (Europees) of twee (Middellandse See) syspane gestuur.

Die steweroer is in Europa in Friesland uitgevind, wat in daardie tyd ook die hele Noord-Duitsland ingesluit het. Die skepe van die Hanseverbond, Hulke genoem, was die eerste skepe wat daarmee uitgerus was. Later is die voorbeeld nagevolg deur die Middeleeuse kogge-, kraak- en karveelskepe. Die gebruik daarvan het eers in die 13 algemeen in gebruik geraak in Europa. Omdat 'n steweroer in die onstuimige noordelike waters 'n groot skip beter kon stuur het dit ook aanleiding gegee tot die bou van groter skepe.

Die oudste bekende afbeelding van 'n skip met 'n steweroer in Europa, is te sien op 'n steen in die gewel van Winchester Katedraal en is afkomstig van 'n doopvont uit 1180. Die roer is baie hoog geplaas op die verlenging van die kiel aan die ronding van die agterste deel van die skip.



</doc>
<doc id="27688" url="https://af.wikipedia.org/wiki?curid=27688" title="Marlene Dumas">
Marlene Dumas

Marlene Dumas (gebore 3 Augustus 1953 in Kaapstad, Suid-Afrika) is 'n Suid-Afrikaans gebore kunstenaar wat sedert 1976 in Amsterdam, Nederland woon en werk. Sy kombineer elemente van Ekspressionisme met konsepsuele kuns in ink en waterverf werke en olie op doek skilderye.

Marlene Dumas het in Kuilsrivier groot geword en by die Hoër Meisieskool Bloemhof in Stellenbosch skool gegaan. Sy het daarna by die Universiteit van Kaapstad studeer van 1972 tot 1975 waar sy 'n BA in beeldende kuns verwerf het. Sy het daarna in 1976 na Nederland geïmmigreer waar sy by die Ateliers '63 in Haarlem gewerk het.

Dumas het spoedig internasionale sukses bereik. In 1982 het sy op 29-jarige ouderdom aan Documenta VII in Kassel deelgeneem. Sy het solotentoonstellings in van die wêreld se voorste galerye en museums gehad soos die Tate in Londen (1996), die Pompidou-sentrum in Parys (2001) en die Museum vir Eietydse Kuns in New York (2002). In 1995 het sy Nederland op die Venesiese Biënnale verteenwoordig. Op 8 November 2007 is haar eerste solouitstalling in Suid-Afrika, getiteld "Intimate Relations", by die Suid-Afrikaanse Nasionale Kunsmuseum in Kaapstad geopen. Die uitstalling skuif later na Johannesburg waar dit van 6 Februarie tot 29 Maart 2008 in die Standard Bank-galery vertoon sal word. In 2008 word ’n solotentoonstelling van haar werk in die Museum vir Moderne Kuns in New York gehou.

Die doel van haar werk is om die verhouding tussen kuns, vroulike modelle en selfs pornografie uit te beeld. Die beginpunt van baie van haar werk is Polaroidfoto's van haar vriende en minnaars. Sy gebruik ook tydskrifte en pornografiese materiaal. Marlene Dumas skilder ook portrette van kinders en erotiese tonele.

In Februarie 2005 is haar skildery "Die Onderwyser" wat sy in 1987 geskilder het vir 'n rekordprys van $3,34 miljoen deur die afslaers Christie's in Londen verkoop. Die skildery vertoon 'n uitbeelding van 'n geposeerde klasfoto.



</doc>
<doc id="27689" url="https://af.wikipedia.org/wiki?curid=27689" title="De Ateliers">
De Ateliers

De Ateliers is 'n kunsakademie in Amsterdam, Nederland wat in 1963 onder die naam "Ateliers '63" opgerig is deur onder andere Ger Lataster, Mari Andriessen, Nic Jonk, Theo Mulder en Wessel Couzijn. Die aanvanklike naam was "Academie 63". 

Nadat die instituut vir vele jare in Haarlem was, bestaan dit nou as "De Ateliers" in die voormalig gebou van die "Rijksakademie voor Beeldende Kunsten" aan die Stadhouderskade te Amsterdam. 

Dit is 'n nagraadse opleidingsentrum waar jong beeldende kunstenaars in hulle eie ateljees kan werk en gelei word deur kritiek en ondersteuning van ervare kunstenaars en kunskritici. Die studente word 'deelnemers' genoem.

Begeleidende kunstenaars wat by die instituut betrokke was sluit in: Armando, Stanley Brown, Carel Visser. Deelnemers sluit onder andere in Marlene Dumas, Leo Vroegindewei, Niek Kemps, Joep van Lieshout en Emo Verkerk.



</doc>
<doc id="27690" url="https://af.wikipedia.org/wiki?curid=27690" title="Pous Severinus">
Pous Severinus

Severinus was die 71ste pous van die Rooms-Katolieke Kerk.

Pous Severinus is gebore in Rome, die seun van Abienus. Op 15 Oktober 638 drie dae na die dood van sy voorganger Pous Honorius I, word hy as Pous verkies, maar eers op 28 Mei 640 bevestig die keiser sy verkiesing. Hy regeer tot sy dood op 2 Augustus 640. Hy word opgevolg deur Pous Johannes IV. Argeoloë het Latynse geskrifte in sy graftombe gevind wat daarop dui dat Severinus 'n Jood was wat sy afkoms geheim gehou het.
Die naam ‘Severinus’ is afgelei van die ou Romeinse Severo en beteken 'die ernstige'.

Die keiser van Bisantium, keiser Heraclius het aanvanklik geweier om Severinus as pous te bevestig. Hy wou hê dat Severinus die Echetis teken. Die Echetis is 'n geloofsbelydenis wat die Monotelitisme onderskryf. Monotelitisme is as kettery beskou (Severinus se voorganger Pous Honorius I is juis daaroor as ketter veroordeel deur die derde konsilie van Konstantinopel in 680). Severinus het geweier. Die keiser het hom twee jaar lank sy pontifikaat ontsê. In die tyd plunder Isacius van Ravenna onder beskerming van Heraclius, die Vatikaan.
Nadat Severinus uiteindelik as pous bevestig is op 28 Mei 640, regeer hy slegs kort tot sy dood op 2 Augustus 640. Hy word opgevolg deur Pous Johannes IV wat ook deur die stryd met die Monotelitisme beïnvloed word.



Saamgestel en vertaal uit die , , en wikipedia.


</doc>
<doc id="27693" url="https://af.wikipedia.org/wiki?curid=27693" title="Kuilsrivier">
Kuilsrivier

Kuilsrivier is 'n noordelike voorstad van Kaapstad in die Oostenberggebied tussen Bellville en Somerset-Wes. Kuilsrivier het ontstaan nadat 'n veepos op pad na Stellenbosch in die laat 17de eeu deur goewerneur Simon van der Stel opgerig is. Dit is naby die groot kuile waar die Kuils- en Bottelaryriviere ontmoet en was deur mylpaal 15 aangedui.

Vandag spog die dorp met 'n goeie gholfbaan en bied dit ander ontspanningsgeriewe soos perdry, stap en fietsry deur die nabygeleë fynbosheuwels. Suid-Afrika se grootste versameling klassieke en veteraanmotors kan by die Wijnland Auto Museum besigtig word en 'n versameling van 20ste eeuse Russiese kuns en Faberge-eiers by die Marvol Russiese Museum op die Hazendal Wynlandgoed. Die Zevenwacht wynlandgoed is ook in Kuilsrivier geleë. 

Kuilsrivier het van 1950 tot 1996 sy eie munisipaliteit gehad en van 1996 tot 2000 was die dorp deel van die tussentydse Oostenberg-munisipaliteit. Sedert 2000 is dit deel van die Stad Kaapstad Metropolitaanse Munisipaliteit.

Kuilsrivier se munisipale raad het in 1955 'n wapen aangeneem wat deur Ivan Mitford-Barberton ontwerp is: "Deurgesny van rooi en golwend gedwarsbalk van silwer en blou, in die skildhoof 'n goue juk met vier skeie; 'n silwer skildhoof belaai met 'n rennende springbok van natuurlike kleur". Die wapen is in 1956 by die Kaapse Provinsiale Administrasie geregistreer.



</doc>
<doc id="27696" url="https://af.wikipedia.org/wiki?curid=27696" title="Sleeswyk-Holstein">
Sleeswyk-Holstein

Sleeswyk-Holstein (Duits: "Schleswig-Holstein" [ˈʃleːsvɪç ˈhɔlʃtaɪ̯n] , Deens: "Slesvig-Holsten", Noord-Fries: "Slaswik-Holstiinj", Nederduits: "Sleswig-Holsteen") is die mees noordelike deelstaat van die Federale Republiek van Duitsland en word dikwels as die "Land tussen die mere" (Noord- en Oossee) beskryf. Sedert die stigting van die huidige deelstaat op 23 Augustus 1946 dien die hawestad Kiel as die administratiewe hoofstad.

Met 'n oppervlakte van 15 799,65 vierkante kilometer is Sleeswyk-Holstein – behalwe vir die stadstate Berlyn, Vrye en Hansestad Hamburg en Vrye Hansestad Bremen – die kleinste Duitse deelstaat ná die Saarland. Sleeswyk-Holstein grens in die noorde aan Denemarke, aan die deelstate Hamburg en Nedersakse in die suide en Mecklenburg-Voorpommere in die suidooste.

Sleeswyk-Holstein vorm in geografiese opsig die suidelike gedeelte van die skiereiland Jutland (Duits: "Jütland", Deens: "Jylland") en word omsluit deur die Noordsee in die weste, die Oossee en Mecklenburg-Voorpommere in die ooste, Hamburg en Nedersakse in die suide en Denemarke in die noorde.

Die belangrikste landskappe in wes-oostelike-rigting is die Marsch, die Geestland en die Oostelike Heuwelland. Die ooskus word deur fjorde en baaie in die kleiner skiereilande Angeln, Schwansen, Deense Wohld en Wagrien verdeel. Die grootste rivier is die Eider, terwyl die Bungsberg met 'n hoogte van 168 meter bo seevlak die hoogste bergspits is.

In histories-politieke opsig bestaan Sleeswyk-Holstein sedert meer as 1 000 jaar uit die twee landsdele Sleeswyk en Holstein wat deur die riviere Eider en Levensau van mekaar geskei word. Hierdie twee riviere het tot by die jare 1806 en 1864 ook die noordelike grens van die Heilige Romeinse Ryk en later die Duitse Bond gevorm. Die hertogdom Lauenburg is in 1876 by Sleeswyk-Holstein ingelyf, terwyl die Hansestad Lübeck danksy 'n ruilooreenkoms by die gebied ingesluit is nadat die Holsteinse stede Altona en Wandsbek met die Wet oor Groot-Hamburg in 1937 by Hamburg ingelyf is.

Sleeswyk-Holstein behels 189 natuurbewaringsgebiede en 275 sogenaamde "Landschaftsschutzgebiete" ("Landskapsbewaringsgebiede") met 'n totale oppervlakte van 2 000 vierkante kilometer (waarvan sowat 1 600 vierkante kilometer see- en waddenseegebiede). Naas vyf natuurparke in die binneland is ook die grootste nasionale park in Sentraal-Europa, die Nasionale Sleeswyk-Holsteinse Waddenseepark, in die deelstaat geleë.

Ná die laaste kouetydperk het jagters en versamelaars hulle in Sleeswyk-Holstein gevestig. Vanaf 4000 v.C. het akkerboere die gebied begin koloniseer wat tussen 3500 en 2800 v.C. 'n groot aantal megalietstrukture gebou het. Net sowat 100 van hierdie monumente het bewaar gebly. Die sogenaamde Ossepad, 'n belangrike handelsroete vir vee uit Noord-Jutland, het vermoedelik reeds sedert die Bronstydperk bestaan.

In die tyd van die groot volksverhuisings het talle Germaanse stamme die gebied verlaat. So het die Angele tussen die 3de en 5de eeu uit die gelyknamige streek noord van die Schlei-rivier na Groot-Brittanje geëmigreer waar hulle met ander Germaanse stamme tot die Angel-Saksiese volk verenig en groot dele van die Keltiese eiland verower het. Hulle sou die naamgewers vir die latere Engeland word. Sleeswyk-Holstein was in hierdie periode yl bevolk.

Ná die Angelse emigrasiegolf het Deense en Jutlandse setlaars hulle in die gebied gevestig. Omstreeks 770 het hulle die hawestad Haithabu gestig en die Danewerk (Deens: "Danevirke") gebou, 'n magtige beskermingswal teen Saksiese aanvallers uit die suide. Tussen 768 en 811 is die heidense Noord-Germane verskeie kere in gevegte met Frankiese magte gewikkel sodat die wal steeds verder uitgebou is. Eers in 811 is 'n vredesooreenkoms gesluit waarin die Eider-rivier as grenslyn tussen Denemarke en die Frankiese Ryk bepaal is.

Gedurende die Wiking-tydperk (omstreeks 800–1050) en die Middeleeue (1050–1500) was die handelstad Haithabu (Deens: "Hedeby", Duits: "Haddeby") en die stad Schleswig (Deens: "Slesvig") die mees suidelike nedersettings in die Koninkryk Denemarke. Hulle was in die grensgebied tussen Denemarke en die Saksiese en Slawiese gebiede in die suide geleë.

Argeologiese opgrawings het die destydse nou bande met Skandinawië bevestig, terwyl ook die huidige plekname noord van die Eiderrivier dikwels van Deense oorsprong is. Die weste van Holstein tussen die Eider en die benedeloop van die Elbe is deur Noord-Albingiese Saksers bewoon wat ná die Saksiese Oorloë van Karel die Grote die Frankiese gesag oor die gebied aanvaar het. Esesfeld naby Itzehoe het in die vroeë 9de eeu as militêre buitepos van die Frankiese Ryk gedien, terwyl Hamburg in die Laat-Karolingiese periode as die eerste biskopsetel noord van die Elbe ontstaan het.

Die ooste van Holstein en Wes-Mecklenburg is deur die Slawiese Abodrite (soms ook Obodrite genoem) bewoon; die grenslyn (Latyns: "limes Saxoniae") tussen hul gebied en die Saksers het vanuit die "Kieler Förde" (Kielse Fjord) in suidelike rigting tot by die Elbe geloop. Die Abodrite het deel uitgemaak van die Elbe- en Oossee-Slawiese volke wat by die Polabo-Pomoraniese taalgroep gereken word. Net soos die oorspronklik Deense taalgebied van die noorde sy Skandinawiese name bewaar het, word ook Oos-Holstein in toponimiese opsig deur 'n groot aantal Slawiese plekname gekenmerk. Tydens die Slawiese periode tussen omstreeks 700 en die Duitse kolonisasie in die middel van die 12de eeu het die Slawiese dorpe en versterkings van Oldenburg, Ou-Lübeck en Ratzeburg 'n belangrike rol as Slawiese sentra gespeel.

Die weskus van Sleeswyk-Holstein noord van die Eider is deur Noord-Friese bewoon wat hul taal tot vandag op 'n aantal eilande en in dorpe op die vasteland bewaar het. Vanweë die Middeleeuse taalsituasie – met Oud-Fries (Noord-Fries) in die noordweste, Oud-Deens in die noorde, Oud-Saksies in die suide en Oud-Polabies in die ooste – vergelyk die destydse Sleeswyk-Holstein met die huidige Switserland. In handelsentrums soos Haithabu is ook ander tale gebesig, terwyl Latyn as kerktaal gedien het. In die loop van die Middeleeue het Middelnederduits in die gebied geleidelik begin uitbrei, net soos Duitse plekname.

Sleeswyk-Holstein het 'n bevolking van 2,86 miljoen en is met 'n bevolkingsdigtheid van 181 inwoners per vierkante kilometer op vyf ná die ylste bevolkte deelstaat van Duitsland. Daar is sowel 'n Deense asook 'n Noord-Friese minderheid in die landsdeel Sleeswyk. Die histories inheemse bevolking is van Nedersaksiese, Jutse en Noord-Friese afkoms. Ná die Tweede Wêreldoorlog was Sleeswyk-Holstein egter die Duitse deelstaat met die grootste aandeel van vlugtelinge uit die Russies- en Pools-besette Duitse oosgebiede, veral uit Agterpommere en Oos-Pruise. In die tydperk tussen 1939 en 1949 het die bevolking met 1,1 miljoen gegroei.

Die bevolking is oneweredig oor die deelstaat versprei. Naas die groter stede, wat in administratiewe opsig selfregerende gebiede vorm, is die noordelike metropolitaanse gebied van Hamburg net soos die distrikte Pinneberg en Stomarn dig bevolk, terwyl die landsdeel Sleeswyk en die distrik Dithmarschen deur 'n baie lae bevolkingsdigtheid gekenmerk word.

Vanweë sy afgeleë geografiese ligging en stadiger ekonomiese groei is die persentasie buitelanders die laagste van alle Duitse deelstate. Driekwart van die sowat 140 000 buitelanders is Europeërs en 22 persent van alle buitelanders is in die ou lidstate van die Europese Unie gebore. Die grootste groepe buitelanders is Turke (42 000) en immigrante uit die voormalige Joego-Slawië (14 000).

Sleeswyk-Holstein is die enigste deelstaat in Duitsland waar die Duitssprekende meerderheidsbevolking, twee nasionale minderhede – Deens- en Noord-Friessprekendes – en een volksgroep – Sinti en Roma met Duitse burgerskap – naas mekaar leef. Die deelstaat was die eerste in Duitsland wat in 1988 'n spesiale amptenaar benoem het wat na die belange van etniese minderhede omsien.

Sedert die Pruisiese oorwinning in die oorlog teen Denemarke in 1864 en die insluiting van Noord- en Suid-Sleeswyk by Pruise is daar 'n inheemse Deenssprekende minderheid in die landsdeel Suid-Sleeswyk. Ná die Eerste Wêreldoorlog is in 1920 'n referendum oor die staatkundige toekoms van dié gebiede gehou waarin die meerderheid van die bevolking van Noord-Sleeswyk ten gunste van Denemarke gestem het, terwyl die meeste bewoners in Suid-Sleeswyk hulle ten gunste van Duitsland uitgespreek het.

Die huidige beleid ten opsigte van die Deenssprekende minderheid baseer sowel op nasionale asook op deelstaatvlak op die Bonn-Kopenhaagse Verklarings van 1955 waarvolgens enigiemand, wat homself as "Deen" beskou, deur die owerheid as sulks erken word sonder dat hy enige bewys vir sy etniese afkoms moet lewer. Dieselfde geld vir Duitssprekendes in Denemarke. Volgens artikel 5 van die Sleeswyk-Holsteinse grondwet erken die deelstaat die Deenssprekende minderheid en bevorder hulle belange. Vandag is daar 50 000 inwoners met Duitse burgerskap wat dieselfde waardes en tradisies deel soos die Deense bevolking van Denemarke, asook sowat 6 000 Deense burgers (sogenaamde Ryksdene).

Die meeste Deenssprekendes is in die grensstad Flensburg, in die administratiewe distrikte Noord-Friesland en Schleswig-Flensburg asook in die noordelike deel van Rendsburg-Eckernförde saamgetrek. In Flensburg en sommige kleiner nedersettings beloop die aandeel Deenssprekendes tot twintig persent.

Die belangrikste sambreelorganisasie vir kulturele belange, veral die handhawing en bewaring van die Deense taal in Suid-Sleeswyk, is die "Sydslesvigsk Forening (SSF)" met 13 500 lede. Die sekretariaat-generaal van die SSF is in Flensburg (Deens: "Flensborg") gesetel. Ander Deense verenigings met 'n groot verskeidenheid doelwitte is met die SSF geassosieer. Die SSF organiseer referate, klassieke en volksmusiekkonserte, toneel-, ballet- en opera-opvoerings, ekskursies, besigtigings en tentoonstellings en verseker sodoende dat die Deense taal, kultuur en tradisies in Suid-Sleeswyk lewendig gehou word.

Van sentrale belang vir die bewaring van Deens is die privaatskoolstelsel met 48 laer en hoërskole, 'n koshuisskool en 'n gimnasium (met altesaam 5 700 leerders) met Deens as onderrigmedium wat deur die "Dansk Skoleforening for Sydslesvig" (Deense Skoolvereniging vir Suid-Sleeswyk) onderhou word. Hierdie vereniging sien ook na die opvoedkundige belange van volwassenes om. Daar is 55 crèches vir sowat 1 900 Deenssprekende kinders.

'n Verskeidenheid organisasies neem die belange van Deenssprekendes, maar ook alle ander belangstellendes waar, waaronder kultuur, politiek, kleuterskole, onderwysinstellings, jeug, sport, biblioteke, perswese, gesondheid- en bejaardesorg en godsdiens.

Die jeugorganisasie "Sydslesvigs Danske Ungdomsforeninger" ("Deense Jeugverenigings van Suid-Sleeswyk") dien as sambreelorganisasie vir 75 selfstandige jeug- en sportverenigings met altesaam 12 500 lede en onderhou twaalf jeugsentrums. Die "Dansk Central-bibliotek for Sydslesvig" behels die hoofbiblioteek in Flensburg, vier filiale in groter nedersettings asook twee busbiblioteke, 'n argief en 'n navorsingsinstelling.

Die Deense Luthers-Evangeliese Kerk ("Danske Kirke i Sydslesvig") het 24 predikante in byna veertig gemeentes met 6 600 lidmate. Die tweetalige dagblad "Flensborg Avis" het 'n oplaag van sowat 5 500 eksemplare. Die Deense minderheid word ook op politieke vlak deur sy eie party, die "Südschleswigscher Wählerverband (SSW)", met raadslede op munisipale vlak en drie afgevaardigdes in die Sleeswyk-Holsteinse parlement in Kiel verteenwoordig. In Junie 2012 het die SSW, wat sowat 3 700 lede het, geskiedenis geskryf as die eerste politieke party van 'n etniese minderheid wat op deelstaatvlak deel van 'n koalisieregering geword het.

Die "Sydslesvigsk Forening" onderhou sy eie inligtingskantoor vir die uitruil van idees en menings met afgevaardigdes en mediaverteenwoordigers by die Deense parlement, die Folketing, in Kopenhagen.

Die oudste beskikbare historiese bronne verwys na die Noord-Friese as bewoners van die Noordseekusgebiede. Noord-Friesland was vanaf die tyd van die groot volksverhuisings 'n tydelik onbewoonde streek, terwyl die Friese taalgebied in die vroeë Middeleeue vanaf die Rynmonding tot by die Weser-rivier in die huidige Nedersakse gestrek het.

Vermoedelik het die eerste Friese setlaars hulle reeds in die 7de en 8ste eeu in enkele streke van Noord-Friesland gevestig. Vanaf die 11de eeu het setlaars ook begin om die laagliggende kusgebiede te koloniseer. Die ou Noord-Friesland het uit 'n aantal administratiewe geweste bestaan wat 'n losse verbond gevorm het. Net soos die hele Sleeswyk-Holstein het Noord-Friesland tot in 1864 deel uitgemaak van Denemarke. Dit het daarna Pruisies geword en is in 1871 saam met Pruise by die Duitse Keiserryk ingesluit.

Fries is geen Duitse dialek nie, maar 'n selfstandige taal wat saam met Engels, Nederlands en Duits by die Wes-Germaanse taalgroep gereken word. Daar is drie taalvariante: Wes-Fries in die Nederlandse provinsie Friesland met sowat 400 000 moedertaalsprekers, Oos-Fries (wat in sy oorspronklike taalgebied, Oos-Friesland, lankal uitgesterf het, maar buite dié gebied nog in die Saterland, 'n streek in die deelstaat Nedersakse, deur sowat 2 000 moedertaalsprekers gepraat word, sien Saterfries) en Noord-Fries. Noord-Fries word tans in die noordwestelike kusgebiede van Sleeswyk-Holstein en op die eiland Helgoland deur byna 10 000 moedertaalsprekers gepraat.

Die Noord-Friese taalgebied in Sleeswyk-Holstein dek onder meer die westelike deel van die distrik Noord-Friesland asook die eilande Sylt, Föhr, Amrum, enkele Halligen-eilande en Helgoland. Noord-Friese moedertaalsprekers is veral in die dorp Risum-Lindholm op die vasteland en die westelike dele van die eiland Föhr saamgetrek. Eiland- en Vastelandse Noord-Fries vorm twee dialekgroepe binne die Noord-Friese taal.

Vanaf die vroeë 19de eeu is Noord-Fries as skryftaal gebruik en woordeboeke, grammatikas en talle literêre werke vir die hoofdialekte gepubliseer. In die skooljaar 2009/2010 was Noord-Fries 'n taalvak in 17 skole (veral laerskole). Die universiteite van Kiel en Flensburg bied eweneens Fries as studievak aan. Die Noord-Friese Woordeboekkantoor in Kiel stel leksikale werke vir wetenskaplike en privaat gebruikers saam.

Fries geniet intussen ook in die openbare lewe weer meer aandag. Munisipaliteite mag sedert 1997 tweetalige straatborde gebruik, terwyl ook huwelikseremonies en enkele kerkdienste in Fries aangebied word.

Die belange van die Friese beweging in Noord-Friesland word deur 'n aantal verenigings waargeneem waarby die "Frasche Rädj" ("Friese Raad") as sambreelorganisasie fungeer. Die "Frasche Rädj" is 'n lidorganisasie van die Interfriese Raad, die gemeenskaplike sambreelorganisasie van Wes-, Oos- en Noord-Friese; die Raad van Minderhede, 'n vereniging van die vier inheemse minderhede van Duitsland; die Federalistiese Unie van Europese Volksgroepe en die Europese Buro vir Minder Gebruikte Tale.

Die belangrikste Friese verenigings vir die hele Noord-Friesland is die "Nordfriesischer Verein" (wat saam met sy geassosieerde verenigings sowat 4 800 lede het) en die "Friisk Foriining" met 650 lede. Die "Nordfriisk Instituut" in Bredstedt fungeer as sentrale wetenskaplike instelling vir die bevordering, navorsing en dokumentasie van die Friese taal, geskiedenis en kultuur.

Jaarliks word op 21 Februarie op die eilande, "Halligen" en die vasteland (veral in die noorde) meer as sestig "Biiken" ('n soort vreugdevuur of vuurteken; vergelyk Engels "beacon") gestook. Hierdie tradisie word algemeen as die "nasionale fees" van Noord-Friesland beskou. Sy oorspronge lê waarskynlik in ou vastydrituele waarmee vroeër die winter (of bose geeste) simbolies verdryf of die nuwe saad beskerm is. As lentefees vervang die tradisionele "Biikebrennen" in Noord-Friesland en Denemarke ook die Paasvuur wat in ander dele van Europa gestook word.

Op die Friese eilande is met "Biiken"-vure later ook van walvisvangers plegtig afskeid geneem. Volgens 'n besluit van die Hansestede het vanaf 1403 geen walvisskip tussen 11 November en 22 Februarie die hawens verlaat nie.

Die fees is waarskynlik in die 19de eeu op die eiland Sylt vir die eerste keer op 'n bepaalde dag, naamlik 21 Februarie as die vooraand van Petridag, gevier nadat dit oorspronklik deur talle dorpe op verskillende datums waargeneem is. Op daardie dag het mense tradisioneel vergader om regspraak te hou, maar ook om fees te vier. Intussen het die Biiken-vure, wat deur die dorpsgemeenskappe gestook word, ook 'n soort toeristetrekpleister geword, en spesiale treine neem besoekers na die gasheerdorpe.

Terwyl Duits (Hoogduits) as amptelike taal dien, word Nederduits as streektaal en Deens, Fries en Romanes as minderheidstale erken. In sommige dorpe naby die Deense grens tussen Niebüll en Flensburg (Deens: "Flensborg") word daarnaas ook Suid-Juts of Platdeens as omgangstaal gepraat.

In 2004 het die parlement van Sleeswyk-Holstein 'n wetsontwerp, die "Friisk Gesäts" ("Friese wet"), goedgekeur waarvolgens Fries in die distrikte Noord-Friesland en op die eiland Helgoland in die distrik Pinneberg as tweede ampstaal ingevoer is. Die distrik Noord-Friesland maak tans byvoorbeeld gebruik van tweetalige straatborde.

Die suidooste van die deelstaat is tot by die 12de eeu deur Slawiese volke bewoon, en daar is nog steeds 'n aantal plekname van Slawiese oorsprong soos Lübeck, Laboe, Eutin, Preetz en Ratzeburg.

Sleeswyk-Holstein se ekonomie word deur klein- en middelgroot ondernemings met minder as 250 werknemers oorheers – sowat 99 persent van alle firmas in die deelstaat val in hierdie kategorie. Danksy dié ekonomiese struktuur is Sleeswyk-Holstein minder deur die globale finansiële krisis geraak, al het ook hier werkgeleenthede verlore gegaan.

'n Tweede kenmerk van die plaaslike ekonomie is die groot aandeel sektore wat sterk groei toon, waaronder geneeskundige tegnologie, maritieme bedrywe, voedselnywerhede, inligtings- en kommunikasietegnologie, masjienbou, hernieubare energie en gesondheidsorg. Die beroepsbevolking het in 2010 1,282 miljoen beloop.




</doc>
<doc id="27698" url="https://af.wikipedia.org/wiki?curid=27698" title="Rostock">
Rostock

Die Hansestad Rostock (Duits: [ˈʁɔstɔk], ) is 'n Noord-Duitse hawestad aan die Oossee met 'n oppervlakte van 181,26 vierkante kilometer en 'n bevolking van 208 409 (soos op 31 Desember 2017). Die stad lê in die landsdeel Mecklenburg van die deelstaat Mecklenburg-Voorpommere, en die huidige stadsgebied strek oor 'n lengte van sowat 20 kilometer langs die rivierloop van die Warnow tot by die Oossee.

Die geskiedenis en argitektuur van Rostock is beïnvloed deur sy ligging aan die see, sy lidmaatskap in die Middeleeuse Hanse en die tipiese Hanseaties-Gotiese baksteenboukuns.

Rostock is die grootste stad en die kulturele en ekonomiese sentrum van Mecklenburg-Voorpommere en behoort vandag tot die belangrikste seehawens in die Oosseegebied. Die stad is tans ook een van die vernaamste plesierboothawens in Duitsland. Naas skeepsbou en seehandel steun die plaaslike ekonomie veral op die dienstesektor met toerisme en die Universiteit van Rostock as belangrike verskaffers van werksgeleenthede.

Die Duitse stad Rostock het enkele honderd meter wes van 'n Slawiese handelswik ontstaan wat reeds in die 6de eeu deur die Kessyne gestig is – 'n Slawiese stam wat tot die stamgroep van die Wilse behoort het. Die Kessyne na die uiteenvloeiing van die Warnowrivier as "rastokŭ" verwys, en hierdie Slawiese term vorm ook die etimologiese wortel van Rostock se huidige naam.

Alhoewel die stad omstreeks 1200 die Lübeckse stadsreg en sodoende ook stadstatus verkry het, dateer die oudste historiese dokument waarin die plaaslike landsheer die stadstatus bevestig het, uit die jaar 1218.
Drie selfstandige nedersettings, wat in die eerste helfte van die 13de eeu wes van die stadskern ontstaan het, het in 1265 met Rostock verenig as die "universitas civitatis". Rostock se stadsmuur is omtrent 1300 voltooi.

Tussen 1252 en 1323 het Rostock sy vrye toegang tot die Oossee deur grondaankope langs die Warnowrivier se tregtermonding verseker. 'n Aantal voorregte wat deur die landsheer aan die stad toegestaan is – waaronder regspraak in 1358 en die muntreg in 1361 – het net soos die baie vinnig ekonomiese groei van handel en ambagte van Rostock die grootste en beduidendste stad in Mecklenburg gemaak.

Die Rostockse Landvrede (Duits: "Rostocker Landfriede") wat op 13 Junie 1283 deur verteenwoordigers van die Deense koningshuis en die hertoë van Braunschweig en Mecklenburg met die afgevaardigdes van die sogenaamde Wendiese Stede gesluit is, word as die belangrikste Noord-Duitse stedebond van sy tyd en belangrike mylpaal op die ontwikkelingspad van die latere Hansebond beskou. In die oorheersende "Wendies-Saksiese Derde Deel" van die Hanse het Rostock 'n kardinale plek ingeneem en dikwels as die gasheerstad van Hansedae opgetree.

Die Wes-Noorse hawestad Bergen en die sogenaamde Noorse "Wieck" met die stede Tønsberg en Oslo het 'n sentrale rol in Rostock se handelsaktiwiteite gespeel wat reeds in die Slawiese tydperk tussen die 6de en 12de eeu 'n aanvang geneem het. Ook Denemarke en Swede met die seehawens in Kalmar en Stockholm was tradisioneel belangrike handelsvennote, terwyl ander handelsroetes al vroeg na Vlaandere en die Baltiese lande gevestig is.

Danksy die verreikende politieke onafhanklikheid van Rostock, sy mag en ekonomiese welvaart het kuns, kultuur en wetenskappe 'n bloeitydperk beleef. Die universiteit wat in 1419 in Rostock gestig is, was een van die oudstes in Duitsland en Noord-Europa. In die vroeë 16de eeu was die stad en sy universiteit die Mecklenburgse en Noord-Duitse sentrum van die Reformasie.

Die landsheer se absolutistiese magstrewe, die ekonomiese agteruitgang van die Hansebond in die 17de eeu, toe die Atlantiese handel steeds belangriker geword het, en 'n brand wat in 1677 'n derde van die historiese stadsgebied verwoes het, het Rostock se ekonomiese en politieke invloed verminder.

Die stad het eers in die 19de eeu weer 'n belangrike ekonomiese sentrum geword. Rostock se beduidende handelsvloot, die skeepsbou- en landmasjienebedryf, asook chemiese nywerhede, die vervaardiging van boumateriale, voedselverwerking en die boubedryf het tot die vinnige groei van die stad bygedra. Die vinnige uitbreiding van die lugvaartbedryf met ondernemings soos die "Ernst-Heinkel-Flugzeugwerke" en "ARADO", wat veral tydens die Nasionaal-Sosialistiese diktatuur bevorder is, het Rostock se inwonerstal in die lente van 1935 tot mer as 100 000 mense laat groei. Vanweë sy strategiese nywerhede was Rostock tydens die Tweede Wêreldoorlog 'n teiken vir 'n groot aantal lugaanvalle.

Die meeste industriële kapasiteite en infrastrukturele hulpbronne is ná die einde van die oorlog gedemonteer en na die Sowjetunie verskeep. Net die skeepsboubedryf het bewaar gebly, maar was verplig om sy produksie byna uitsluitlik as herstelbetaling na die Sowjetunie uit te voer. Ná die stigting van die Duitse Demokratiese Republiek (DDR) in 1949 is die skeepswerwe net soos verwante nywerhede (skeepselektronika en skeepsdieselvervaardiging) stelselmatig uitgebrei.

Met die administratiewe hervormings in die DDR het Rostock in 1952 die hoofstad van die gelyknamige distrik geword. Met die vestiging van die staatsredery DSR en Rostock se strategiese belangrikheid as die enigste seehawe vir oorsese in- en uitvoere het die stad tot die DDR se sentrum van die skeepsbou-, skeepvaart- en hawebedryf ontwikkel. In Mei 1987 het Rostock se bevolking tot 250 000 gegroei.

Ná die demokratiese hervormings in 1989 en die Duitse hereniging in 1990 het Rostock sy leidende poliktieke en ekonomiese rol voorlopig kwytgeraak, en die inwonertal het tot 200 000 gedaal. Die ekonomiese konsolidasie het van Rostock die belangrikste Duitse seehawe vir internasionale plesiervaarte asook 'n beduidende hawe vir veerbote gemaak. Rostock tree ook gereeld as die gasheerstad van internasionale regatta's soos die "Warnemünder Woche" en ander seiljag- en seilskipsbyeenkomste op. Die "HanseSail", 'n byeenkoms van groot seilskepe, lok jaarliks meer as een miljoen besoekers.




</doc>
<doc id="27699" url="https://af.wikipedia.org/wiki?curid=27699" title="Suid-Afrikaanse Nasionale Kunsmuseum">
Suid-Afrikaanse Nasionale Kunsmuseum

Die Suid-Afrikaanse Nasionale Kunsmuseum (Engels: "South African National Gallery") is die nasionale kunsmuseum van Suid-Afrika wat in Kaapstad geleë is. Die museum se versameling is in 1872 met die skenking van Sir Thomas Butterworth se persoonlike galery begin.

Die hoofgebou wat deur Clelland & Mullins en F K Kendall ontwerp is, is in 1930 voltooi. Die bouwerk is befonds deur die Unie van Suid-Afrikaregering, die stadsraad van Kaapstad en die Hyman Liberman Nalatingskap. Verskeie verbeteringe is sedertdien aangebring soos byvoorbeeld die klimaatbeheer en verbeterde beligting wat in 1991 aangebring is.

Verskeie ander kunsbeskermers het oor die jare bydraes aan die museum gemaak. Een van die belangrikste skenking is die meer as 400 items insluitend skilderye, afdrukke en tekeninge wat deel vorm van die Sir Abe Bailey skenking. Die skenking deur die Suid-Afrikaanse mynmagnaat, politikus en finansier verteenwoordig een van die grootste Britse sportkuns versamelings wat deur enige openbare museum ter wêreld gehou word. Die Sir Abe Bailey Trust het ook by die instandhouding van die museum betrokke gebly en in die onlangse verlede aansienlike bydraes gemaak tot die bewaring van die versameling.

Vandag sluit die museum se permanente versameling hoë gehalte voorbeelde van Suid-Afrikaanse, Nederlandse, Vlaamse, Franse en Britse werke in. Verskeie 20ste eeuse kunstenaars word verteenwoordig insluitend lede van die New English Art Club en die Bloomsbury Groep. 'n Aantal werke van belangrike kunstenaars soos John Walker, Michael Porter, Gary Wragg, Alan Davie en Ronald Kitaj is in die 1980's aangekoop. Gebrek aan befondsing en die hoë pryse van Westerse kuns het die uitbrei van hierdie versamelings egter beperk. Die museum spits hom die afgelope aantal jare eerder op die aankoop van eietydse Suid-Afrikaanse kuns aan. Sedert die 1990's het die galery 'n poging aangewend om 'n versameling te vestig wat die kuns van Afrika en veral suider-Afrika vier. Die galery huisves 'n dan ook gesaghebbende versameling van Afrika beeldhouwerk en kralewerk. Die museum is ook betrokke by die repatriasie van voorwerpe wat oor die afgelope 200 jaar uit die land gevoer is.

Uitstallings van werke uit die permanente versameling word gereeld afgewissel. Tydelike uitsallings van skilderye, werk op papier, fotografie, nuww media, beeldhouwerk, kralewerk en tekstiel word gereeld aangebied. Die uitstallings is daarop gemik om insae te lewer in die estetiese produksie in Suid-Afrika, Afrika en elders. Belangrike tydelike uitstalling wat reeds deur die museum gehou is sluit die van William Kentridge (William Kentridge Retrospective), Moshekwa Langa (Fresh), Jane Alexander (Butcher Boys), Wim Botha, Cecil Skotnes (Cecil Skotnes Retrospective), Santu Mofokeng (Invoice), Gerard Sekoto (From the Paris Studio), Marlene Dumas (Intimate Relations) en Picasso and Africa.



</doc>
<doc id="27702" url="https://af.wikipedia.org/wiki?curid=27702" title="Rot">
Rot

Rotte ("Rattus") verwys na verskeie medium-grootte knaagdiere. Egte rotte is lede van die genus "Rattus". Uit 'n menslike oogpunt is die belangrikste lede van hierdie genus die swartrot, "Rattus rattus", en die bruinrot, "Rattus norvegicus". Baie lede van ander knaagdiergenusse en families word ook rotte genoem en deel baie karaktereienskappe met egte rotte. 'n Rot het 'n gemiddelde leeftyd van drie jaar.

Die bekendste rotspesies is die swartrot, "Rattus rattus", en die bruinrot, "Rattus norvegicus". Die "Rattus"-groep is algemeen bekend as Ou Wêreld-rotte of egte rotte en het hul oorsprong in Asië. Rotte is groter as die meeste van die Ou Wêreld-muise waaraan hulle verwante is, maar hulle weeg in die natuur selde meer as 500 g.

Die term "rot" word ook gebruik om na ander klein soogdiere te verwys wat nie werklik rotte is nie. Een voorbeeld hiervan is die buidelrot (of Opossum), wat, as 'n lid van die klas "Marsupialia" 'n buideldier is en dus familie van die kangaroe, eerder as die rot is. Die wydverspreide en problematiese, kommensale rotspesies vorm 'n minderheid in die diverse "Rattus"-genus. Baie rotspesies is endemies en sommige het bedreigd geword as gevolg van verlies van hul habitat of kompetisie met die bruinrot, die swartrot of die Polinesiese rot.

In Westerse lande hou baie mense getemde rotte as troeteldiere aan. Hierdie rotte is meesal van die spesis "R. norvegicus" wat van die grasvelde van China afkomstig is en na Europa versprei het en, uiteindelik, in 1775 na die Nuwe Wêreld. Troeteldierrotte is oor die algemeen bruinrotte wat afstammelinge is van bruinrotte wat vir navorsing geteel is, maar hulle is dieselfde spesies as die algemene straatrotte wat in stede aangetref word. Getemde rotte is geneig om meer gedwee as hulle wilde voorvaders te wees, asook meer vatbaar vir siektes, moontlik as gevolg van inteling.

Die algemene spesies is opportunistiese bittereinders en woon gewoonlik saam of naby mense. Daar word aanvaar dat die Swart Dood veroorsaak was deur die mikro-organisme, "Yersinia pestis", wat deur die rotvlooi, "Xenopsylla cheopis" gedra was. Dié vlooie se prooi was die spesie "R. rattus", wat in die Europese stede van die tyd gewoon het; die rotte was self ook slagoffers van die plaag.

Rotte word dikwels blameer vir die beskadiging van voedsel en ander goedere. Alhoewel moderne wilde rotte Leptosirose (Weilsiekte) kan dra, asook ander siektes wat tussen spesies (insluitende mense) oorgedra kan word, is sulke gevalle seldsaam. Wilde rotte wat in goeie omgewings woon is gewoonlik gesonde, stewige diere. Wilde rotte wat in stede woonagtig is kan ly onder slegte diëte en interne parasiete en miete, maar dra oor die algemeen nie siektes na mense oor nie.

Die algemene lewensduur van 'n rot strek van twee tot vyf jaar, met drie jaar as 'n gemiddelde leeftyd.

Spesiaal geteelde rotte word sedert die laat-19de eeu as troeteldiere aangehou. Rotte is sosiale, intelligente diere en kan geleer word om 'n sandbak as toilet te gebruik, om te kom wanneer geroep word en 'n verskeidenheid toertjies uit te voer. Troeteldierrotte is gewoonlik variante van die spesie "R. Norvegicus", of bruinrot (dié spesie het ook 'n gewilde albino-variant), maar ander rotte, soos die swartrot word ook soms as troeteldier aangehou. Die verskil in die gedrag tussen 'n troeteldierrot en 'n wilde rot hang af van die hoeveelheid getemde voorouers wat 'n spesifieke rot gehad het. Wanneer 'n troeteldierrot van 'n betroubare bron verkry is, hou dit geen meer gesondheidsrisiko's as ander, algemener troeteldiere in nie.

In 1895 het Clark Universiteit in Worcester, Massachusetts 'n bevolking van getemde wit bruinrotte geskep vir die bestudering van die effekte van dieet en ander fisiologiese studies. Deur die jare is rotte in baie eksperimentele studies gebruik, wat bygedra het tot ons kennis oor genetika, siektes, die effekte van dwelms en ander onderwerpe wat positiewe bydraes tot die gesondheid en welsyn van die mens gelewer het. Laboratoriumrotte was ook kosbaar in psigologiese studies en ander die bestudering van verskeie verstandelike prosesse. 'n Studie in 2007 het gevind dat rotte metakognisie besit, 'n verstandelike bevoegdheid wat vroeër slegs in mense en sommige primate waargeneem is.

Getemde rotte verskil op baie maniere van wilder rotte, wat hulle bruikbaarheid as onderwerpe vir wetenskaplike studie affekteer. Hulle is meer kalm en minder geneig om te byt; hulle kan groot samedrommings duld; hulle teel vroeër en produseer meer babarotte en hulle breine, lewers, niere, byniere en harte is kleiner (Barnett 2002).

Bruinrotte word dikwels gebruik as modelorganisme vir wetenskaplike navorsing: daar word verwag dat ontdekkings uit eksperimente op rotte ook insig in die werking van ander organismes sal gee. Muise word meer dikwels as rotte gebruik vir genetiese navorsing, maar rotte is 'n gewilde keuse vir toetse wat verwant is aan intelligensie, die leerproses en dwelmmisbruik, siende dat hulle hoogs intelligent is, asook vindingryk, aggressief en aanpasbaar by hul omstandighede. Hulle psigologie blyk op baie maniere eners as dié van mense te wees. Heeltemal nuwe rassoorte van die bruinrot is al geteel vir gebruik in laboratoriums, soos die Wistarrot, 'n spesiale albinovorm van "Rattus norvegicus" wat by die Wistar Instituut in Philadelphia geteel is. Meeste van die genome van "Rattus norvegicus" is reeds ontsyfer.

Daar is ontdek dat rotte 'n kort, hoë-frekwensie, ultra-soniese, sosiaal-uitgelokte vokalisering uiter tydens spelery en wanneer hulle gekielie word. Die geluid word as 'n helder "tjirp" beskryf. Mense kan hierdie getjirp nie sonder spesiale toerusting hoor nie. Daar is ook ontdek dat rotte, net soos mense, areas van hul liggame het wat kielierig is en meer laggeluide uitlok as ander areas. Die gelag word met positiewe emosies geassosieer; daar vorm ook 'n sosiale band tussen die rot en die persoon wat hom kielie en rotte blyk naderhand 'n verlange te hê om deur die persoon gekielie te word. Ander reaksies op die kieliery het die volgende ingesluit: die rotte wat die meeste gelag het, het ook die meeste gespeel en het ook verkies om meer tyd met ander laggende rotte te spandeer. Dit dui op 'n sosiale voorkeur aan rotte wat soortgelyke gedrag vertoon. Soos rotte ouer word, blyk daar egter 'n afname te wees in hoeveel hulle lag en hulle reaksies wanneer hulle gekielie word. Rotte se getjirp word ook gerapporteer in bykomende studies, waaruit dit geblyk het dat rotte lag wanneer hulle stoei en voor hulle paar of morfien ontvang. Dít word geïnterpreteer dat die klank dus ook dui op 'n verwagting van iets belonends.

Soos alle ander soogdiere is rotte eetbaar en word hulle soms in noodgevalle gevang en geëet. Rotvleis word nie algemeen geëet nie vanweë 'n streng verbod daarop in Islamitiese en Joodse wette, die verbod op alle vleis in baie volgelinge van Hindoeïsme en die rot se swak reputasie in baie ander kulture.

As voedsel is rotte egter baie keer 'n makliker verkrygbare bron van proteïne as enige ander fauna. Die inboorlinge langs die kus in Suid-Queensland, Australië, het dikwels rotte in hulle dieet ingesluit. In die Misjmi-kultuur van Indië is rotte 'n belangrike onderdeel van die tradisionele dieet; Misjmi-vroue mag geen vleis behalwe vis, varkvleis, wilde voëls en rotte eet nie.

In sommige kulture is (of was) rotte beperk aanvaarbaar as 'n vorm van voedsel vir 'n spesifieke sosiale of ekonomiese klas. In die tradisionele kulture van die Hawaiïërs en die Polinesiërs was die rot 'n algemene voedselsoort. Tydens feeste kon die Polinesiese mense van Paaseiland rotte eet, maar die koning self was nie toegelaat om dit te doen nie, siende dat die eilanders geglo het dat hy in 'n "toestand van heiligheid" verkeer het, genaamd "tapu". Tydens die bestudering van antieke argeologiese vondsplekke in Hawaii, het argeoloë ontdek dat die konsentrasie rotoorblyfsels wat met algemene huishoudings geassosieer was, drie keer groter was as dié wat met die huishoudings van die hoëlui geassosieer was. Die rotbeentjies wat gevind was, was almal gebrand en met 'n koolstofmetaal gedek, wat daarop dui dat die rotte as voedsel voorberei was. Die feit dat rotte se oorblyfselfs grootliks met die algemener huishoudings geassosieer word, mag daarop dui dat die opperklasse nie rotte geëet het nie, moontlik vanweë die smaak of as gevolg van hul status.

Die taboe rakende rotte as voedsel is nie uniek tot die wêreld se grootste godsdienste of Westerse kulture nie. Beide die Shipibo-mense van Peru en die Sirionó's van Bolivië beskou die eet van rotte as 'n taboe.



</doc>
<doc id="27706" url="https://af.wikipedia.org/wiki?curid=27706" title="Arp 87">
Arp 87

Arp 87 is twee interaktiewe sterrestelsels, NGC 3808A en NGC 3808B. Dit is geleë in die sterrebeeld Leeu, ongeveer 300 miljoen ligjare van die Aarde af.

Sterrestelsels is, nes die hemelliggame wat dit bevat, konstant aan die beweeg (ons eie sterrestelsel, die Melkweg, inkluis) en dié twee stelsels se huidige omhelsing is te danke aan die wisselwerking van hulle afsonderlike swaartekragte wat begin het toe hulle mekaar tussen 300 en 160 miljoen jaar gelede ontmoet het. Die kurktrekkervorm van die gety, soos waargeneem deur foto's van die Hubble-ruimteteleskoop, dui daarop dat sommige sterre en gas van die groter sterrestelsel in die aantrekkingskrag van die kleiner stelsel vasgevang is. Só 'n oordrag van materie is reeds in soortgelyke gevalle waargeneem.

Oor miljoene jare kan die sterrestelsels uiteindelik skei of, indien swaartekrag die oorhand kry, saamsmelt.



</doc>
<doc id="27707" url="https://af.wikipedia.org/wiki?curid=27707" title="Pous Johannes IV">
Pous Johannes IV

Johannes IV was die 72ste pous van die Rooms-Katolieke Kerk.

Pous Johannes IV is gebore in Salona, Dalmasië, die seun van Venantius. Toe hy as pous verkies is was hy die aartsdeken van die kerk in Rome. Op 24 Desember 640 volg hy Pous Severinus op en regeer tot sy dood weens kanker op 12 Oktober 642. Hy word opgevolg deur Pous Theodorus I. 
Die naam ‘Johannes’ beteken 'God is genadig'.

Aangesien die bevestiging van Pous Johannes so kort na sy verkiesing plaasgevind het, word aangeneem dat die eksarg van Ravenna eerder as die Bisantynse keiser die verkiesing goedgekeur het.

Probleme in sy geboorteland deur die invalle van die Slawe het Pous Johannes IV se aandag geverg. Om die leed van die inwoners te verlig het hy die ab Martin na Dalmasië gestuur met groot bedrae geld om die gevangenes los te koop. Omdat die verwoeste kerke nie herstel kon word nie, is die relieke van belangrike Dalmasiese heiliges na Rome gebring. Die pous het 'n oratorium ter ere van hulle opgerig wat vandag nog staan. In die oratorium is 'n mosaïek van die pous self waar hy 'n model van die gebou vashou. Johannes IV het ook probeer om die Slawe te bekeer. Keiser Konstantyn Porfirogenitus sê dat Porga, hertog van die Dalmasiese Kroate die keiser gevra het om Christen leermeesters te stuur. Die keiser het die versoek aan Pous Johannes IV oorgedra.
Na sy verkiesing maar nog voordat hy bevestig is, skryf die pous aan die priesters in Noord-Ierland oor die fout wat hulle maak met die tyd waarop Paasfees gevier word en waarsku hulle teen die Pelagianisme.
Pous Johannes IV veroordeel ook die monoteletisme. Op sy versoek veroordeel keiser Heraclius die monotelitistiese geloofsbeleidenis, die "Ecthesis". Die pous skryf ook aan die keiser se seun Konstantyn III in 'n poging om sy voorganger Pous Honorius I se betrokkenheid by monotelitisme te verduidelik.

Beeltenisse in mosaïek van die pous en sy opvolger Pous Theodorus I, het bewaar gebly in die kapel van Sint Venanzio in die baptisterium van die Lateraanse Paleis.



Saamgestel en vertaal uit die , , en wikipedia.


</doc>
<doc id="27712" url="https://af.wikipedia.org/wiki?curid=27712" title="Pair van Frankryk">
Pair van Frankryk

Die Franse term pair het sy etimologiese oorsprong in die Latynse "par" ("gelyk") en "pares" ("die gelykes") en het in die tydperk van die feodalisme na die vasalle of leenmanne van 'n leenheer verwys wat in die destydse sosiale hiërargie dieselfde status geniet het. Hierdie gelyke status het aan hulle ook die reg verleen om namens hulle leenheer te beraadslaag en as 'n geregshof vir hulle kollegas te fungeer.

Danksy die ridderlike etos van die 12de eeu is die "pairie" tot die ideaal van 'n nasionale hooggeregshof van Frankryk verhef wat onder voorsitterskap van die koning vergader en as 'n soort laaste instansie ten opsigte van morele kwessies opgetree het.

Die "pairie" is onder meer beïnvloed deur die twaalf apostels van die Christelike Nuwe Testament en het die destydse digters geïnspireer om hul literêre werke oor die twaalf pairs van Karel die Grote of die legendariese Britanniese koning Artus te skep.

In die 13de eeuse Frankryk het die "pairie" 'n amptelike feodale geregshof geword wat ook deur ridders as hulle morele oppergesag erken is. Die "pairie" is saamgestel uit ses wêreldlike vorste - die hertoë van Normandië, Akwitanië en Boergondië, die grawe van Vlaandere, Champagne en Toulouse - en ses biskoppe as geestelike lede.

As gevolg van die ontwikkeling van die Paryse parlement en die inlywing van talle ou feodale gebiede by die sentralistiese Franse Kroon was die "pairie" eerder 'n seremoniële instelling, soos uit sy rol by die Franse kroningsplegtighede geblyk het.

In Engeland het die hoërhuis van die parlement, die huidige "House of Lords", volgens die Franse voorbeeld ook as "Huis van die Pairs" bekend gestaan.



</doc>
<doc id="27713" url="https://af.wikipedia.org/wiki?curid=27713" title="Documenta">
Documenta

documenta is 'n kunsuitstalling wat aanvanklik elke vier en nou elke vyf jaar in Kassel, Duitsland, gehou word. Die uitstalling duur 100 dae en word as die belangrikste uitstalling van moderne en eietydse kuns ter wêreld gesien. Dit is in 1955 gestig deur die kunstenaar, onderwyser en kurator Arnold Bode as deel van die "Bundesgartenschau" ("Federale tuinskou") wat daardie jaar in Kassel gehou is. Die eerste documenta was – in teenstelling met die algemene verwagting – 'n aansienlike sukses en dit het meeste van die kunstenaars wat as invloedryk in die moderne kuns was soos Pablo Picasso en Wassily Kandinsky ingesluit.

Die "Museum van Eenhonderd Dae" het tot 'n oorweldigende suksesverhaal ontwikkel. In die Europese somer van 2012 is die dertiende documenta deur meer as 860 000 mense besoek. Die uitstalling se eiesoortige karakter is oor die jare heen bewaar; anders as by ander soortgelyke internasionale uitstallings word documenta volgens die visie van 'n enkele individu saamgestel. Daar is geen nasionale pawiljoene nie, dit word nie beperk tot spesifieke media nie en elke nuwe documenta verskil van die vorige in uitleg, tematiese ontwerp, uitstalruimtes en konsep. documenta se wesentlike karakter is dié van innovasie en vernuwing; die uitstalling hou tred met die jongste kunsneigings soos video-, rekenaar- en internetkuns en elke documenta word so te sê opnuut uitgevind deur die direkteur en sy of haar span.

Die eerste documenta het hoofsaaklik op Europese kuns gefokus en het Duitsland blootgestel aan die ontwikkelinge wat in kuns plaasgevind voor en na die Tweede Wêreldoorlog. In die 1960's is al hoe meer Amerikaanse kuns vertoon soos wat die middelpunt van die avante-garde kunsbeweging oor die Atlantiese Oseaan geskuif het. Hoewel documenta van vroeg af kunstenaars van oral in die wêreld ingesluit het, het veral die afgelope twee documentas groot getalle kunstenaars van buite Europa en die Amerikas ingesluit. Dit het ook gepaard gegaan met 'n groter mate van politieke en maatskaplike inhoud in die kuns wat uitgestal is.

Die eerste documenta is gehou as 'n onderdeel van die jaarlikse "Bundesgartenschau" (die nasionale tuinskou van Duitsland) wat in 1955 in Kassel gehou is. Die uitstalling se oorspronklike volledige titel was: "documenta. Europäische Kunst des XX. Jahrhunderts" ("documenta. Europese kuns van die 20ste eeu"). Dit is deur die skilder, grafiese kunstenaar en ontwerper, Arnold Bode, in noue samewerking met die kunsthistorikus Werner Haftmann saamgestel.

Die naam van die uitstalling is 'n tegniese term. Die betekenis maak die aanspraak dat die uitstalling 'n "dokumentasie" van moderne kuns verteenwoordig. Dit het veral vir die eerste documenta van 1955 gegeld, aangesien moderne kuns nie gedurende die tydperk van nasionaal-sosialisme in Nazi-Duitsland toeganklik was nie. Vriende en kennisse van Bode het beweer dat die meervoud van die Latynse woord "documentum" Bode beïnvloed het in die keuse van 'n naam. Indien dit die geval was, dui "documenta" op 'n les, voorbeeld of waarskuwing. "Documentum" word opgebou uit die Latynse woorde "docere" (leer, opdrag gee, inlig, toon, vertel) en "mens" (die intellektuele vermoë, die gees, die begrip).

Bode het in die vroeë 1950's daarin geslaag om die stad Kassel, die deelstaat Hesse en die Federale Regering van Wes-Duitsland te oortuig dat 'n uitstalling van eietydse kuns saam met die tuinskou in Kassel in 1955 gehou moes word. Bode en Haftmann het daarin geslaag om byna 700 werke van internasionale kunstenaars byeen te bring. Die uitstalling is op buitengewone wyse in die witgekalkte ruïnes van die 19de eeuse neo-klassisistiese Museum Fridericianum gehou. Bode se slagspreuk was: "om ruimtes te skep, om ruimtelike verhoudings te skep waarin skilderye en beelde ten beste waardeer kan word, waarin kleur en stemming versterk word". Dit was 'n suksesresep en tot vandag toe sukkel ander om hom in die rol te ewenaar. Bode en Haftmann wou met die eerste documenta wys hoe die Europese en wêreldse tydsgees ontwikkel het, hoe dié gees toe vorm in kuns aangeneem het, die verhouding waarin Duitser daartoe kon staan en wat hulle daaruit kon leer.

Die werk en die manier waarop dit vertoon is moes die voorkoms van kunsstrominge en hoe dit aansluit by die algemene heersend tydgees aantoon. Hulle het probeer om die 'stand van sake' in die wêreld in sy geheel voor te stel. Hulle het dan ook benewens beeldende kuns ook digkuns, drama, musiek, ontwerp, en film tentoongestel. Die klem van die eerste documenta was nie so seer op "eietydse kuns" wat na 1945 ontstaan het nie: Bode wou naamlik die besoekers blootstel aan die werke van die kunstenaars wat onder die Nazi-regime ander die aanduiding "Entartete Kunst" ("ontaarde kuns") in Duitsland bekend gestaan het. Daaronder het die abstrakte kuns getel; veral die abstrakte skilderkuns van die 1920's en 1930's het die middelpunt van die uitstalling gevorm.

Vier jaar ná die eerste documenta het Bode in 1959 meer kunstenaars ingesluit en ook twee ekstra tentoonstellingsruimtes gebruik: die "Orangerie" en die Palais Bellevue wat beide in die 18de eeu gebou is. Die volledige titel van die tweede documenta was "II. documenta. Kunst nach 1945" ("IIde documenta, kuns ná 1945"). In die jare ná die eerste uitstalling was die fokus al hoe meer op "eietydse kuns". Die tweede documenta het steeds gestreef om op te voed en het Haftmanns se idee van die "organiese ontwikkeling van 'n wêreldtaal van abstraksie" ("Weltsprache Abstraktion") voortgesit en het aandag gevestig op "aksente", "voorlopers" en "mentors". In die uitstalling is 'n historiese oorsig van kuns van die vorige 15 jaar aangebied. Die ongeveer 300 kunstenaars wat deelgeneem het, het Karel Appel, Francis Bacon, Jean Dubuffet, Philip Guston, Anton Heyboer, Willem de Kooning, Joan Miró en Mark Rothko ingesluit. Die uitstalling het die Duitse publiek opnuut met die "ontaard"-verklaarde strominge laat kennis maak en het ook die Duitse kunstenaars Max Ernst, Ernst Ludwig Kirchner, Paul Klee en Emil Nolde (wat deur die nasionaal-sosialistiese bewind verdoem is) ingesluit.

Die tweede uitstalling het gepoog om die kontinuïteit aan te toon van kuns wat "die sigbare na kuns afbeeld wat dan die onsigbare sigbaar maak" en terselfdertyd abstraksie as die geldige diksie van naoorlogse kuns voor te stel. Bode het die gedagte onderstreep deur treffende individuele beelde langs die sentrale asse van die museum te plaas. Ernst Wilhelm Nay se "Freiburger Bild“ van 1956 het die hoofsaal van die Fridericianum oorheers. Dit het ook 'n ander neiging van naoorlogse kuns geïllustreer: 'n nuwe internasionale vorm van skilder wat bestaan het uit reuse muurvullende manifestasies. Dit was veral die Amerikaners wat in dié opsig leiding verskaf het. Dit was dan ook die eerste keer wat Amerikaanse werke op grootskaal by documenta vertoon is: dit was simptomaties van die belangrikheid van Amerikaanse kuns in die naoorlogse tydperk. Die kern van die avant-garde beweging het ook nou van Europa na die Verenigde State geskuif.

1964 se "documenta III" (ook kortweg verwys na as "d3") was die laaste uitstalling wat deur Bode en Haftmann aangebied is. In die voorwoord tot die uitstallingskatalogus noem Bode die uitstalling "Museum van die 100 dae"; 'n benaming wat steeds met die uitstalling geassosieer word. Die kunswêreld het die gebeurtenis, wat deur 200 000 mense bygewoon is, beskryf as die belangrikste Europese kunsuitstalling van die dekade.

Die uitstalling se slagspreuk was "Kuns is dít wat belangrike kunstenaars maak" ("Kunst ist das, was bedeutende Künstler machen"). Haftman het weereens klem gelê op die belangrikheid van vooroorlogse modernisme as die maatstaf van kwaliteit kuns. Dit was egter die laaste keer wat die uitstalling gefokus was op die ouer generasie kunstenaars. d3 het nie meer verskillende "groepe" kunstenaars ten toon gestel nie. Die uitstalling het eerder gefokus op die individuele kunstenaar en nie op spesifieke style en skole nie. Hy het egter steeds gehou by sy gedagte van abstraksie as wêreldtaal en as 'n gevolg het hy van die jongste neigings in eietydse kuns (wat nie daarmee gestrook het nie) verwaarloos.

documenta III het die ontwikkeling van moderne kuns vanaf impressionisme geïllustreer met die meer as 500 werke wat vertoon is. Dit het werke van Paul Cézanne, Vincent van Gogh, Marc Chagall, Pablo Picasso, Otto Dix, Oskar Kokoschka, Lyonel Feininger, Paul Klee, Giorgio de Chirico, Max Ernst en Joan Miró ingesluit asook werk van jong Europeërs soos K.R.H. Sonderborg, Emilio Vedova, Jules Lismonde en Lucebert.

Bode het met d3 sy nuwerwetse uitstallingstyl verder uitgebrei. Drie prente van die Amerikaanse skilder Sam Francis, wat spesiaal vir die trappe van die Basel-kunssaal geskep is, is byvoorbeeld in 'n seshoekige saal met natuurlike lig van bo af vertoon. Dit het die werk met 'n byna heilige sin beklee.

documenta 4 het in 1968 plaasgevind, tydens 'n polities onstuimige tydperk in Europa. Militante linksgesinde studente in Duitsland, aangemoedig deur die sukses wat Italiaanse jeugdiges behaal het in die ontwrigting van die Venesiese Biennale, het gedreig om die documenta in chaos te dompel. Teen die agtergrond van die studente-opstande van 1968 het Haftmann bedank en is die kuratorskap vir die eerste en enigste keer aan 'n sogenaamde "documenta-raad" oorgelaat, eerder as die visie van een of twee individue. Die aanloop tot d4 is gekenmerk deur debat en omstredenheid wat die toekoms van die uitstalling bevraagteken het. Die uitstalling self het gepaard gegaan met die waai van rooi vlae en die skree van slagspreuke wat die hou van die openingstoesprake verhoed het. Kunstenaars het betoog teen die weglating van die "fluxus"-beweging en studente het betoog teen wat hulle beskou het as "die documenta van handelaars" en op maatskaplik relevante kuns aangedring. Uit 'n kunssinnige oogpunt was documenta 4 die eerste documenta wat geheel en al op datum was en met meer as 220 000 besoekers was dit weereens 'n sukses.

Met die saamstel van documenta 4 het spanning tussen estetiese oordeling en die demokratiese vorme van konsensus behaal tot konflik gelei. Die werkkomitees van die 24-lid raad se werksaamhede het gereeld op dooie punte uitgeloop as gevolg van die probleme geassosieer met estetiese konses bou en die skeptisisme van die ouer garde dat dit enigsins moontlik was. Jean Leering, die jong direkteur van die "Stedelijk Van Abbemuseum", in Eindhoven het onder die omstandighede saam met Bode na vore getree as 'n belangrike figuur na die dood van twee raadslede.

Anders as by die vorige documenta-uitstallings, het d4 as die “jongste documenta wat daar ooit was” eksklusief op eietydse werk gefokus en alle vorme van die retrospektiewe vermy. Die uitstalling het dan ook reg laat geskied aan alle vorme van kuns uit die 1960's en het hom blootgestel aan die oorheersing van Amerikaanse kuns soos aangedui deur die vername posisie wat "Post-Painterly" abstraksie en kleurveldskilder ("color field painting") ingeneem het. Ook minimalisme, popkuns, kinetiese kuns en installasie is na vore gebring ten spyte van kritiek daarop. Anders as tevore is beelde nie buite die Orangerie vertoon nie en die argitektoniese raamwerk vir beeldhouwerk is laat vaar. Die werke is eerder in los groeperings op die Karlswiese-weiveld uitgestal. Christo se 85 meter hoë "5,600 Cubic Meter Package" was toonaangewend van kuns wat "mens nie anders kon as om raak te sien nie".

Die verskeidenheid maniere van kunsuitdrukking en die verhoogde klem wat op teoretiese aangeleenthede geplaas het, het die organiseerders gedwing om iets te doen aan die feit dat toeskouers se manier van kunswaardering skaars verander het oor die afgelope aantal dekades. documenta 4 het vir die eerste keer "besoekersskole" aangebied om die probleem aan te spreek, maniere om eietydse kuns te waardeer te verduidelik en die idee te vestig dat die ontvangs van kuns 'n "arbeidstaak" in eie reg is.

Met documenta 5 was die Switser Harald Szeemann as Generaalsekretaris aangestel en hy was die eerste organiseerder wat direk in Arnold Bode se voetstappe gevolg het. Szeemann was tot 1969 hoof van die Kunsthalle Berne en het as vryskut kurator gewerk. Na die eksperiment van demokratiese kuratorskap in 1969 was hy alleen verantwoordelik vir die uitstalling. Szeeman het op briljante wyse daarin geslaag om 'n uitstalling te reël wat steeds beskou word as die documenta wat die grootste impak op moderne kuns gehad het.

Die uitstalling met die titel "Befragung der Realität – Bildwelten heute" ("Bevraagtekening van realiteit – Beeldwêrelde vandag") is in terme van 'n oorkoepelende tematiese raamwerk georganiseer, eerder as vorige documentas, wat werke volgens hulle individuele potensiaal ingesluit het. Tydens documenta 5 het individuele werke verskillende temas verteenwoordig. Die uitstalling het stelselmatig die verhouding tussen visuele vorms van uitdrukking en realiteit ondersoek. Dit het ook verder gegaan en probeer om toeskouers "eietydse beeldwêrelde" beter te help verstaan: ten einde die doel te bereik het die uitstalling die rol van gids vertolk wat die toeskouers in hulle manier van beskouing probeer lei het. documenta 5 het die standpunt ingeneem dat voorstellings van die wêreld toenemend met behulp van massamedia plaas vind en dat opgevoerde gebeurtenisse skaars onderskei kon word van werklike gebeurtenisse. Dié verhouding tussen realiteit en beeld was dus die fokus van die uitstalling.

documenta 5 het die verhouding tussen beeld, realiteit en die konsep van die "beeld" self getoets met die uitstal van sogenaamde "onkuns", soos kitsch, reklame, politieke propaganda, wetenskapsfiksie en die "kunswerk van die waansinnige". Sommige kritici het gevoel dat "documenta V te ver gegaan het" en dat "die enigste meer elitistiese gebeurtenis die Wagner Fees in Bayreuth is".

Die uitstalling het gepoog om 'n groot impak op die samelewing te hê met die uitnodiging van sosiaal aktiewe kunstenaars soos Joseph Beuys wat met die besoekers gemeng het. Beuys het naamlik 'n kantoor vir sy "Organisasie vir direkte demokrasie deur Volkstemming" in die Museum Fridericianum gevestig waar hy die volle 100 dae lank debat gevoer het met die besoekers aan die uitstalling.

Fotorealisme, wat toe 'n nuwe kunsneiging was, is besonder oortuigend aangebied. Die oorkoepelende konsep vir die uitstalling was die van "individuele mitologieë" wat 'n verskeidenheid van installasie, "action art" en opvoering toegelaat het en die rigting aangewys het vir komende uitstallings. Die individuele mitologieë het verwys na die vroeë 1970's se neiging vir kuns om introverte, hermetiese kunsstelling te maak. Szeemann het groot werke laat uitsal wat baie keer daarop gemik was om die eiesoortige intellektuele kosmos van die individuele kunstenaars uit te beeld. 'n Belangrike voorbeeld hiervan was die reuse lugskip van die Belgiese kunstenaar Panamarenko wat 'n hele kamer gevul het en sy obsessie met vlieg uitgebeeld het.

Volgens Szeemann het dié documenta soos nooit te vore nie die algemene publiek en die kundiges in twee kampe verdeel, kritici en entoesiastiese ondersteuners.

documenta 6, wat in 1977 gehou is, moes onderskei word van die vorige documenta. Die Duitse kunshistorikus Manfred Schneckenburger wat as kunsdirekteur opgetree het, het gestreef om dit te doen deur die vraagstuk rondom die posisie van kuns in die media-samelewing te herbewoord onder die werktitel "Art in the Media World–Media in Art". Hy wou ook gereg laat geskied aan die konsep van kuns as 'n onafhanklike gebied wat tog sy oorsprong in die samelewing het en wat verantwoordelik is daaraan.

Teen d6 was documenta gevestig as dié kunstentoonstelling. Vir kunstenaars het deelname hulle markwaarde verbeter of bevestig. Die uitnodiging aan kunstenaars van die Oos-Duitsland het sterk protes uitgelok en bekende kunstenaars soos Georg Baselitz en Markus Lüpertz het hulle op die laaste oomblik aan documenta VI onttrek. Indrukwekkende bywoningsyfers het egter die sukses van die documenta bevestig.

Schneckenburger het sy idee van kuns op drie generasies tegniese media gegrond: fotografie, film en video wat naas die "tradisionele" kunsdissiplines (teken, skilder en beeldhou) as volwaardige kunsvorme uitgestal is. Fotografie is verteenwoordig deur 'n uitgebreide retrospektiewe oorsig. Die uitstalling het verskeie video-installasies ingesluit soos Ulrike Rosenbach se "Herkules-Herakles-King Kong" (1976) en Bill Viola se "He Weeps for You" (1976). documenta self het 'n beduidende teenwoordigheid op televisie gehad met weeklikse bande uit die uitstalling se videobiblioteek wat deur openbare uitsaaiers gebeeldsaai is.

Al die kunsvorme wat op die uitstalling verteenwoordig was, is voorgestel as inhoudsoordraaglik, wat veral vir die tradisionele dissiplines 'n nuwe houding was. Volgens hierdie beskouing skep die kunstenaar bewus of onbewus 'n objek wat op sigself inhoud of "inligting" het en die inhoud kan oordra. Kuns is dus 'n "kommunikasiemiddel" en 'n gekommunikeerde objek.

Talle reusagtige beeldhouwerke het hulle verskyning by die uitstalling gemaak. Die ondersoek na die problematiese verhouding tussen kuns en maatskaplike realiteit is by d6 voortgesit. Baie van die beelde by d6 is bedink as "kuns in die oop ruimte" ("Kunst im öffentlichen Raum") en is aangebied langs die tradisionele ligging in die Karlsauepark en voor die Museum Fridericianum. Richard Serra se monumentale beeld, "Terminal" (1977), 'n reuse struktuur uit ysterblaaie, en Walter de Maria's se "Vertical Earth kilometre" ("Vertikale aardkilometer", 1977), 'n bronspaal van 12-ton wat in die grond begrawe is (en die konstruksiewerk wat daarmee gepaard gegaan het), het kuns se aanspraak om deel te wees van die samelewing aangetoon. Die beeldhouwerke het ook die veranderde beeldhou-aangeleenthede van postminimalisme en sogenaamde "Land Art" geïllustreer. Die beweging is nie net gekenmerk deur 'n ander begrip van materiaal nie, maar het ook die skuif uit tradisionele museumruimtes aangedui, asook 'n beweging na die monumentale.

Die Nederlandse kunshistorikus Rudi Fuchs was die kunsdirekteur van documenta 7 wat in 1982 gehou is. Fuchs het die Museum Fridericianum van buite laat restoureer en die binnekant laat moderniseer tot 'n eietydse museumgebou. d7 het dan ook 'n duidelike museum-georiënteerde karakter gehad. Eietydse kuns, geskep deur verskillende generasies, is op tradisionele wyse voorgestel in die museum wat gepoog het om kuns van die maatskaplike werklikheid te beskerm. Fuchs wou kuns bevry van die "verskeie beperkinge en sosiale parodieë waarin dit vasgevang is". Hy wou die uitstalling ook nie beperk tot 'n spesifieke teoretiese konsep nie. Hoewel Fuchs klem gelê het op die kunstenaar se individuele aard het hy nogtans in die uitstallingontwerp verwys na verbindings tussen die kunstenaars en hulle plek in kulturele tradisie. Kunswerke is nie volgens kunsstyle, groepe of geografiese oorsprong gerangskik nie en het eerder "individuele dialoë" gevolg.

Fuchs se benadering was beskryf as "stelselmatig onstelselmatig". Hy wou Amerikaanse kuns van daardie tydperk direk met dié van Europa vergelyk. Op daardie stadium het daar egter ernstige twyfel geheers oor die krag en kwaliteit van Europese kuns. Veral die rigting wat die Nuwe Wildes ("Neuen Wilden"), 'n groep skilders in Duitsland, ingeslaan het, het gelyk of dit enige verwagtings van nuwe inhoud verydel het.

Die klassieke genres, skilder en beeldhou, het 'n prominente plek ingeneem in d7 met bydraes van Marlene Dumas, Dan Graham, Anselm Kiefer, Richard Long, Bruce Naumann, Hermann Nitsch, Claes
Oldenburg, Gerhard Richter en Andy Warhol. Die vernaamste werk by d7 was egter die "7000 Eichen" ("7000 Eikebome") van Joseph Beuys. In dié werk het Beuys 7000 basaltstene op die Friedrichsplatz gedeponeer en ook die eerste van 7000 bome geplant. Oor die volgende vyf jaar is die oorblywende 6999 bome in Kassel geplant: elkeen langs een van die basaltstene. Die laaste boom is op die openingsdag van d8 in Junie 1987 deur die kunstenaar se weduwee, Eva Wurmbacher-Beuys, geplant nadat Beuys in 1986 gesterf het.

documenta VIII van 1987 sou oorspronklik onder leiding van Harald Szeemann (wat ook vir d5 in 1972 verantwoordelik was) en Edy de Wilde georganiseer word. Inhoudelike verskille en spanning tussen die twee het die deurvoer van die konsep egter onmoontlik gemaak. Manfred Schneckenburger het hom bereid verklaar om nog 'n keer die wêreldkunsuitstalling in Kassel te reël.

documenta VIII was dus die tweede documenta was deur die kunshistorikus Manfred Schneckenburger opgerig is. Die klem van d8 was egter anders as dié van d6. Hoewel klank- en video-installasies weer vername posisies ingeneem het, is skilderwerke so te sê geïgnoreer. In d8 het Schneckenburger gepoog om kuns se maatskaplike relevansie in die konflikgebied tussen onafhanklikheid en ingryping te ondersoek. Hy wou ook die kontakpunte tussen ontwerp, kuns en argitektuur ondersoek. Schneckenburger het enersyds afskeid geneem van modernisme met sy oortuiging dat daar geen duidelike grense tussen die verskillende dissiplines is nie, terwyl hy andersyds tog probeer het om 'n duidelike en oorsigtelike beeld van die kuns van sy tyd te gee. Nie alle kritici was dit eens dat dit geslaag was nie; die Duitse weekblad, "Die Zeit", het byvoorbeeld gevoel dat d8 "minder van 'n uitstalling as 'n kaleidoskoop van produksies" was.

Schneckenburger wou nie net die klassieke gaping tussen vryheid en toepassing van kuns ondersoek nie, maar wou ook kuns se potensiaal om verandering te weeg te bring – beide in die gebied van toegepaste kuns en in die gebied van sosiale utopieë – aan te toon; een jaar na die Tsjernobil-kernramp. Schneckenburger het die samelewing se teenwoordige verlies aan utopie geïllustreer deur werke van verskeie kunstenaars oor oorlog, onderdrukking en geweld te vertoon, soos byvoorbeeld Marie-Jo Lafontaine's se video-installasie "Les Larmes d'Acier" ("Die Trane van Staal"), wat 'n jong atletiese man vertoon het wat oefen teen die agtergrond van 'n Maria Callas aria.

Die kunswêreld was egter besorg dat die vervaging van die grense tussen kuns, ontwerp en argitektuur neergekom het op die uitlewering van kunssinnige standpunte. Manfred Schneckenburger het self tot die gevolgtrekking gekom dat sy documenta-konsep, in plaas van om die bedoelde oopheid tussen ontwerp en argitektuur daar te stel, nuwe skeidsmure geskep het.

documenta IX, 1992 is deur die charismatiese Belgiese kunshistorikus Jan Hoet as kunsdirekteur saamgestel. Hoet is in die rol ondersteun deur die Belgiese kurator Bart de Baere, die Italiaanse kunskritikus Pier-Luigi Tazzi en die kunskritikus Denis Zacharopoulos van Griekeland. Hoet was van 1975 tot 2003 direkteur van die "Stedelijk Museum voor Actuele Kunst" (SMAK) in Gent en was veral bekend vir sy baanbrekerprojek, "Chambres d'Amis" in 1986, waarin kuns in vyftig woonstelle in Gent uitgestal is.

Byna geen ander documenta het swaarder onder die kritici deurgeloop nie. Tog het die bywoningsyfers wat vir die eerste keer 600 000 verbygesteek het en die uitstalling se kommersiële sukses het die uitstalling se konsep regverdig. Hoet het niks uitgelaat wat nie aktueel was in die kunswêreld van 1992 nie. d9 het die grootste aantal ruimtes tot nog toe beslaan. Benewens die gevestigde Fridericianum en Orangerie is nuwe uitstalruimtes ingesluit, soos die Neue Galerie ("Nuwe Galery"), die trappe van die AOK medieseverskeringsmaatskappy en die Ottoneum (wat 'n natuurhistoriese museum huisves), tydelike geboue in die Karlsauepark en die nuut-opgerigte documenta-saal agter die teater. Laasgenoemde is deur die argitekte Jochem Jourdan en Bernhard Müller ontwerp. Die sewe geboue is aangevul deur talle openbare terreine in Kassel.
Hoet het in d9 weggebreek van dokumenta-tradisie deur geen teoretiese konsep te ondersoek of 'n tematiese konteks te verskaf nie. Hy het die hooftaak van eietydse kuns gesien as die verskaffing van werklike subjektiewe ondervindings om te dien as teenwig vir 'n realiteit wat al hoe meer virtueel was. Hy het hom tydens die voorbereiding van die uitstalling as volg uitgelaat: "Kuns self sal ons vertel wie dit is. Nie ek nie. Ek kan slegs 'n kaartjie aanbied vir die ontdekkingsreis. […] Die documenta moet nie besnoei word tot een sentrale idee nie. Ek het geen konsep nie. Ek bou slegs 'n struktuur wat 'n konsep voorstel." Die enigste leiding wat Hoet aan die toeskouer verskaf het was die liggaam as metafoor en hy het die documenta dan ook die titel "From body to body to the bodies" gegee. Die d9 program het ook jazzopvoerings, boks en bofbal ingesluit.

Soos met d8 het die uitstalling onder die kritici deurgeloop. "The New York Times" het dit as leweloos en sinneloos beskryf en verklaar dat alhoewel daar uitstaande werke ten toon gestel is "hulle moes baklei vir aandag in 'n omgewing waar die sterkste, luidrugtigste en mees aggressiewe floreer".

documenta 10 was die laaste documenta van die vorige millennium. Dit was ook die eerste wat deur 'n vrou saamgestel is, die Franse kunshistorikus, Catherine David. Hoewel David te vore 'n kurator van eietydse kuns by die Pompidou-sentrum was en later by die Galerie Nationale du Jeu de Paume, 'n lektor in eietydse kuns by die École du Louvre was, verskeie boeke gepubliseer en verskeie uitstallings georganiseer het, was sy relatief onbekend.

David het die gedagte "kyk terug in die toekoms in" as sentrale motief vir die uitstalling gebruik. Sy het gelyktydig 'n kritiese oorsig oor die vorige vyftig jaar en 'n prognose van die toekoms aangebied. David het daarna gestreef om van al die "standaard bestanddel" van documenta gebruik te maak; vernuwing, vooruitgang en verandering en sodoende die tradisie van innovasie vas te vang; met gepaardgaande verrassing en omstredenheid. Sy het geen presedent gesien waarvan vooruit gegaan kon word nie en het haar benadering beskryf met die term "retroperspektief", wat ook as die benaming vir 'n gedeelte van die uitstalling gedien het. Die moontlike toekoms van kuns is ondersoek met rekenaar- en internetgebaseerde kuns, die uitgebreide filmprogram in die BALi-Kino en die groot aantal videowerke. In die "retroperspektive"-uitstalling is verskeie ouer werke uitgestal, insluitend werke wat reeds tydens vorige documantas uitgestal was, soos Marcel Broodthaers se "Section Publicité, Musée d'Art Moderne, Département des Aigles" wat te vore in 1972 tydens documenta 5 uitgestal is.

'n Verdere teoretiese konsep onderliggend aan d10 was die oorweging dat estetiese produksie sy politiese omgewing moes insluit. David het d10 gedefinieer as 'n "manifestation culturelle" ('n "kulturele gebeurtenis") en wou gehad het dat toeskouers die wêreldtoestand in die werk moes herken. Sleuteldatums geassosieer met beduidende maatskaplike en kulturele omwentelings het as kronologiese merkers gedien waarlangs kuns se politieke, sosiale, kulturele en estetiese verkenningsfunksies nagespoor is. David het haar taak benader vanuit die oortuiging dat documenta 'n fenomeen was wat tot 'n veelsydige kulturele gebeurtenis ontwikkel het. In die program "100 Tage–100 Gäste" ("100 dae — 100 gaste") is kunstenaars, digters, filosowe, sosioloë, wetenskaplikes en teater- en filmregisseurs uitgenooi om gedurende die 100 dae van documenta 10 voor te lees, te debatteer en besprekings te voer. Onderwerpe het gewissel van die effektiwiteit van kultuurbeleide teen die agtergrond van 'n wêreldmark tot vraagstukke rondom die grondslag van demokrasie. Die "spoor" of "weg", fisies sowel as as idee, het in dié opsig 'n belangrike rol gespeel: die besoeker is deur die stad Kassel gelei vanaf die Kultur Bahnhof, langs die Museum Fridericianum, die Friedrichsplatz, die Ottoneum en die Documenta-Halle, na die Orangerie in Karlsauepark om sodoende die verbinding tussen die stad en documenta sigbaar te maak. Langs die pad is verskeie werke vertoon, soos dié in die voetgangerstonnel by die stasie. Sommige van die werke sou skaars as kunswerke erken word, soos Hans Haacke se straatplakkate of die rooi neon-letters van Peter Friedl se werk, KINO, wat op die dak van die documenta-saal geplaas is.

documenta 11 was die eerste wat deur 'n kunsdirekteur wat nie van Europese oorsprong was nie, gereël te word: Okwui Enwezor was in Nigerië gebore en het sedert 1963 in die Verenigde State gewoon en gewerk. Enwezor was te vore die kunsdirekteur van die tweede Johannesburg Biennale (1996–1997) en was kurator van talle uitstallings in die wêreld se voorste galerye en museums. Hy wou met sy span van ses assistent-kuratore die eerste documenta van die 21ste eeu saamstel rondom die tema "postkoloniale problematiek".

documenta 11 was in terme van inhoud, tydskaal en geografiese dimensies aansienlik breër in strekking as enige vorige documenta. Die documenta 11 uitstalling in Kassel is voorafgegaan deur vier sogenaamde "Platforms" met die uitstalling in Kassel as die vyfde Platform. Die Platforms het 'n verskeidenheid komplekse onderwerpe behandel deur 'n reeks openbare debatte oor die historiese en teoretiese analise van postkoloniale magsverhoudinge. Die konferensies sou sorg vir die teoretiese verdieping van die uitstallingtema:

By die uitstalling in Kassel, of Platform5, is kunstenaars van lande wat nog nooit te vore verteenwoordig is nie uitgenooi om 'n waarlik internasionale ondervinding te skep as 'n uitstalling van wêreldkuns in 'n globale postkoloniale stadium. Die uitstalling het as toevoeging en weerspieëling op die diskursiewe platforms gedien. Die tentoonstelling self was egter nie 'n bloot visuele voorstelling van die konferensies nie. Die wisselwerking tussen die verskillende platforms het aangetoon dat estetiese ondervinding 'n intellektuele aktiwiteit is wat staat maak op kennis en onderskeidende vermoë. Nogtans was baie van die werk op die uitstalling steeds toeganklik sonder indiepte agtergrond oor die uitstallingtema. Onderwepe wat deur die uitstalling aangespreek is het ingesluit: die menseslagting in Rwanda, Palestynse geskiedenis, Amerikaans-Meksikaanse grensspanninge, rassisme in Europa en arbeidsgeskille in Suid-Afrika. Benewens die tradisionele uitstalruimtes in die Fridericianum, die Kulturbahnhof, die Orangerie en die Karlsaue, is die Bindingbrouery tot die uitstalling toegevoeg.

Enwezor het gemeen dat hedendaagse kuns in die publieke domein hoort. Hy het ook geglo ook dat die meganismes wat kuns dié publieke posisie verskaf heroorweeg moet word en dat nie net kuns en die plek daarvan in die samelewing bespreek moet word nie, maar ook die algehele magstruktuur in die wêreld. Verder het hy geglo hy dat die doel van kuratorskap nie is om 'n "smaakmaker" te wees nie, maar om "kennis te produseer" - nie net van kuns nie, maar van die wêreld waarin dit gemaak word.

d11 het as die mees politiese documenta tot dusver gemengde reaksie by kritici uitgelok. Nie almal was dit eens dat die komplekse en ambisieuse mandaat van d11 suksesvol uitgevoer is nie. Al is 'n magdom materiaal aangebied vir weerspieëling op die tema, het Enwezor die publiek uiteindelik onduidelik gelaat oor "eietydse kuns se vooruitsigte en die posisie daarvan in die skep van interpretasiemodelle vir die verskillende aspekte van vandag se begripvormende wêrelde".

Die kunsdirekteur vir documenta 12 was Roger M. Buergel wat saam met sy eggenoot, die kunshistorikus Ruth Noack, die twaalfde documenta saamgestel het. Noack was ook die kurator van die uitstalling. Buergel is in 1962 in Berlyn gebore en is 'n uitstallingmaker, kritikus en dosent. Toe hy in 2003 gekies is om d12 saam te stel het hy geen ervaring met groot uitstallings gehad nie, was hy nie verbonde aan 'n museum of kunsvereniging nie, en het hy geen duidelike ideë gehad wat hy op d12 wou vertoon nie.
Buergel en Noack wou met drie leitmotiewe aan kuns, maar ook aan die kunspubliek vra: "Is moderniteit ons antikwiteit?, Wat is die blote lewe? Wat moet gedoen word?" Buergel het gemeen meen dat ons "beide binne én buite" moderniteit staan, afgeskrik deur die geweld daarvan en verlei deur die potensiaal daarvan. Met die eerste vraag wou hy ondersoek of moderniteit oor alle verskille heen 'n gemene planetêre horison kan verskaf. Hy het ook gevra ook of kuns die medium vir die kennis is. Met die tweede vraag het hy die kwesbaarheid en blootstelling van bestaan ondersoek. "Waaruit bestaan die lewe eintlik as alles wat nie wesenlik is nie verwyder word?" en "Help kuns om te bepaal wat wesenlik is?" Met die derde vraag wou hy weet wat ons moet leer om globalisering intellektueel en geestelik te hanteer; en of dit 'n vraag van estetiese opvoeding en ontwikkeling is.
documenta 12 het soos vorige documentas verskeie geboue in Kassel gebruik, insluitend die tradisionele documenta ruimtes: die Fridericianum, documenta-saal en die Neue Galerie. Met d11 in 2002 het Okwui Enwezor 'n voormalige brouerygebou as deel van die uitstalling gebruik om die verhoogde ruimtebehoeftes en besoekersgetalle te hanteer. Buergel het verkies om eerder vir die duur van die uitstalling 'n geheel en al nuwe tydelike gebou in Karlsauepark op te rig: die Aue-Pavillon. Die 9 500 m² Aue-Pavillon is deur die Franse argitekte Anne Lacaton en Jean-Philippe Vassal ontwerp en van industriële voorafvervaardigde kweekhuisonderdele gebou. Die argitekte se oorspronklike idee was 'n ligte, deurskynende pawiljoen. As gevolg van bewaringsoorwegings is die ontwerp aangepas en is die dak en mure met 'n silwerige materiaal bedek om kunswerke daarbinne van sonlig te beskerm. Met die insluiting van die sjef Ferran Adria in d12 was sy restaurant, elBulli naby Barcelona, ook een van die "uitstalruimtes" vir d12. Verder is nog 'n 18de eeuse gebou, Schloss Wilhelmshöhe, vir d12 gebruik. Twee films is ook in die Kulturzentrum Schlachthof, in die noordelike deel van Kassel vertoon.
documenta 12 het die werk van 109 kunstenaars uit 43 lande uitgestal. Die uitstalling is deur 754 301 besoekers, 4 390 kunskenners en 15 537 joernaliste uit 52 lande bygewoon. d12 het min van die gevestigde eietydse kunstenaars ingesluit.

documenta 12 het swaar onder die kritici in veral die Engelstalige pers deurgeloop. Die Telegraph het dit as "Die slegste kunsuitstalling ooit" beskou, die Guardian het dit "100 dae van onbekwaamheid" genoem en die New York Times het gemeen dat die gewigtige vrae moontlik te sag gestel is. Ook Die Welt het gemeen dat die mislukking van die papawerveld van Sanja Ivekovic voor die Fridericianum, wat besoekers begroet wanner hulle by d12 aangekom het, moontlik 'n teken van die hele uitstalling was. Ook kunstydskrifte het soos met ander documentas gemengde resensies gelewer. Die Duitse tydskrif ART het tot die slotsom gekom dat documenta 12 breedweg uit "bleek" kuns bestaan het, dat dit groot flaters gehad het en dat dit klaaglik gefaal het as 'n wêrelduitstalling. Die tydskrif het gemeen dat alhoewel dit nie 'n totale mislukking was nie, dit beslis nie 'n baanbrekende toekomsmodel was nie. Art in America was effens meer positief met die uitspraak "Ondersteun deur 'n bekende – en onheilspellende – mengsel van mandarynse teorie en populistiese ambisie, is die historiese en geografies inklusiewe weergawe van die twee keer per dekade uitstalling verbasend lonend". Frieze het gemeen, met verwysing na 'n vroeëre stelling van Buergel dat hy opsoek was na 'n meer "poreuse vorm van organisering", dat "die uitstalling so poreus [is] soos 'n argument; vol oppervlakkige verbindings, baie keer gemaak in onkunde van werklike konsepte van vertoning inherent tot die werk op die uitstalling. Meeste kritici was dit eens dat die Aue-Pavilion met sy teervloer 'n swak keuse as uitstalruimte was en selfs die argitekte het hulle van die projek gedistansieer na al die kompromieë wat aangegaan is.

documenta 13 is van 9 Junie tot 16 September 2012 gehou.

documenta 14 word van 10 Junie tot 17 September 2017 gehou.

Die Museum Fridericianum was reeds sedert die eerste uitstalling in 1955 een van die hoof uitstalruimtes van documenta. Die Museum Fridericianum is in 1779 geopen en word beskou as die eerste openbare museum op die Europese vasteland. Met die bombardering van die Tweede Wêreldoorlog is die gebou erg beskadig en het slegs die fasade en die Zwehrentoring behoue gebly. Die museum was voorlopig vir die eerste documenta in 1955 herbou. Rudi Fuchs het die Museum Fridericianum vir die 1982 documenta van buite laat restoureer en die binnekant laat moderniseer tot 'n eietydse museumgebou. Sedert 1988 dien die gebou as 'n kunsruimte wanneer documenta nie aan die gang is nie.
In 1959 is die Orangerie en die Palais Bellevue tot die uitstalruimtes vir documenta 2 toegevoeg. Die Orangerie is in die Staatspark Karlsaue geleë. Dit is tussen 1703 en 1711 deur Landgraaf Karel gebou. Tydens die Tweede Wêreldoorlog is die Orangerie in 'n Britse lugaanval in Oktober 1943 erg beskadig. Die ruïne is voorlopig gerestoureer en die gebou het in 1955 as 'n uitsallingsoord vir die tweede "Bundesgartenschau" (tuinskou waaruit documenta ontstaan het) gedien. In die 1970's is die voorkoms van die gebou gerestoureer. Die fasade is die enigste deel wat lyk soos in 1872; die binnekant is geheel en al oor ontwerp en oor gebou. Die Orangerie is ook vir 'n aantal ander documenta insluitend d3, d9 en d10 gebruik. Die Palais Bellevue is in 1714 ook deur Landgraaf Karel opgerig. Die gebou het aanvanklik as 'n observatorium gedien en later as van die nou vernietigde Schloss Bellevue. Dit huisves vandag die Grimm-broers-museum wat weer in 1992 as uitstalruimte gebruik is.
Die Orangerie is in die Staatspark Karlsaue geleë. Reeds met documenta 2 in 1959 is beelde voor die Orangerie in die Karlsaue park uitgestel. Die park is tussen 1700 en 1770 as 'n enorme barokpark deur die Landgrawe Karel en Friedrich II gebou. Van 1787 af is die formele tuin in stadiums oorgebou op grond van eietydse Engelse landskaptuine. In 1996 was die gebruik om beeldhouwerk buite die Orangerie uit te stal laat vaar en is werke in los groepering op die Karlswiese weivelde in die park uitgestal. Christo se 85 meter-hoë "5 600 Cubic Meter Package" is in die middel van die veld opgerig en het daarmee 'n nuwe begrip van "kuns wat niemand kan miskyk nie" daargestel.
Die enigste permanente uitstalruimte wat spesifiek vir documenta gebou is, is die documenta-Halle, 'n glas-, beton- en staalgebou wat in 1989 deur die argitekte Jourdan en Müller ontwerp is en vir die eerste keer vir documenta 9 in 1992 gebruik is. Dit sluit 1 400 m² uitstalruimte in, sowel as ongeveer 700 m² vir kantore, 'n kafeteria, bewaarplek, ens.

Vir documenta IX in 1992 is die Museum Fridericianum die Friedrichsplatz daarvoor, die Neue Galerie, en die natuurhistoriese museum Ottoneum asook die tydelike Aue-pawiljoene in Karlsauepark en die Brüder Grimm-Museum ook ingespan as uitstalruimtes. Die Neue Galerie is 1877 as museumgebou gebou volgens die planne van die argitek Heinrich von Dehn-Rotfelser. Benewens die terugkerende documenta-uitstalling word internasionale kunsuitstallings daar gehou en beelde uit Kassel se geskiedenis uitgestal. Die tydelike Aue-pawiljoene van d9 in Karlsauepark is in 1994 na Almere geskuif, waar dit onderdakskuiling bied aan die Museum De Paviljoens.
Die Ottoneum wat vandag die natuurhistoriese museum huisves is aanvanklik tussen 1603 en 1606 deur die Architekn Wilhelm Vernukken in opdrag van Landgraaf Moritz as die eerste permanente teater in Duitsland opgerig. Die Ottoneum is na die Landgraaf se lieflingseun, Otto, vernoem. Die Ottoneum is in die middestad van Kassel aan Steinweg geleë, naby die Friedrichsplatz, waar documenta se hoofuitstalruimte, die Museum Fridericianum, geleë is.
In 1995 is Kassel se hoofstasie herstel en herontwerp om die sogenaamde "Kulturbahnhof" ("kultuurtreinstasie") daar te stel. Kunsgalerye, 'n argiteksentrum, gastronomiesentrum, 'n uitsalruimte vir komiese kuns, die "Caricatura" en twee filmteaters is in die stasie opgerig. In 1997 was Kulturbahnhof die beginpunt van die documenta-roete.

In 2002 is die voormalige Bindingbrouery as uitstalruimte vir documenta 11 gebruik. Die brouery is in 1861 as Brauerei Losch langs die Fuldarivier opgerig, later as Herkules-Brauerei herdoop en uiteindelik in 1972 Binding-Brauerei genoem. Dit is oor die verloop van die volgende 100 jaar vier keer uitgebrei. Nadat die brouery in 1999 gesluit is, is die Duits-Italiaanse argiteksfirma Kühn Malvezzi in 2001 aangestel om die gebou aan te pas vir gebruik in documenta 11. Die argitekte het die terrein omskep in 'n ideale kunsruimte deur 'n buigsame rooster te ontwerp wat vir kuratoriale redes aangepas kan word tot die dag voor die uitstalling. Minimale inbreuk is gemaak op die essensie van die gebou en die gedeeltelik geskiedkundige fasade. Dit is gedoen deur 'n eenvormige 5-meter-hoë wit muurstruktuur te gebruik om die uitstalruimte te skep. Die roosterontwerp het 'n modulêre matriks met kamers van verskillende groottes en uitlegte moontlik gemaak; soos in 'n stad. Die brouery is nie vir d12 gebruik nie en ondanks verskeie pogings deur die stad Kassel kon 'n nuwe kommersiële gebruik vir die gebou nog nie weer gevind word nie.

Die Bindingbrouery is nie 2007 vir documenta 12 gebruik nie. Om genoeg uitstalruimte te verseker is die tydelike Aue-pawiljoen in die Karlsaue opgerig. Die 9500 m² gebou is deur die Franse argitekte Anne Lacaton en Jean-Philippe Vassal ontwerp en van industriële voorafvervaardigde kweekhuis onderdele gebou. Die argitekte se oorspronklike idee was 'n ligte deurskynende pawiljoen wat sou herinner aan die Crystal Palace: 'n 1851 glasgebou in Londen wat die wêreld aan deursigtige mure en dakke bekendgestel het. Die argitekte is veral bekend vir die ontwerp van die Palais de Tokyo eietydse-kunsgalery in Parys wat in 2001 voltooi is. Die gebou was op die kortlys vir die Mies van der Rohe-prys in 2003 en was sedertdien geweldig invloedryk as moontlik een van die mees ekstreme "found-space" galerye. In die Aue-pawiljoen wou Lacaton en Vassal hê dat die gebou oop en lig moes wees en dat natuurlike ventilasie die binnekant met die klimaat van Kassel sou verbind. As gevolg van bewaringsoorwegings het Tim Hupe, die argitek wat die werk op die terrein bestuur het, die gebou aangepas deur die dak en mure met 'n silwerige materiaal te bedek om kunswerke daarbinne teen sonlig te beskerm. Lacaton het beweer dat die drapering en gepaardgaande lugversorging "'n gebrek aan respek" vir argitekte verteenwoordig, waarop Buergel geantwoord het dat argitekte opsy moet staan vir die behoeftes van kuns en kunstenaars. Die aanpassings aan die argitekte se visie het veroorsaak dat die Aue-pawiljoen met sy bruin geverfde teervloer 'n "mistroostige, deurmekaar, gelapte oplossing" was. Weerkaatsings van ligte en buitemure het besoekers se sig van foto's en tekening wat agter glas geraam is versper en by baie werke was die konstruksie se pilare en balke in die pad.

Buergel het op 'n stadium verklaar dat die "tyd vir die installering van uitstallings in ou industriële ruimtes verby is". Tog is die Kulturzentrum Schlachthof 'n vooroorlogse steen voormalige slaghuis in d12 gebruik om twee films te vertoon: Hito Steyerl se "Journal No. 1 – An artist's impression" en Artur Żmijewski se "Them". "Journal Nr. 1" is die titel van 'n Bosniese maandelikse nuusfilm uit 1947 wat in die Bosniese oorlog in die vroeë 1990's vernietig is. Die video installasie "Journal Nr. 1 – An artist’s impression" herkonstrueer 'n toneel uit die nuusfilm wat handel oor die alfabetisering van Moslem vroue. Żmijewski se "Them" is 'n sosiale eksperiment waarin verteenwoordigers van botsende sosiale groepe (konserwatiewes, patriotiese Katolieke, nasionalistiese Poolse jeug, linksgesinde sosialiste, demokrate en vryheidsvegters) in 'n werkswinkel gevra was om 'n simboliese sentrum te skep. Dit het die deelnemers gedwing om te onderhandel, veg of terug te trek.

Schloss Wilhelmshöhe in Bergpark Wilhelmshöhe, aan die westelike rand van Kassel, is vir die eerste keer in 2007 as uitstallingsoord vir documenta gebruik. Die Wilhelmshöhe-kasteel is in verskeie stadiums van 1786 af gebou. Landgraaf Willem IX, wat later Prins Elektor Willem I geword het, het die kasteel ontwikkel en terselfdertyd die omliggende barokpark tot 'n Engelse landskaptuin herontwerp. 'n Bom het die middelste deel van die kasteel aan die begin van 1945 vernietig. Die gebou is eers in 1968–1974 gerestoureer, waartydens dit ook aangepas is om as kunsmuseum te dien. Nadat konstruksieprobleme die sluiting van die museum in 1994 genoodsaak het, is dit weer in Junie 2000 geopen. Die Schloss Wilhelmshöhe-museum huisves onder andere die oudheid versameling, 'n galery van skilderye van ou meesters, 'n grafiese kunsgalery en 'n versameling skilderye en beeldhouwerke van 1750 af. Werke by Wilhelmshöhe het die rysvelde van die Thaise kunstenaar Sakarin Krue-on ingesluit wat in terrasse in die bergpark geplant is.



</doc>
<doc id="27716" url="https://af.wikipedia.org/wiki?curid=27716" title="Burgerygebaseerde eweknieproduksie">
Burgerygebaseerde eweknieproduksie

Burgerygebaseerde eweknieproduksie (Engels:"Commons-based peer production") is 'n term geskep deur Harvard Regsprofessor Yochai Benkler met die doel om 'n nuwe model van ekonomiese produksie te beskryf waarvolgens die kreatiewe energie van 'n groot groep individue gekoördineer word (gewoonlik met behulp van die internet) in omvangryke, betekenisvolle projekte, meestal sonder tradisionele hiërargiese organisasies of finansiële vergoeding.

Die term word die eerste keer gebruik in Yochai Benkler se artikel "Coase’s Penguin".

Die redes vir individue se deelname word as volg deur hom beskryf:
"Mense neem deel in eweknieproduksie gemeenskappe vir 'n wye verskeidenheid van intrinsieke en selfbelange redes...basies, mense wat deelneem in eweknieproduksie gemeenskappe hou daarvan. Hulle voel passie oor hul spesifieke area van kundigheid en geniet die vooruitsig om iets nuut of beter te skep."

Hy vergelyk dit met firmaproduksie (waar 'n gesentraliseerde besluitnemingsproses besluit wat gedoen moet word en deur wie dit gedoen moet word) en markgebaseerde produksie (wanneer verskillende vergoedings van verskillende take dien as 'n aansporing vir enigeen wat belangstel om die werk te doen).

In 2006 het Benkler ook sy boek "The Wealth of Networks" gepubliseer, 'n boek wat voortbou op die konsep van burgery gebaseerde eweknieproduksie.

'n Ander definisie, deur Aaron Krowne ("Free Software Magazine") lui dat burgery gebaseerde eweknieproduksie "verwys na enige gekoördineerde, (hoofsaaklik) internet-gebaseerde poging waarvolgens vrywilligers bydra tot 'n projek en waar daar 'n proses bestaan wat ten doel het om hul werk saam te voeg in die produksie van ’n gesamentlike intellektuele produk. Burgerygebaseerde eweknieproduksie sluit in verskillende tipes van intellektuele uitsette van sagteware tot biblioteke van kwantitatiewe data tot menslik leesbare dokumente (handboeke, boeke, ensiklopedieë, resensies, webjoernale, tydskrifte, en so meer)."

Voorbeelde van produkte geskep deur middel van burgerygebaseerde eweknieproduksie sluit in Linux, 'n rekenaarbedryfstelsel, Slashdot, 'n nuus en aankondiging webwerf; Kuro5hin, 'n besprekingswebwerf vir tegnologie en kultuur; Wikipedia, 'n aanlynensiklopedie; en Clickworkers, 'n gesamentlike wetenskaplike webwerf.

Verskeie onverwagte maar tog nie onvoorsiene gevolge sluit in:


Die gemak om deel te word, of 'n projek te verlaat, is soortgelyk aan ad hockrasies.

Die beginsel van burgerygebaseerde eweknieproduksie is soortgelyk aan kollektiewe uitvinding, 'n model van oop innovasie in die ekonomie, 'n term geskep deur Robert Allen.



</doc>
<doc id="27717" url="https://af.wikipedia.org/wiki?curid=27717" title="Argyrosomus hololepidotus">
Argyrosomus hololepidotus

Die Argyrosomus hololepidotus is 'n baarsagtige stekelvinvis wat om Madagaskar, in die Atlantiese Oseaan, die Middellandse See en naby Australië aangetref word. Dit staan in Engels bekend as die "Madagascar meagre" en lyk baie soos die Suid-Afrikaanse kabeljou spesies.

Dit het 'n blouerige bosy, 'n silwerige ondersy met gladde skubbe en 'n geronde stertvin.





</doc>
<doc id="27730" url="https://af.wikipedia.org/wiki?curid=27730" title="Nkandla">
Nkandla

Nkandla is 'n dorp en munisipaliteit binne die King Cetshwayo-distriksmunisipaliteit in noordoos KwaZulu-Natal. Dit is ongeveer 280 km noord van Durban geleë. Nkandla is ook die woning van Jacob Zuma, Suid-Afrika se voormalige president. Sy landgoed is 40 kilometer suid van die dorp Nkandla, anderkant die Nkandlawoud op die pad na Kranskop geleë.

Die naam Nkandla is afgelei van die Zoeloe-werkwoord "khandla" wat beteken "om moeg te word, uitgeput te word of om uit te strek". Die Zoeloekoning Shaka het volgens oorlewering gesê dat hy uitgeput was nadat hy 'n dispuut in die omgewing besleg het.

Die dorp Nkandla is geleë op die kruising van vier belangrike roetes wat suid na Kranskop en Pietermaritzburg lei, wes na Vryheid, noord na Ulundi, en oos na Eshowe, uMhlathuze en die kus. Die Nkandla Munisipaliteit is een van ses plaaslike munisipaliteite in die King Cetshwayo-distriksmunisipaliteit. Die grootste gedeelte van die bevolking leef in nedersettings versprei oor die stamowerheidgebied wat die grootste deel van die munisipaliteit beslaan. Die oppervlak van die Nkandla Munisipaliteit is ongeveer 1 827 vierkante kilometer groot waarvan 98% stam- en staatsgrond is. Meeste van die stamgrond behoort aan die Ingonyama Trust. Daar is 18 "amakhosi" (tradisionele leiers) in die gebied. Nkandla het 'n bevolking van 140 000 waarvan byna die helfte (46%) onder 15 jaar oud is.

Nkandla maak aanspraak daarop om die wieg van Zoeloegeskiedenis te wees. Nkandla was vanaf Malandela, Shaka, Dingaan en Cetshwayo die middelpunt van Zoeloegeskiedenis. Die grafte van Koning Malandela en Cetshwayo is in Nkandla geleë. Shaka se gevreesde kort assegaaie is in die gebied gesmee en Shaka en Zwide se oorlog is in die Nkandlawoud geveg. Verder het baie van die vegters in die Bambatha-rebellie van 1906 in die woud geskuil en hulle operasies daarvandaan beplan. Die graf van Sgananda, een van die leiers van die Bambatha-rebellie is oorkant die Ndlamadodaberg, omtrent 3 km van Nkandla, geleë.

Nkandla is 'n baie arm gebied. Nkandla se ekonomiese groei in die periode 1985 tot 1995 is op 12,3% geskat. Ten spyte van die hoë groeikoers bly dit een van die armste gebiede in die King Cetshwayo-distrik. Meeste mense het nie genoeg om te eet nie, ontbreek aan behoorlike behuising, sanitasie, water en elektrisiteit. Die werkloosheidsyfer in die gebied is 90% en vroue staan aan die hoof van die meeste huishoudings.

Ongeveer 'n derde van die bevolking het 'n primêre opvoeding en slegs 3% vorder tot by graad twaalf. Daar is 127 laerskole en 45 hoërskole en een biblioteek in die gebied. Daar is twee hospitale en 18 klinieke in die gebied. Sommige van die klinieke het nie lopende water nie. VIGS het die reeds haglike toestande in Nkandla verder vererger.

Die Nkandlagebied beskik oor 'n rykdom van onversteurde inheemse woude. Die Nkandlawoud is die tuiste van die bedreigde Karkloof blouvlinder.

Die Matshenezimpisi Natuurreservaat in die omgewing is 'n ekotoerismeprojek met 'n inheemse woud, 'n waterval waar die Ntumbenirivier by die Mhlathuzerivier aansluit en wildsbokke soos sebras en rooibokke voorkom. Die reservaat beskik oor 'n aantal chalets en 'n veeldoelige saal. Die Qhudeniwoud is 'n inheemse woud in die gebied met 'n waterval wat Manzawayo (vallende water) genoem word.

Die Ntingwe-teeplantasie is in die noordoostelike deel van die gebied geleë. Tee van die plantasie word na die Verenigde Koninkryk uitgevoer.

Die ander dorpe in die munisipale gebied is: Dlolwana, Qudeni en Randalhurst.



</doc>
<doc id="27731" url="https://af.wikipedia.org/wiki?curid=27731" title="Mila Kunis">
Mila Kunis

Milena „Mila“ Markiwna Kunis (Oekraïns: Мілена Марківна Куніс; * 14 Augustus 1983 in Tsjernitsi, Oekraïne) is 'n Amerikaanse aktrise.

In 1991 het sy en haar familie van Oekraïne na die Verenigde State van Amerika verhuis. 




</doc>
<doc id="27732" url="https://af.wikipedia.org/wiki?curid=27732" title="Adjunkpresident van Suid-Afrika">
Adjunkpresident van Suid-Afrika

Die Adjunkpresident van Suid-Afrika tree op as die waarnemende President van Suid-Afrika wanneer die President buite die land se grense is, nie in staat is om die amp se pligte te onderneem nie, of wanneer die Presidensie vakant is. Die Adjunkpresident is ook 'n lid van die Nasionale Vergadering en die Kabinet. Die Adjunkpresident word grondwetlik vereis om die President te ondersteun in die uitvoer van die regering se funksies en kan deur presidensiële proklamasie enige regeringsportefeulje toegeken word. Die adjunkpresident se ampswonings sluit in die Oliver Tambo-huis in Pretoria, Highstead in Kaapstad en die Dr John L Dube-huis in Durban.

Die huidige Adjunkpresident van Suid-Afrika is David Mabuza, benoem deur die huidige President van Suid-Afrika, Cyril Ramaphosa.

Die Adjunkpresident se ampstermyn word nie deur die wet bepaal nie. Die Adjunkpresident se termyn begin wanneer hy of sy deur die President vanuit die geledere van die Nasionale Vergadering aangestel word en lê dan die voorgeskrewe eed af.

Die Adjunkpresident se termyn word deur een van vier grondwetlike meganismes afgedank: afdanking deur die President, 'n suksesvolle 'mosie van wantroue in die President' deur die Nasionale Vergadering, 'n suksesvolle 'mosie van wantroue uitgesluit die President' deur die Nasionale Vergadering, of die ampsbetreding van 'n nuutverkose President. Daar word aangeneem dat 'n Adjunkpresident ook kan bedank.





</doc>
<doc id="27735" url="https://af.wikipedia.org/wiki?curid=27735" title="Publiekesleutelkriptografie">
Publiekesleutelkriptografie

Publiekesleutelkriptografie (PSK), wat ook bekend staan as asimmetriesekriptografie, is 'n vorm van kriptografie waar 'n gebruiker 'n kriptografiese sleutelpaar het, naamlik 'n publieke sleutel en 'n private sleutel. Die idee is dat die private sleutel ten alle tye geheim gehou word en dus slegs aan een entiteit (soos 'n gebruiker) behoort en slegs daardie entiteit het toegang tot die private sleutel. Die publieke sleutel, aan die ander kant, kan vrylik versprei word maar tipies slegs aan die relevant partye. Hierdie twee sleutels is wiskundig verwant aan mekaar maar die private sleutel kan nie op enige praktiese manier afgelei word van die publieke sleutel nie. 'n Boodskap, of enige data, wat deur die private sleutel enkripteer word kan slegs d.m.v. die publieke sleutel van die paar dekripteer word en andersom.

Geheimesleutelkriptografie, wat ook bekend staan as simmetriesekriptografie, maak gebruik van slegs een geheime sleutel vir beide enkripsie en dekripsie.

Die twee hoof takke van publiekesleutelkriptografie is:

'n Vergelyking wat gebruik word om publiekesleutelenkripsie voor te stel is dié van 'n posbus met 'n posgleufie wat deur die publiek toeganklik is. Die ligging (dus die straatadres) is in wese die publieke sleutel. Enige mens wat die adres ken kan daarheen gaan en 'n boodskap in die gleufie gooi maar slegs die eienaar van die sleutel kan die posbus oopsluit om die boodskap te lees.

Die vergelyking van 'n digitale handtekening is dié waar 'n koevert geseël word deur 'n persoonlike wasseël te gebruik. Alhoewel die brief deur enigiemand oopgemaak kan word identifiseer die seël die versender van die posstuk.

'n Sentrale probleem van publiekesleutelkriptografie is om te bewys dat die publieke sleutel geldig is en dat daar nie aan die sleutel gepeuter is, of dat die sleutel nie vervang is deur 'n derde party nie. Die mees algemene metode is die skep van 'n publiekesleutelinfrastruktuur (PSI) waar een of meer derde partye, wat bekend staan as 'n sertifiseringsoutoriteit, die eienaarskap van 'n sleutelpaar sertifiseer.

Wanneer die kom by enkripsie is publiekesleutel-tegnieke heelwat meer berekeningsintensief as simmetriese algoritmes. In die praktyk word geheime (simmetriese) sleutels gebruik tesame met publiekesleutelkriptografie om doeltreffendheidsredes. Vir enkripsie gebruik die versender 'n geheimesleutel-algoritme om 'n boodskap te enkripteer met 'n lukraakgegenereerde sleutel aangesien hierdie operasie baie vinniger is as die publiekesleutel-tegniek. Die lukrake sleutel word dan met die ontvanger se publieke sleutel geënkripteer. Om die boodskap digitaal te teken word die boodskap gehuts deur 'n kriptografiese hutsfunksie te gebruik. Die hutswaarde word dan geënkripteer weereens deur die publieke sleutel van die ontvanger. Sodra die ontvanger die boodskap kry word hierdie proses agteruit herhaal. Die huts waarde word gedekripteer om te vergelyk met die huts waarde wat deur die ontvanger bereken is. Sodoende kan die ontvanger gerus wees dat daar nie aan die boodskap gepeuter is nie. Die boodskap kan dan ook slegs deur die ontvanger gedekripteer word.

Vir die grootste deel van die geskiedenis van kriptografie moes 'n sleutel absoluut geheim gehou word en sou daar voor gebruik van so sleutel ooreengekom word oor die sleutel deur gebruik te maak van 'n sekure metode wat gewoonlik nie kriptografiese was nie. 'n Voorbeeld van so metode is deur persoonlik met die ander party te ontmoet of om gebruik te maak van 'n koerier wat deur albei partye vertrou word. Daar is natuurlik verskeie redes waarom dit in die praktyk moeilik is om op sulke wyses sleutels te versprei. Publiekesleutelkriptografie is ontwerp vir die spesifieke doel om sleutels uit te ruil oor 'n openbare kommunikasiestelsel sonder om vooraf ooreen te kom oor die gedeelde sleutel wat gebruik gaan word.

Die eerste asimetriesesleutel-algoritme is ontwerp deur James H. Ellis, Clifford Cocks, en Malcolm Williamson in die vroeë 1970's toe hulle in diens was van die Government Communications Headquarters (GCHQ) in die Verenigde Koninkryk. Hierdie ontwerpe het later bekend gestaan as Diffie-Hellman sleuteluitruiling, en 'n spesiale toepassing van RSA. Die GCHQ-kriptograwe het verwys na die meganisme as "nie-geheime enkripsie". Hierdie ontwikkeling is nie op daardie tydstip bekend gemaak nie en die feit dat so iets ontwikkel is, is geheim gehou tot 1997.

'n Asimetriesesleutel-kriptostelsel is in 1976 gepubliseer deur Whitfield Diffie en Martin Hellman. Hulle is sterk beïnvloed deur Ralph Merkle se werk oor publiekesleutelverspreiding en het met hierdie publikasie 'n metode beskikbaar gestel vir 'n publieke sleutel ooreenkoms. Hierdie metode van eksponensiële sleuteluitruiling was die eerste praktiese metode om 'n gedeelde geheime sleutel daar te stel oor 'n onsekure kommunikasiekanaal sonder om eers 'n vooraf gedeelde geheime sleutel te gebruik. Merkle se publiekesleutelooreenkoms het later bekend gestaan as "Merkle's Puzzles" en is in 1978 gepubliseer.

'n Veralgemening van Cocks se metode is herontwerp in 1977 deur Rivest, Shamir and Adleman, almal op daardie stadium by MIT. Hierdie werk is gepubliseer in 1978 en die algoritme het die toepaslike afkorting van RSA, wat die eerste letter van elke outeur se van is, gekry. RSA maak gebruik van eksponensiale modulo, wat 'n produk is van twee groot priemgetalle, om enkripsie en dekripsie te doen vir beide publiekesleutel-enkripsie en publiekesleutel- digitale handtekening. Die sekuriteit verbonde aan RSA hou verband met die moeilikheidsgraad by die faktorisering van groot heelgetalle, 'n probleem waarvoor daar geen doeltreffende, of prakties vinnig genoeg, metode is nie.

Sedert die 1970's is daar reeds 'n groot verskeidenheid tegnieke vir enkripsie, digitale handtekeninge, sleutelooreenkomste, ens. wat ontwikkel is in die arena van publiekesleutelkriptografie.

Sekere enkripsiealgoritmes kan beskou word as veilig, of sekuur, deur die moeilikheidsgraad verbonde aan die berekening van 'n wiskundige probleem soos die faktorisering van die produk van twee groot priemgetalle of die berekening van diskrete logaritmes. Neem kennis dat die term "sekuur" 'n presiese wiskundige betekenis hier het en dat daar verskeie betekenisvolle definisies kan bestaan aangaande wat "sekuur" beteken binne die raamwerk van 'n betrokke enkripsieskema. Die "korrekte" definisie is afhanklik van die konteks waarin die skema ontplooi gaan word.

Geen publiekesleutel-enkripsieskema kan sekuur bly teen afluisteraars met oneindige berekeningskrag nie. Sekuriteit kan dus slegs gewaarborg word wanneer teenstanders oor beperkte berekeningskrag beskik en dus so ook slegs vir 'n beperkte aantal jare; b.v. "hierdie skema sal nie in 1000 jaar ontsyfer kan word deur 'n persoonlike rekenaar nie".

Die mees voor-die-hand-liggende gebruik van publiekesleutelkriptografie is "vertroulikheid"; 'n boodskap wat deur 'n versender geënkripteer word met die gebruik van die ontvanger se publieke sleutel kan slegs deur die ontvanger gedekripteer word met die gebruik van die ontvanger se private sleutel. So 'n boodskap kan dus nie deur enige derde party gelees word nie en verseker dus die vertroulikheid van die boodskap.

Publieke sleutel digitale handtekeninge kan gebruik word vir "geldigheidsvasstelling" en "nie-ontkenning". Byvoorbeeld, 'n gebruiker kan 'n boodskap enkripteer deur gebruik te maak van 'n private sleutel en dit stuur. Indien 'n ander gebruiker die boodskap kan dekripteer deur gebruik te maak van die publieke sleutel van die sender se sleutelpaar beteken dit dat slegs die eerste gebruiker die boodskap kon enkripteer en dus is die boodskap sonder twyfel deur daardie gebruiker gestuur. In die praktyk kan die versender 'n hutswaarde bereken vir die boodskap en dít enkripteer met die private sleutel. Die ontvanger kan dan die integriteit van die boodskap toets deur die geënkripteerde hutswaarde te dekripteer en te vergelyk met sy eie hutswaarde wat bereken is deur dieselfde hutsalgoritme te gebruik. Indien die hutswaardes nie ooreenstem nie beteken dit dat daar aan die boodskap, wat deur die versender "geteken" is, gepeuter is of die sender is nie die persoon wat beweer word nie.

Om "geldigheidsvasstelling", "nie-ontkenning" en "vertroulikheid" te verseker kan die versender eers die boodskap enkripteer deur sy eie private sleutel te gebruik en dan weer deur die publieke sleutel van die ontvanger te gebruik. Die ontvanger dekripteer dan die boodskap eers met sy private sleutel en dan met die publieke sleutel van die versender. Twee sletuelpare word dus in so operasie gebruik.

Hansie en Grietjie wil geheime boodskappe uitruil deur gebruik te maak van die publieke posdiens. So Griejtie wil 'n geheime boodskap stuur aan Hansie en dan wil Hansie sy geheime terugvoer gee.

'n Simmetriesesleutel-stelsel kan ingespan word. Hansie sowel as Grietjie het 'n identiese sleutel vir 'n slot. Hulle sal dus bymekaar moet kom om die sleutel uit te ruil of die sleutel stuur d.m.v. die posdiens of 'n koerierdiens; in welke geval dit moontlik is dat die sleutel gedupliseer kan woord deur hierdie tussengangers. Grietjie skryf haar boodskap en plaas dit in 'n boks en sluit dit met die slot. Die boks word dan oor die posdiens gestuur en die boodskap is veilig. Hansie ontvang die boks en gebruik sy identiese sleutel om die slot oop te sluit en hy het toegang tot die boodskap. Hansie kan op sy beurt sy terugvoer skryf en dit weer in die boks plaas en sluit en dan hanteer die openbare posdiens weer die versending.

Dan is daar die asimmetriese sleutel stelsel waar Hansie en Grietjie elk hul eie slot het. Om mee te begin vra Grietjie vir Hansie om sy oop slot aan haar te stuur oor die pos. Hansie hou dus sy sleutel by hom. hansie plaas dan haar boodskap in die boks en sluit die boks met Hansie se slot. Sy stuur dan die geslote boks aan Hansie waar hy dit op sy beurt oop sluit met sy sleutel en die boodskap lees. Om te antwoord het Hansie weer Grietjie se oop slot nodig om aan haar 'n geheime boodskap te stuur.

Die voordeel van 'n asimmetriese stelsel is dat Hansie en Grietjie nooit hul sleutels aan mekaar hoef te stuur nie. Dit verhoed dat 'n derde party soos 'n korrupte poswerker 'n duplikaat van die sleutel maak terwyl dit gestuur word om sodoende te spioeneer op alle boodskappe tussen die twee in die toekoms. In die geval van die publieke sleutel hoef Hansie en Grietjie nie die posdiens te veel te vertrou nie. Indien Hansie toelaat dat iemand sy private sleutel dupliseer, of dit word gesteel, kan die houer van die duplikaat Grietjie se boodskappe lees. Boodskappe van Grietjie aan ander partye is nog veilig aangesien sy in elke geval die betrokke party se slot sou gebruik.

'n Sleutelpaar bestaan dus uit 'n private sleutel en 'n publieke sleutel. In ons voorbeeld tot dus ver is die slot die publieke sleutel en die sleutel om die slot mee te open die private sleutel. In 'n sekure asimmetriese kriptografiese stelsel is dit nie moontlik om die private sleutel vanaf die publieke sleutel af te lei nie, of andersom. So 'n stelsel word publieke sleutel enkripsie genoem aangesien 'n enkripsie sleutel versprei kan word sonder om die sekuriteit van boodskap wat deur hierdie sleutel geënkripteer is in gedrang te bring.

Indien ons die bostaande vergelyking gebruik kan Hansie dalk die planne versprei oor hoe om 'n slot (die publieke sleutel) te bou maar dit is ook nie moontlik om die sleutel (die private sleutel) vir die betrokke slot te bou nie. Dan kan sekure boodskappe aan Hansie gestuur word en hy gebruik dan sy private sleutel om dit te besigtig.

Die teendeel is ook waar. Indien 'n boodskap deur die private sleutel geënkripteer is kan dit slegs deur die publieke sleutel gedekripteer word. Dit is handig in situasies waar vertroulikheid nie die hoofdoel is nie maar eerder integriteit, geldigheid, of deursigtigheid soos in die geval van digitale handtekeninge.

Daar is altyd die moontlikheid dat iemand Hansie of Grietjie se slotte kan oopsteek. Daar is geen publieke sleutel skema wat 100% onomseilbaar is nie omdat almal uitgewerk kan word deur brutekrag sleutel soektog aanvalle. Sulke aanvalle is onprakties wanneer die berekeningskrag wat benodig word om sukses te behaal (iets wat Claude Shannon "werkfaktor" noem) buite die bereik van die potensiële aanvallers is. Die werkfaktor kan verhoog word deur eenvoudig 'n langer sleutel te kies. Daar is ander tipes aanvalle wat meer doeltreffend is en van hulle is bekend daarvoor dat hulle goed werk teen spesifieke algoritmes. RSA en ElGamal enkripsie is twee voorbeelde van algoritmes wat meer doeltreffende onsyferingsmetodes het as die brute krag opsie.

In die praktyk kan hierdie tekortkominge oorbrug word deur sleutel groottes van genoegsame lengte te kies dat die tyd en geld verbonde aan die breek van die sleutel net nie die moeite werd is vir die aanvaller nie. Byvoorbeeld: indien die skatting om 'n sleutel te ontleed dui daarop dat dit een duisend jaar sal duur en hierdie sleutel word gebruik om kredietkaartinligting sekuur te berg sal die inligting veilig wees aangesien die tyd wat dit sal neem om die sleutel te ontleed, om by die inligting uit te kom, langer sal duur as wat die inligting nuttig is. Tipies is die sleutel lengtes wat gebruik word vir publiekesleutelenkripsie heelwat langer as vir simmetriese metodes.


</doc>
<doc id="27737" url="https://af.wikipedia.org/wiki?curid=27737" title="Kassel">
Kassel

Kassel (tot en met 1926 amptelik "Cassel") is die derde grootste stad in die Duitse deelstaat Hesse ná Frankfurt am Main en Wiesbaden. 

Kassel het vanaf 1277 as administratiewe setel van die Landgraafskap Hesse gedien en tussen 1567 en 1803 as hoofstad van die Landgraafskap Hesse-Kassel en die Keurvorstedom Hesse (tot 1866). Verskeie residensies en kastele dateer uit dié tydperk, waaronder die "Orangerie" in de baroktuin Karlsaue en die kasteel Wilhelmshöhe, geleë in die Bergpark Wilhelmshöhe - 'n landskapstuin in die barokstyl wat vanaf 1693 volgens 'n idee van die landgraaf van Hesse-Kassel ontstaan het en deur Unesco sedert 2013 as wêrelderfenis gelys word. Die stad is tans die administratiewe sentrum van die distrik Kassel en die "Landkreis" (munisipaliteit) Kassel. 

Die stad het internasionale bekendheid verwerf met die kunsuitstalling documenta wat sedert 1955 elke vier of vyf jaar hier gehou word. Sedert Maart 1999 dra Kassel ook die amptelike bynaam "documenta-Stadt". Die plaaslike universiteit is in 1971 gestig.

Kassel is sowat 70 kilometer noordwes van die geografiese middelpunt van Duitsland geleë en sodoende naas Erfurt (Thuringen) en Göttingen (Nedersakse) die mees sentraal geleë van alle Duitse stede met meer as 100 000 inwoners.

Kassel lê in die noordelike gedeelte van Hessen naby die grens met Nedersakse in die sogenaamde "Kasseler Becken", 'n ruim keteldal wat ook die uitgestrekte vlaktes van die Fuldarivier behels. Die keteldal word deur vyf bergreekse omring: Die Langenbergen in die suidweste en die Habichtswald in die weste (wat albei deel uitmaak van die Habichtswald-natuurpark), die suidelike uitlopers van die Reinhardswald in die noordooste, die Kaufunger Wald (wat deel uitmaak van die Meißner-Kaufunger Wald-natuurpark) in die ooste en die Söhre in die suidooste en suide.

Hierdie vyf bergreekse word deur twee bergrûens, wat noord en suid van Kassel in wes-oostelike rigting loop, met mekaar verbind sodat die "Kasseler Becken" - afgesien van die Fulda se riviervallei, wat in noord-suidelike rigting deur die berge sny - volledig deur berggebiede omsluit word.

Die stadsgebied se warm en milde mikroklimaat verskil duidelik van die klimaattoestande van sy bergagtige omgewing. Danksy die beskermde ligging in 'n keteldal, wat deur hoër geleë bosgebiede omsluit word, is Kassel teen swaar onwere beskut, en aangesien die lug veral in die somer in die keteldal vasgevang word, word in die laer geleë stadsbuurte dikwels temperature aangeteken wat tussen 3 en 5 °C hoër as in die omgewing is.

Die belangrikste stede en dorpe, wat aan Kassel se stadsgebied grens, is Baunatal, Vellmar, Niestetal, Fuldatal, Fuldabrück, Kaufungen en Lohfelden. Kassel word deur drie snelweë (die A7, A44 en A49), vyf nasionale roetes en 'n aantal belangrike spoorlyne (waaronder ICE-treinverbindings) en die nabygeleë lughawe Kassel-Calden met ander metropole verbind. Die mees nabygeleë stede is Hannover (met 'n padafstand van 164 kilometer noord van Kassel), Göttingen (55 kilometer noordoos van Kassel), Erfurt (185 kilometer oos van Kassel), Frankfurt am Main (193 kilometer suid van Kassel), Siegen (165 kilometer suidwes van Kassel), Dortmund (165 kilometer wes van Kassel) en Paderborn (84 kilometer noordwes van Kassel).


</doc>
<doc id="27746" url="https://af.wikipedia.org/wiki?curid=27746" title="Pous Theodorus">
Pous Theodorus

Pous Theodorus kan verwys na een van twee pouse en 'n teenpous van die Rooms-Katolieke Kerk nl:



</doc>
<doc id="27747" url="https://af.wikipedia.org/wiki?curid=27747" title="Pous Theodorus I">
Pous Theodorus I

Theodorus I was die 73ste pous van die Rooms-Katolieke Kerk.

Pous Theodorus I was van Griekse afkoms, gebore in Jerusalem. Sy pa se naam was ook Theodorus en hy was biskop van Jerusalem. Op 24 November 642 volg hy Pous Johannes IV op en regeer tot sy dood op 14 Mei 649. Hy word opgevolg deur Pous Martinus I. 
Die naam ‘Theodorus’ beteken 'gawe van God'.

Pous Theodorus I se pontifikaat word gekenmerk deur die voortgesette stryd teen die Monotelitisme. Die Bisantynse patriarg Pyrros I word deur hom erken omdat hy (Pyrros) ook die Monotelitisme verwerp het, maar toe Pyrros na Konstantinopel terugkeer verval hy weer in Monotelitisme en die pous verban hom en ook sy opvolger Paulus II.

Theodorus stuur biskop Stefanus van Dor na Palestina om die verskeuring van die Kerk daar te voorkom. Hy berei ook die konsilie van Laterane in 649 voor, waar Monotelitisme veroordeel sou word, maar sterf voor die begin van die konsilie.

In die pouslike biografieë word die pous geloof vir sy barmhartigheid, vrygewigheid en mildheid asook sy standvastigheid in die teologiese stryd met Konstantinopel. Die pous is in die Sint Pieterskerk begrawe.



Saamgestel en vertaal uit die , , en wikipedia.


</doc>
<doc id="27748" url="https://af.wikipedia.org/wiki?curid=27748" title="Pous Martinus">
Pous Martinus

Pous Martinus kan verwys na een van drie pouse van die Rooms-Katolieke Kerk nl:


Die name Martinus II en Martinus III ontbreek omdat verwarring ontstaan het met Pous Marinus I en Pous Marinus II.


</doc>
<doc id="27749" url="https://af.wikipedia.org/wiki?curid=27749" title="Plasma (fisika)">
Plasma (fisika)

In fisika en chemie verwys 'n plasma na 'n geïoniseerde gas. Dit word as 'n afsonderlike toestand van materie as 'n gas beskou. Ionisasie verwys na die teenwoordigheid van vrye elektrone wat nie aan 'n atoom of molekuul gebind is nie. Die vrye elektriese ladings maak 'n plasma elektries geleidend en daarom reageer dit sterk in die teenwoordigheid van elektromagnetiese velde. Plasmas word tipies gevorm deur 'n gas sodanig te verhit dat die elektrone van die atome gestroop word. Daar word gereken dat meer as 99% van die sigbare materie in die hemelruim in 'n plasma-toestand bestaan. Die begrip plasma is deur die fisikus, Irving Langmuir in 1928 vir die eerste keer gebruik. Die vakgebied wat hom daarop toespits om plasmas as 'n gelaaide gas se interaksie met elektriese velde te bestudeer staan bekend as magnetohidrodinamika.

Plasma is by verre die mees algemene toestand van materie in die heelal. Al die sterre bestaan uit plasma. Die vermaarde fisikus, Hannes Alfvén, het ook opgemerk dat baie klein deeltjies as gevolg van hulle elektriese ladings ook soos ione optree en daarom ook as plasma beskou behoort te word (sien stofplasmas).

'n Plasma is 'n mengsel van neutrale en gelaaide deeltjies. In spesiale gevalle kom slegs gelaaide deeltjies soos ione, elektrone en gelaaide molekules daarin voor. Plasmas kan deur die volgende eienskappe uitgeken word:



</doc>
<doc id="27750" url="https://af.wikipedia.org/wiki?curid=27750" title="Pous Martinus I">
Pous Martinus I

Martinus I was die 74ste pous van die Rooms-Katolieke Kerk.

Pous Martinus I is gebore naby Todi in Umbrië in 'n plek wat nou na hom genoem is, Pian S. Martino. Sy pa se naam was Fabricius. Op 21 Julie 649 volg hy Pous Theodorus I op en regeer tot sy dood op 16 September 655. Hy word opgevolg (nog voor sy dood) deur Pous Eugenius I. Die naam ‘Martinus’ beteken 'aan (die Romeinse god) Mars gewy'.

Pous Martinus I is verkies sonder die toestemming van keiser Constans II van Bisantium. Die keiser stuur die eksarg van Ravenna na Rome om die pous te arresteer. Die pous was juis besig met die eerste Lateraanse sinode van 5 Oktober 649 tot 31 Oktober 649 waarop die Tipus ('n geskrif uitgevaardig om die geskil tussen die monotelitiste en die ortodokses te besleg en deur die keiser gesteun) verwerp is. Die eksarg Olimpius het besef dat sy inmenging op groot teenstand sou stuit en sluit 'n kompromie met die pous. Hierdeur ontstaan 'n rebellie teen die gesag van Konstantinopel. Olimpius is egter kort daarna dood en die keiser het wraak geneem. Hy stuur 'n nuwe eksarg, Theodorus Calliopas, wat die ou en siek pous op 15 Junie 653 arresteer. Martinus word na die hoofstad Konstantinopel gesleep en as verraaier veroordeel op 17 September 654. Hy word na Cherson in die Krim verban waar hy op 26 Maart 655 aankom en op 1 September 655 aan honger en verwaarlosing sterf.

Pous Martinus I word in die Rooms-Katolieke Kerk as heilige vereer. Sy feesdag is op 12 November in die Rooms-Katolieke Kerk en op 13 April en 15 September in die Oosters-Ortodokse Kerk en op 14 April in die Russies-Ortodokse Kerk.



Saamgestel en vertaal uit die , , en wikipedia.


</doc>
<doc id="27753" url="https://af.wikipedia.org/wiki?curid=27753" title="Hannover">
Hannover

Hannover (Duits: [haˈnoːfɐ], ) is die hoofstad van die Noord-Duitse deelstaat Nedersakse met 'n oppervlakte van 204,14 vierkante kilometer en 'n bevolking van 514 137 (soos op 31 Desember 2012). Hannover maak deel uit van die administratiewe gewes Hannover (Duits: "Region Hannover") en die metropolitaanse gebied (Duits: "Metropolregion") Hannover-Braunschweig-Göttingen.

Hannover was ook die hoofstad van die vroeëre Duitse land Hannover en vanaf 1866 van die gelyknamige Pruisiese provinsie. Vandag staan Hannover veral bekend vir sy internasionale uitstalling. Die stad lê by die kruispunt van belangrike nasionale en Europese verkeersare.

Hannover lê in die Leinevallei, 'n gebied waar die Noord-Duitse Vlakte geleidelik na die berg- en heuwellande van Nedersakse begin oorgaan. Die stadsgebied word in die suidweste deur uitlopers van die Weserbergland en in die noorde deur uitlopers van die Lüneburger Heide begrens.

Meer as elf persent van Hannover se oppervlakte word deur bosse en ander groen gebiede beslaan, waaronder die bosgebied van Eilenriede naby die stadsentrum met 'n oppervlakte van 650 hektaar. Die Maschmeer, 'n kunsmatige meer wat suid van die stadsentrum aangelê is, beslaan 78 hektaar. Die Leinerivier vloei in noordwestelike rigting deur die stad.

Hannover lê sowat 55 meter bo seevlak. Die hoogste bergpieke is die Kronsberg aan die suidoostelike rand van die stadsgebied (118 meter) en die Lindener Berg met die Volkssterrewag Hannover (89 meter).

Die mees nabygeleë stede is Hildesheim (sowat 25 kilometer suid van Hannover), Braunschweig (sowat 55 kilometer oos van Hannover) en Wolfsburg (70 kilometer oos van Hannover). Hannover lê sowat 150 kilometer van die Noordsee, 190 kilometer van die Oossee en 70 kilometer van die Harzgebergte af.

Hannover het in die Middeleeue as 'n klein nedersetting van riviervissers en veermans op 'n hoër geleë terras van die Leinerivier ontstaan – sy vroeë naam "Honovere" beteken dan ook letterlik "die hoë oewer". Naby die dorp was 'n belangrike kruispad van twee handelspaaie en 'n oorgag oor die rivier.

Onder die heerskappy van die grawe van Roden, wat ook as die beskermhere van die dorp opgetree het, het Hannover tot 'n klein markdorp met ambagsmanne, handelaars en ander sakemense gegroei wat stadstatus gekry en an die Welfe-dinastie verkoop is. 'n Historiese dokument uit die jaar 1241, waarin die Welfiese hertog Otto die Kind die voorregte van Hannover bevestig, word as die oudste verwysing na die stad beskou.

In die 14de eeu is Hannover met 'n stadsmuur versterk; die drie stadspoorte – "Leintor", "Aegidientor" en "Steintor" – was nou die enigste toegange tot die stad. Die drie Gotiese kerke van Hannover – "Aegidien-", "Markt-" en "Kreuzkirche" – dateer eweneens uit hierdie tydperk, terwyl die Raadsaal (tans die Ou Raadsaal), wat eeue lank die magsentrum van Hannover sou vorm, sowat honderd jaar later langsaan die "Marktkirche" ontstaan het.

Die stad het daarna tot by die Dertigjarige Oorlog nouliks verander. Hertog Georg von Calenberg het destyds besluit om tydens die oorlog liewer in die stad as in een van sy kastele te bly en het van Hannover in 1636 sy hoofstad gemaak. Die ou Minorieteklooster vlakby die Leinerivier is tot sy nuwe kasteel uitgebou. Die nuwe stadswyk op die ander oewer, Neustadt (tans Calenberger Neustadt), wat deur pragtige swart-wit vakwerkhuise oorheers is, het die hertoglike amptenare en hofpersoneel gevestig.

Die hertog en sy opvolgers het uiteindelik lede van die Europese hoë adel geword. Hulle is deur die keiser van die Heilige Romeinse Ryk eers tot keurvorste verklaar (in ruil hiervoor moes hulle 'n Rooms-Katolieke in Hannover oprig, die Clemenskerk) en het in 1714 as gevolg van 'n personele unie selfs konings van Engeland geword.

Ná die einde van die personele unie met Engeland en die Napoleontiese tydperk het Hannover in die 19de eeu 'n koninkryk geword. Die hofargitek Georg Ludwig Friedrich Laves het met die grootskaalse uitbou van Hannover tot 'n koninklike hoofstad begin; talle slotte in Hannover en Herrenhausen is net soos die Waterlooplein, die hoofstasie en die operahuis van Hannover deur Laves ontwerp. Tussen die stasie en die ou stadskern het 'n nuwe sakesentrum ontstaan.

Die stad het nou vinnig gegroei, en die eerste omliggende dorpe is by Hannover ingesluit. Die nywerheidsomwenteling het egter eers ná die Pruisiese anneksasie van Hannover in 1866 begin – die plaaslike heersers was gekant teen die besoedeling wat nywerhede sou meebring. In die tydperk ná die Frans-Duitse Oorlog het Hannover vanaf 1871 'n groot ekonomiese opswaai beleef – nuwe stadsbuurte en nywerhede het ontstaan, en nog meer dorpe is by die stad ingelyf. In 1920 is ook die stad Linden by Hannover ingesluit.

Met die bou van die Mittellandkanaal en later snelpaaie het Hannover tot 'n vervoersentrum ontwikkel. Eers met die Tweede Wêreldoorlog het Hannover 'n agteruitgang beleef – as gevolg van bomaanvalle was twee derdes van die geboue verniel en duisende inwoners is dakloos gelaat. Talle vlugtelinge, wat uit die Russies- en Pools-besette gebiede in die ooste van Duitsland na Hannover gestroom het, het die situasie nog verskerp. Nadat 6,3 miljoen kubieke meter se bouvalle en puin verwyder was, het die heropbou van Hannover begin.

Hannover het weer as 'n pragtige stad met talle parke en ontspanningsgebiede, asook beduidende kulturele instellings verrys. As die moderne hoofstad van die nuutgeskepte deelstaat Nedersakse tree Hannover sedert 1947 ook gereeld as die gasheerstad van die internasionaal bekende Hannover-tentoonstellings op. Tussen 1986 en 2018 het ook die grootste jaarlikse tentoonstelling van die telekommunikasie- en inligtingbedryf, CEBIT, hier plaasgevind. In 2000 was Hannover die gasheerstad van die wêreldtentoonstelling EXPO 2000.

'n Aantal tradisionele nywerheidsmaatskappye, wat in die 19de eeu in Hannover gestig is, het tot internasionaal bekende ondernemings gegroei, waaronder die motoronderdelevervaardiger "Continental AG", "Volkswagen Nutzfahrzeuge" ('n vervaardiger van kommersiële voertuie), "WABCO" (elektroniese motorstelsels), "Komatsu Hanomag" (boumasjiene), "Varta" (tans "Johnson Controls", batterye) en "VSM" (slypmiddels).

'n Aantal sementprodusente, wat hoofsaaklik in die stadsdeel Misburg-Süd en sy omgewing gekonsentreer is, het van Hannover sedert die 19de eeu die sentrum van die Nedersaksiese sementbedryf gemaak. Leidende ondernemings in die voedselbedryf sluit "Bahlsen", "Harry-Brot" en die brouerye "Gilde Brauerei" en "Herrenhäuser Brauerei" in.

Bekende historiese ondernemings was die mynbouonderneming "Preussag" (in 2002 hernoem tot "TUI"), "Hanomag" ('n vervaardiger van kommersiële voertuie), die sjokoladevervaardiger "Sprengel" (in 1979 deur "Stollwerck" oorgeneem en in 2001 gesluit), "Pelikan AG" en "Geha" (twee beduidende spelers in die skryfbehoeftebedryf), die ruolie-raffinadery "Deurag-Nerag" (in 1986 gesluit) en "Deutsche Grammophon Gesellschaft" (kort "DGG", later "Polygram", 'n vervaardiger van plate, gesluit in 1990). Ook die laaste hoofkwartier van die petrolvervaardiger en vulstasie-onderneming "Gasolin AG" was tot en met 1971 in Hannover gesetel.

Die dienstesektor in Hannover sluit 'n aantal banke, finansiële ondernemings en versekeringsmaatskappye in, waaronder "Norddeutsche Landesbank Girozentrale (NORD/LB)", "Sparkasse Hannover", "Hannoversche Volksbank", "ING-DiBa", "Bankhaus Hallbaum", "AWD", "VHV", "KKH-Allianz", "LBS", "Hannover Rück", "Hannoversche Direktversicherung", "Hannoversche Leben", "HDI Versicherungen" en "Talanx".

"TUI AG", wat sy oorsprong in die voormalihge mynbouonderneming "Preussag AG" het, het tot een van die belangrikste rolspelers in die Duitse en internasionale toerisme-, vryetyds- en skeepvaartbedryf gegroei. Sy dogtermaatskappye sluit "TUI Deutschland", "1-2-Fly" en "Robinson" in. Die hoofkwartier van die lugvaartmaatskappy "TUIfly" is op die lughawe Hannover-Langenhagen gesetel.
Die munisipale onderneming "Stadtwerke Hannover" voorsien privaat huishoudings en ondernemings in Hannover en sy omgewing van elektrisiteit, gas, water en warmte. Ander beduidende energievoorsieners met hul hoofkwartiere in Hannover is "BEB", "Gasunie Deutschland", "E.ON Energie AG" en "ExxonMobil".

Die Hannoverse Effektebeurs is reeds in 1785 gestig. Die internet-buitebandhandelaar "Delticom" is 'n belangrike rolspeler in die Nuwe Ekonomie.

As 'n tradisionele sentrum van handel trek Hannover met sy talle kleinhandelondernemings kopers uit die omgewing en die aangrensende deelstaat Noordryn-Wesfale, veral op openbare vakansiedae met 'n Rooms-Katolieke agtergrond soos Sakramentsdag (Corpus Christi) en Allerheilige wat in die merendeels Protestantse deelstaat Nedersakse nie waargeneem word nie.

Vlakby die hoofstasie van Hannover is in 2008 'n gewilde winkelsentrum met drie verdiepings geopen, die "Ernst-August-Galerie". Daarnaas trek ook die afdelingswinkels en ander winkels in die voertgangerlane van die middestad talle kopers. Die winkelstraat "Niki-de-Saint-Phalle-Promenade" en die winkelpromenade "Galerie Luise" is eweneens in die middestad geleë.



</doc>
<doc id="27758" url="https://af.wikipedia.org/wiki?curid=27758" title="Kulturzentrum Schlachthof (Kassel)">
Kulturzentrum Schlachthof (Kassel)

Die Kulturzentrum Schlachthof is 'n voormalige slaghuis in Nordstadt, die noordelike deel van Kassel, Duitsland, wat nou as 'n kultuursentrum gebruik word. 

Nordstadt is 'n kosmopolitiese deel van Kassel met immigrante- en vlugtelinggroepe uit Spanje, Italië, Iran, en Eritrea. Die Schlachthof beskik oor sewe groepruimtes vir groepe en verenigings, 'n kombuis, twee musiekoefenkamers, 'n kroeg en biertuin. Die sentrum se kultuurprogram sluit ongeveer 220 gebeurtenisse per jaar in wat wissel van wêreldmusiek, jazz, komedie en popmusiek (van HipHop en punk tot Neo-Folk), asook werkswinkels, lesings en uitstallings. Duitse lesse en verskeie vorms van advies en berading word ook by die sentrum aangebied. 

Die documenta 12 uitstalling het gebruik gemaak van die kultuursentrum as 'n uitstalruimte. 


</doc>
<doc id="27759" url="https://af.wikipedia.org/wiki?curid=27759" title="Pous Eugenius">
Pous Eugenius

Pous Eugenius kan verwys na een van vier pouse van die Rooms-Katolieke Kerk nl:



</doc>
<doc id="27763" url="https://af.wikipedia.org/wiki?curid=27763" title="Pous Eugenius I">
Pous Eugenius I

Eugenius I was die 8ste teenpous asook die 75ste wettige pous van die Rooms-Katolieke Kerk.

Pous Eugenius I is in die Aventynse Heuwel distrik van Rome gebore as die seun van Rufinianus. Hy was bekend weens sy vroomheid, sagtheid en genadigheid. Hy was 'n priester van sy jong dae en het verskeie poste in die Kerk beklee. Op 16 September 655 volg hy Pous Martinus I op en regeer tot sy dood op 2 Junie 657. Hy word opgevolg deur Pous Vitalianus. Die naam ‘Eugenius’ beteken 'edelgeborene' in Grieks.

Pous Eugenius I is al op 10 Augustus 654 as teenpous geïnstalleer onder dwang van keiser Constans II van Bisantium en die goewerneur Theodorus Calliopas. Hy het homself pas na die dood van Pous Martinus I as die wettige pous beskou.

Hy het hom kragtig verset teen die monotelitisme en die invloed van die keiser van Bisantium en sterf toe hy ook verban sou word soos sy voorganger Pous Martinus I.

Pous Eugenius word as heilige vereer in die Rooms-Katolieke Kerk. Sy feesdag is op 2 Junie.



Saamgestel en vertaal uit die , , en wikipedia.


</doc>
<doc id="27766" url="https://af.wikipedia.org/wiki?curid=27766" title="Deon Meyer">
Deon Meyer

Deon Meyer (*1958) is 'n bekroonde skrywer van Afrikaanse spanningsverhale. Sommige van Meyer se boeke is reeds in Engels, Frans, Duits, Nederlands, Italiaans, Spaans, Tsjeggies, Bulgaars, Deens, Fins, Hebreeus en Sweeds vertaal.

Deon Godfrey Meyer is op 4 Julie 1958 as die middelste van drie seuns in die Paarl gebore. Sy pa, Cornelus Petrus (Neil) Meyer, is ’n elektrisiën en sy ma is Francis. Hy het twee broers, Bertus en Francois. Toe hy agtien maande oud is, verhuis die gesin na Klerksdorp, waar hy grootword. Hy gaan skool aan Laerskool Meiringspark en matrikuleer in 1976 aan die Hoërskool Schoonspruit. As dienspligtige is hy in 1977 in die Lugmag ’n lid van die Suid-Afrikaanse Weermag se koor- en konsertgroep. 

Hy studeer daarna vanaf 1978 verder aan die Potchefstroomse Universiteit vir Christelike Hoër Onderwys en behaal in 1980 ’n B.A.-graad met Engels en geskiedenis as hoofvakke. Vir een jaar gee hy skool aan minderbevoorregte matrieks as deel van ’n uitreikprogram om swart leerlinge met hulle studies te help, maar hy besef dat dit nie sy roeping is nie. Hy aanvaar in 1981 ’n pos in Bloemfontein as verslaggewer by "Die Volksblad". Vir ’n ruk bly hy in Kroonstad vanwaar hy bydraes uit die kontrei vir ’n bylae van "Die Volksblad" lewer. In 1983 word hy bedryfsjoernalis by die Skakelburo van die Universiteit van die Oranje-Vrystaat, waar hy buitemuurs ’n B.A. Honneurs-graad in Geskiedenis behaal en ook ’n paar regsvakke aanpak. Hier word hy bevorder tot hoof van media en publikasies van die universiteit. Sanlam stel hom in 1989 in Kaapstad aan as senior kopieskrywer in hul reklame-afdeling, waarna hy in 1991 bevorder word tot hoof van die interne kommunikasie-afdeling en skeppende direkteur van die reklame-afdeling. In hierdie tyd is hy ook onder meer raadslid, president en later senator van die Suider-Afrikaanse Vereniging van Bedryfsredakteurs en hoofbeoordelaar van SAVBR en UniTech se publikasiewedstryde. Hy gee ook deeltyds klas by die Kaapse Technikon.

Hierna raak hy op die Internet betrokke en hy en sy span by Sanlam wen verskeie Internet-toekennings, waaronder die "Business Day" en "London Financial Times" pryse. Hulle is die eerste organisasie in die wêreld om aanlyntransaksies vir effektetrusts deur die web te hanteer. Hy tree op as spreker oor Internet-strategie en -bruikbaarheid by kongresse en seminare in die Verenigde State van Amerika, die Verenigde Koninkryk, Europa en Suid-Afrika en hanteer ’n tegnologierubriek vir die tydskrif "Insig", terwyl hy ook ’n gereelde radioprogram op Radiosondergrense oor die Internet aanbied. Nadat hy Sanlam vaarwel roep in 1998 is hy vir twee jaar strategiese direkteur van die internetmaatskappy Tinderbox, waarna hy sy eie onderneming begin wat hy later as New Media Digital, ’n sake-eenheid van New Media Publishing, bedryf. Dan word hy vryskutkonsultant en tree onder andere op as handelsnaamkonsultant vir BMW. In 2003 skryf hy in vir sy M.A.-graad in kreatiewe skryfwerk wat hy onder leiding van Marlene van Niekerk aan die Universiteit Stellenbosch behaal. Toe sy uitgewers danksy sy gewildheid hom aanpor om minstens een boek per jaar te skryf, begin hy vanaf die begin van 2008 om voltyds te skryf, hoewel hy steeds betrokke is by vryskutkonsultasiewerk. Hy deel sy ondervinding met skrywers en aspirant-skrywers op verskeie slypskole, onder andere een oor die skryf van spanningsverhale wat in 2004 deur die ATKV aangebied is. Hy is ’n gereelde deelnemer aan kunstefeeste se boekeprogramme en deel in 2006 die verhoog met Michael Connelly tydens die Volksblad-Kunstefees in Bloemfontein.

Sy eerste huwelik, waaruit ’n dogter (Lida) en ’n seun (Johan) gebore is, eindig na 13 jaar met ’n egskeiding in 1995. Hy is in Desember 1999 getroud met Anita le Roux, ’n dokter, wat self twee seuns uit ’n vorige huwelik het. Hulle woon aanvanklik op Melkbosstrand, waarna hulle teen die einde van 2008 na Vierlanden in die noordelike voorstede van Kaapstad verhuis. Hulle het ook ’n tweede huis op die plaas Jakhalsdans by Loxton in die Karoo, waarheen hy dikwels gaan om stilte te kry om te skryf. In September 2013 kondig Deon en Anita aan dat hulle gaan skei. Deon ontmoet wel nuwe liefde, en in 2018 raak hy en die kunstenares, Marianne Vorster verloof.

Terwyl hy op universiteit is, skryf Meyer gedigte in Engels. Dit is eers in die negentigerjare dat hy ernstig begin skryf. In 1992 stuur hy 'n kortverhaal aan Huisgenoot, wat dit publiseer. Hy is so aangevuur dat hy onmiddellik nog een aan hulle stuur, wat afgekeur word. Dertien kortverhale verskyn later in Sarie en Huisgenoot; dit word later gebundel en in 1997 uitgegee deur Van der Walt onder die titel "Bottervisse in die jêm". In 1992 begin Meyer ook werk aan sy eerste roman, met die titel "Ikarus". Die uitgewers glo egter nie dat eenwoordtitels in Afrikaans sal werk nie en dit word gepubliseer onder die titel "Wie met vuur speel". Meyer voel oor die boek "soos 'n mens oor 'n broer in die tronk voel – jy is lief vir hom, maar jy praat nie eintlik oor hom nie. Hierdie boek plaas Meyer op die toneel van die Afrikaanse letterkunde in ’n genre wat nog nie ontgin is nie, naamlik die spanningsverhaal. "Feniks" (1996), "Orion" (2000), "Proteus" (2002), "Infanta" (2005) en "Onsigbaar" (2007) word daarna gepubliseer. 

Sy grootword omgewing het baie daarmee te doen dat hy eindelik ’n voltydse skrywer word. Hy word groot in ’n huis vol boeke, wat die leeslus by hom aanwakker en veral die boeke van die spanningverhaalskrywer Ed McBain maak ’n groot indruk op hom. Sy pa is ’n natuurlike storieverteller wat selfs van sy gewone daaglikse ervarings ’n boeiende storie kon maak. Op skool moedig sy Engels onderwyseres, Valerie de Bruyn, hom aan met haar positiewe terugvoer oor sy opstelle en kweek ’n mate van selfvertroue in skryf by hom aan. Hy skryf sy eerste boek op veertien en vra, dreig en smeek sy broers om dit te lees, maar op hul aandrang skryf hy nie gou daarna weer ’n boek nie. Terwyl hy op universiteit is, skryf hy soetsappige gedigte in Engels, maar dit is eers in die negentigerjare dat hy ernstig begin skryf. Hy deurloop ’n ATKV-kursus in draaiboekskryf en voltooi dan ’n televisie-draaiboek, waarmee hy die kompetisie wen. Die Suid-Afrikaanse Uitsaaikorporasie sou die uitsaairegte koop, maar verander van plan. Om te wys dat hy wel kan skryf, begin hy met kortverhale. 

In 1992 word sy eerste kortverhaal deur "Huisgenoot" aanvaar vir publikasie en verskeie kortverhale word daarna in "Huisgenoot" en "Sarie" gepubliseer. ’n Keur uit hierdie kortverhale word saamgebundel in "Bottervisse in die jêm", waarin hy ’n wye verskeidenheid temas bestryk, telkens met ’n angel in die stert. Die romantiek, hoewel onkonvensioneel, bly nie agterweë nie. "’n Man wat kan huil" is die verhaal van die universiteit se rugbyheld, Diesel Liebenberg, wat verlief raak op Sara Nieuwoudt. Diesel is gewoond daaraan dat die meisies mal is oor hom, maar Sara stel nie belang nie, want sy wil nie met rugbyspelers uitgaan nie. Sy soek ’n man wat kan huil en Diesel besef hy sal moet leer om te huil. "Om ’n man te vang" het die mooi jong konstabel Louise Luttig as hoofkarakter. Sy word deur haar mede-polisie geterg omdat sy na agt maande nog niemand gearresteer het nie. Daar is diegene wat ’n ogie op haar het, maar hulle is skrikkerig omdat sy in die polisiediens is. Dan trek die aantreklike Theuns Richter in die woonstelblok in en Louise begin drome droom. Sy vang dan ook vir Theuns, maar nie soos sy daaroor gedroom het nie. Die titelverhaal handel oor kinderlike onskuld en die slim wyse waarop kinders volwassenes kan manipuleer. "Die Daniëlla-dossier" het die privaatspeurder en geswore alleenloper Zatopek van Heerden as hoofkarakter. Jacomina de Villiers, ’n middeljarige tante, kom met ’n ongewone versoek: Zatopek moet vir haar mooi susterskind Daniëlla ’n man soek. As hy egter vir Daniëlla sien, soek hy nie meer te hard na iemand anders vir haar nie. 

Meer as tien jaar later volg Meyer hierdie bundel op met die kortverhaalbundel "Karoonag en ander verhale". Die tema van hierdie kortverhale is telkens misdaad, soos kapings, afpersings en seksuele misbruik van jong mense. Verskeie van die karakters in sy gewilde romans maak ook in hierdie verhale ’n draai, soos byvoorbeeld Bennie Griessel en Martin Lemmer. Lemmer is juis die hoofkarakter in die titelverhaal "Karoonag", waar ’n plaasaanval ’n onverwagse wending neem en ook ’n internasionale nasleep het. Die lang kortverhaal "Stiltetyd" het voorheen in "Die Burger" as vervolgverhaal verskyn, terwyl "Die Nostradamus-dokument" en "Die ontvoering van Leendert le Roux" onderskeidelik in "Huisgenoot" en "Sarie" as vervolgverhale verskyn het. Telkens skryf hy ’n nawoord in ’n verskeidenheid van vorms vir die verhale, waarin hy meestal meer inligting gee oor die skryf van die verhaal en verdere tegniese inligting oordra. 

"Die ballade van Robbie de Wee en ander verhale" is ’n lywige versameling van sy kortverhale, wat meeste van die verhale in sy vorige bundels asook vyf nuwe kortverhale bevat. Die titelverhaal se hoofkarakter is ’n opkomende sangsensasie wat ’n hele paar geraamtes in die kas het. Hierdie verhaal is ook suksesvol verfilm voor publikasie van hierdie bundel. Meyer se kortverhaal "Die perfekte moord" word deur Francois Bloemhof in die versamelbundel "Donker veld" opgeneem en "Verslag oor ’n verdwyning" in "Drif" onder redaksie van Lindeque de Beer. Ander versamelbundels waarin sy werk verskyn sluit in "Uit die kontreie vandaan".

Vir die beeldsending in 2006 van die televisiereeks van "Orion" skryf hy self die draaiboek vir die laaste vier episodes. Later skryf hy ook die reeks “"Transito"” vir die televisie, wat in 2008 uitgesaai word. Hierin kom die oud-weermagman Francois Brink af op ’n transito-rooftog wat skeefgeloop het en waar beide die rowers en die veiligheidsmense in die voorval omkom. Francois laat spat met die koffers vol geld. Die belanghebbendes wat hom begin agtervolg is Patrys le Roux (’n vasberade jong vrou wat haar finansiële vryheid begeer), die perlemoenbaas Charlotte Kruger (wat haar deel van die winste wil terughê) en die sluipmoordenaar Priester, wat in Charlotte se diens is. 

Hierna skryf hy die draaiboek vir die Afrikaanse fliek "Jakhalsdans". Die onderwyser Mara Malan verhuis saam met haar sesjarige dogtertjie Mia na Loxton. Daar hoor sy dat die skool gaan sluit tensy hulle in drie weke R500 000 kan insamel om die geboue op te knap en boeke aan te koop. Mara en die ander onderwysers maak planne vir ’n groot konsert, terwyl Mia bevriend raak met die kluisenaar op die dorp. Mara baklei met hom oor hierdie vriendskap en vind dan eers uit dat hy ’n bekende liedjieskrywer en sanger is wat hom uit die kollig onttrek het en waarskynlik die sleutel tot sukses van die konsert is.

"Die laaste tango" is die eerste fliek waarvan Deon die draaiboekskrywer asook regisseur is. Dit word gedeeltelik op Loxton verfilm, met ander tonele in Kaapstad. Herkules de Wet is ’n werkverslaafde kaptein by die Valke. Hy stel ’n lokval vir Basson, ’n psigopaat wat reeds nege vroue vermoor het. Wanneer hy vir Basson vang, rand hy hom so erg aan dat hy die vervolging in gevaar stel. Sy hoof stuur hom na Loxton in die Karoo met ’n skynbaar onbenullige ondersoek na die wegraak van ’n probleem-konstabel, maar eintlik om te rus en introspeksie te doen. Hier ontmoet hy vir Ella Winter, ’n bekende fotograaf, wat kanker het. Sy leer hom om te tango en so weer in aanraking te kom met sy ware self.  Basson ontsnap intussen uit die hospitaal en op die nag van die laaste tango daag hy by Loxton op om wraak te neem teen De Wet. Intussen neem die ondersoek na die probleem-konstabel ook onverwagte wendings.

Dit is egter met sy spanningsromans wat Meyer plaaslik en internasionaal naam maak vir homself. Hy spesialiseer in die skryf van misdaadboeke en in sy boeke slaag hy daarin om die spanning die heeltyd vol te hou en die verhale teen ’n vinnige tempo te laat afspeel. ’n Verdere wins is dat sy karakterisering deurgaans oortuig, sodat die roman op beide die uiterlike aksie en innerlike sielkundige gebiede slaag. Dit alles word gerugsteun deur deeglike navorsing van alle tegniese aspekte wat in die romans ter sprake kom. Sy debuut is met "Wie met vuur speel", wat aanvanklik die titel "Ikarus" sou hê, wat hy op aandrang van die uitgewer verander omdat dié nie glo dat eenwoordtitels in Afrikaans sal werk nie. Sedertdien is meeste van sy boeke se titels slegs een woord. Hierin raak die blonde Rachel Bergh, eienares van ’n boekwinkel in Langstraat in Kaapstad, by ’n boekeveiling smoorverlief op die sjarmante Dirk Buchner. Hy is nie wat hy voorgee om te wees nie en verdwyn nadat hy haar ingeloop het. Die macho-held Ivan Malan, wat om goeie redes nie oor sy verlede praat nie, help haar om vir Dirk aan die pen te laat ry. Die soektog verskuif vanaf die Kaap na Johannesburg en terug en verg sielkundige aanvoeling en uitstaande speurvernuf. Deon verklaar later dat hy oor hierdie eerste roman van hom voel soos ’n broer in die tronk, want hy is lief vir hom maar praat nie graag oor hom nie. Die resensent Gunther Pakendorf is egter van mening dat as ’n debuutroman hy goed daarin slaag om aan die veeleisende vereistes van die aksieroman te voldoen

"Feniks" vertel van die 34-jarige speurder, kaptein Mat Joubert van Moord en Roof in Bellville-Suid, wie se vrou Lara twee jaar tevore oorlede is. Hy is oorgewig en rook en drink te veel en word boonop na demokrasie in 1994 eenkant geskuif en oorgesien vir bevordering. Bart de Wit, Moord en Roof se nuwe politiek korrekte bevelvoerder, begin om druk op hom te plaas en stel onmoontlike eise. Met die hulp van ’n mooi sielkundige en oefening begin Mat homself regruk. Dan begin ’n maniak mense afmaai sonder om leidrade te los wat die moorde met mekaar kan verbind en ’n sjarmante bankrower begin met sy bedrywighede. Dit gee vir Mat die kans om te wys dat hy dit nog steeds het. Hy moet op verskeie fronte konflikte hanteer, naamlik met sy hoof wat vir hom ’n bedreiging is, met die veelvoudige misdadigers en bowenal met homself, om gerehabiliteer te word. Die titel sinspeel op Mat se herrysenis uit die as, wat die eintlike tema van die boek is. ’n Ander karakter in die boek is speurderadjudant Bennie Griessel wat hom ondersteun met die ondersoek na die bankrowe en self worstel met ’n ernstige drankprobleem wat sy gesinslewe verwoes. Die Franse vertaling van "Feniks" ("Jusqu’au dernier") wen in 2003 die French Le prix Mystère de la critique. Die boek word in meer as twintig tale vertaal en word in 2015 omskep in ’n internasionale televisiereeks van ses episodes onder die titel "Dead before dying".

In "Orion" word Zatopek van Heerden, eens topkriminoloog en polisie-ondersoekbeampte, deur die prokureur Hoop Beneke genader om ’n testament op te spoor wat wegraak tydens ’n moord in voorstedelike Kaapstad. Hy het sewe dae om hierdie opdrag uit te voer. Afwisselend word die storie van die soektog en die storie van sy verlede, wat van hom ’n slegte mens gemaak het, vertel, sodat die spanning op twee vlakke opgebou word. Sy verlede is deurspek met die geweld en intrige van die apartheidsbewindhebbers en in die hede kry hy te doen met die moordenaars, die polisie wat nie daarvan hou dat hy in hulle slaai krap nie en die onderwêreld van die Kaapse Vlakte wat geld ruik. Die sendelingseun en nou sekuriteitswag Tobela (Tiny) Mpayipheli is ’n belangrike bykarakter. "Orion" word later omskep in ’n televisie-reeks op KykNet waarvan hy self die laaste vier episodes van die draaiboek skryf en word in 2006 op KykNet gebeeldsend. Die ATKV-prys word in 2001 aan "Orion" toegeken en in dieselfde jaar is hierdie boek op die kortlys vir die toekenning van die M-Net-prys. In 2004 haal dit die kortlys vir die toekenning van die Helgaard Steyn-prys en die Engelse vertaling, "Dead at daybreak" is in dieselfde jaar op die kortlys vir die "Sunday Times"-prys. Die Franse vertaling van "Orion" ("Les soldats de l’aube") wen in 2004 die Le Grand Prix de Littérature Policière en die Sweedse uitgawe daarvan, "Död i gryningen", is in 2008 op die kortlys vir die Martin Beck-prys vir vertaalde misdaadfiksie. Die Afrikaanse Taal en Kultuurvereniging (ATKV) vereer hom in 2007 met ’n ATKV-Veertjie in die narratiewe genre van draaiboek vir die televisiereeks van "Orion" en die regisseur Gerrit Schoonhoven word terselfdertyd aangewys as beste regisseur en die reeks as die beste Afrikaanse dramareeks.

"Proteus" se titel verwys na die Griekse god en waarsêer wat volgens die mitologie sy uitsprake in sy slaap gemaak het en na willekeur van vorm kon verander. Die hoofkarakter is Tobela (“Tiny”) Mpayipheli, voorheen politieke sluipmoordenaar vir die Oos-Duitse en Russiese geheime diens, maar deesdae iemand wat geweld afgesweer het. ’n Suid-Afrikaanse intelligensiehoof word ontvoer en ’n groot losprys word gevra, waarby Jenina Mentz (van die presidensiële intelligensiediens) en kaptein Tiger Mazibuko (van die spesialis weermag-eenheid) betrokke raak. Ook Mpayipheli raak onwillig betrokke wanneer hy ’n rekenaarskyf in Lusaka moet gaan aflewer om die ontvoerde vriend se lewe te red, maar hy weet nie wat op die skyf is nie. Die Suid-Afrikaanse spioenasie-agentskap beland op sy spoor en hy moet al sy vernuf inspan om uit hulle kloue te bly. Later besef hy dat hy nie soos Proteus is wat na willekeur van vorm kon verander nie. Zatopek van Heerden speel hierdie keer ’n ondergeskikte rol in die boek. Benewens die spannende intrige sorg die filosofiese nabetragtings van die karakters, veral Mpayipheli s’n oor die aard en natuur van Afrika, vir meer diepgang. In 2003 verower "Proteus" die ATKV-prys. Die "Chicago Tribune" beskou in 2004 "The heart of the hunter" (Engelse vertaling van "Proteu"s) as een van die tien beste spanningsromans in Amerika en in Duitsland word hy in 2006 bekroon met die Duitse Misdaadfiksie-prys (Deutsche Krimi Preis) vir die vertaling van "Proteus" onder die titel "Das Herz des Jagers".

"Infanta" se protagonis is die speurder met ’n drankprobleem Bennie Griessel. Weens sy probleem sit sy vrou Anna hom uit die huis uit. Hy is betrokke by die Ernstige en Geweldsmisdaad-eenheid en moet die vigilante Artemis keer, wat besig is om misdaad teen kinders self te wreek met ’n lang lem en ’n skrikwekkende meedoënloosheid. Tobela Mpayipheli is ook weer daar, want sy aangenome kind word in ’n rooftog vermoor en hy wil wraak neem. Die prostituut Christine raak per ongeluk by die situasie betrokke. Met die media wat skree, die politici wat druk toepas, ’n span onbeholpe jong speurders en verskeie kollegas wat hom in die rug steek, stel Bennie Griessel ’n lokval. Die ATKV-prys word in 2005 aan "Infanta" toegeken en in dieselfde jaar is dit op die kortlys vir die toekenning van die M-Net-prys vir boeke in lang formaat. In 2010 wen hy die Martin Beck-prys vir die Sweedse vertaling ("Den gyllene kofoten") van "Devil’s Peak" (I"nfanta" in Afrikaans). Die Franse vertaling van hierdie boek, "Le pic du diable", wen die lesersprys van die webwerf Critiques-Libres.com in die kategorie vir misdaadroman of riller vir Oktober 2010.

In "Onsigbaar" probeer drie onbekende aanvallers vir Emma le Roux in haar huis in Oranjezicht doodskiet. Sy huur vir haar ’n lyfwag, Martin Lemmer, en saam vertrek hulle na die Laeveld op soek na haar broer, Jacobus le Roux, wat twintig jaar tevore spoorloos in die wildreservate van die Laeveld verdwyn het. Daar is ’n vermoede dat hy die Cobus de Villiers kan wees wat deur die polisie gesoek word vir moord op ’n groep aasvoëlstropers in die wildtuin en dat daar ’n verband kan wees tussen hom en die huurmoordenaars wat steeds vir Emma agtervolg. Martin Lemmer is die hoofkarakter en ook verteller van die verhaal, sodat die kern van die verhaal wentel rondom sy pogings om homself weer te vind en vestig. Hy is ’n soort antiheld, want hy was voorheen in die tronk en werk nou by Body Armour as ’n persoonlike lyfwag. Onskuldige mense word verdink en Lemmer rand van hulle selfs aan. Hy stel dan ’n strik vir die agtervolgers en word so die jagter, waaruit uiteindelik dan onthul word hoe diep die boosheid hom verskuil het. Die land se politieke en sosiaal-ekonomiese geskiedenis se skade lê aan die wortel van baie bitterheid wat mense verwring en meedoënloos maak. Die titel dui op Lemmer se siening van sy eie posisie in die samelewing, maar verwys ook na die verborge aspekte van sentrale karakters wat aanvanklik onsigbaar is en stukkie vir stukkie blootgelê word, asook na Jacobus le Roux, wat deurentyd aanwesig is deur middel van mense se verwysings na hom, maar steeds onsigbaar bly. "Onsigbaar" is in 2008 op die kortlys vir beide die M-Net-prys en die W.A. Hofmeyr-prys en is die wenner van die ATKV-prys vir spanningslektuur. Die Duitse vertaling "Weisser Schatten", behaal in 2009 die derde plek met die toekenning van die Deutsche Krimi Preis. “

"13 Uur" het weer vir Bennie Griessel as hoofkarakter. As wit speurder in die Suid-Afrikaanse polisie het hy nie meer ’n professionele toekoms nie, maar sy ervaring word tog gebruik om as mentor op te tree vir jong speurders. Hy moet sy “studente” Vusi Ndabeni, Fransman Dekker en Mbali Kaleni help om twee sake op te los wat oënskynlik niks met mekaar te doen het nie. ’n Jong Amerikaanse toeris is vermoor en die eienaar van ’n platemaatskappy is doodgeskiet. Die Amerikaanse toeris se vriendin, Rachel, vlug vir haar lewe deur Kaapstad en Bennie en kollegas het net ure om haar op te spoor voordat sy vermoor word en dit alles ontplof in ’n internasionale insident. Die titel verwys na die tyd wat die speurders het om Rachel se lewe te red. Hulle werk word verder bemoeilik deur tipies Suid-Afrikaanse struikelblokke soos professionele jaloesie, politieke onderstromings in die polisiediens en korrupsie deur sommige wetstoepassers. In 2009 word "13 uur" die eerste wenner van die M-Net-fliekprys vir Suid-Afrikaanse letterkunde, wat toegeken word aan die roman wat die meeste potensiaal het om as televisiefliek herskep te word. Hierdie boek is ook op die kortlys vir die toekenning van die ATKV-prosaprys en verower die ATKV se prys vir spanningslektuur. "Thirteen hours" (Engelse vertaling van "13 uur") is in 2010 die eerste boek wat uit Afrikaans vertaal is wat die kortlys van die CWA International Dagger-prys in Brittanje haal en wen in 2011 die Amerikaanse Barry-prys vir beste riller. Hierdie prys word toegeken by die Boucheron-fees, die grootste misdaadfiksiekongres in die wêreld wat jaarliks in Amerika gehou word. Dit is genoem na die boekresensent Barry Gardner en word aangebied deur Amerika se voorste spanningslektuur-tydskrif, "Deadly Pleasures". Die boek is in 2010 ook op die kortlyste vir die "Sunday Times"-prys en die Macavity Award vir beste speurverhaal en wen in 2011 die Boeke Prize Fanatics Choice Award van Exclusive Books.

"Spoor" se titel verwys na spoorsny en die leser moet besonder fyn lees om die spore deur verskillende verhaalraamwerke te volg. Martin Lemmer van "Onsigbaar" is weer die hoofkarakter terwyl Mat Joubert ook ’n verskyning maak, hierdie keer as privaatspeurder wat die raaiselagtige verdwyning van Danie Flint ondersoek. Hierdie keer moet Lemmer renosters wat vervoer word, oppas, maar vind gou uit dat daar buitengewone belangstelling in hierdie diere is, wat verder strek as net hulle kosbare horings. Terselfdertyd dreig ’n Al-Kaïda komplot onder die Moslemgemeenskap in die Kaap. Die Presidensiële Intelligensie-agentskap (en veral die gefrustreerde huisvrou Mila Strachan) en die CIA raak almal betrokke. Meyer trek in hierdie verhaal verskillende storielyne asook genres soos misdaadverhaal, spioenasie en liefdesverhaal vernuftig bymekaar, sonder om geloofwaardigheid of spanning in te boet. Hierdie is die eerste Afrikaanse boek wat deur middel van ’n lokprent op die Internet bemark word. "Spoor" is in 2011 op die kortlys vir die toekenning van die ATKV-prys vir spanningslektuur.

In "7 Dae" is Bennie Griessel weer die hoofkarakter en is hy op die spoor van ’n saak wat reeds koud is, naamlik die moord op die jong prokureur Hanneke Sloet. Daar is geen motief en leidrade nie en feitlik al wat hy het om mee te werk is ’n reeks naakfoto’s en druk van die polisie se topbestuur omdat hulle na ’n sluipskutmoord ’n dreigbrief gekry het wat sê dat daar elke dag ’n polisieman geskiet sal word totdat die moordenaar van Hanneke Sloet aangekla word. Niemand weet wat die verband tussen die skieter en die vermoorde is nie, maar soos Bennie begin rondkrap kom hy op ingewikkelde swart ekonomiese bemagtiging saketransaksies af wat moontlike verklarings kan bied. Op vernuftige wyse voer Meyer in die boektitel hier ’n intertekstuele gesprek met Etienne Leroux se "Sewe dae by die Silbersteins", terwyl sy deeglike navorsing oor sake soos geldwassery, rekenaartegnologie, moordwapens en forensiese ondersoeke ongemerk ’n magdom inligting aan die leser verstrek. Hy werk ook aktuele gebeure in die roman in sonder dat dit daardeur gedateer sal word en verwys so na die onbeholpenheid van die polisie in die bekende Inge Lotz-saak (in die roman die Estelle Steyn-moord) en selfs na Julius Malema (in die roman Edwin Baloyi). "7 Dae" wen in 2012 die ATKV-prys vir spanningslektuur en is op die kortlys vir die toekenning van die ATKV-prosaprys en die M-Net-prys. Dit kry ook in 2012 die Nielsen Booksellers Choice toekenning, wat toegeken word aan die boek wat boekhandelaars die meeste geniet het om te lees, te bemark en te verkoop.

Bennie Griessel trek in "Kobra" in by Alexa Barnard, oud-sangeres en alkoholis, maar dit is duidelik ’n groot fout, wat sy hele lewe deurmekaarkrap. Terselfdertyd moet hy saam met kaptein Vaughn Cupido die moorde van drie slagoffers by die luukse gastehuis La Petite Margaux in Franschhoek ondersoek. Twee van die slagoffers is private lyfwagte wat vir ’n persoonlike sekuriteitsfirma in Kaapstad gewerk het. Boonop is die kliënt van die sekuriteitsfirma skoonveld, maar daar is min oor hom bekend, net dat hy skynbaar ’n welgestelde Brit is met ’n splinternuwe paspoort in die naam van Paul Anthony Morris. Later blyk dit dat hy David Patrick Adair is, ’n professor in Toegepaste Wiskunde en Teoretiese Fisika aan die Universiteit van Cambridge, wat die land onder ’n vals paspoort binnegekom het. Die polisie vind patroondoppies op die toneel waarop ’n bakkop-kobra gegraveer is, asook die letters NM, ’n afkorting vir Naja Mossambica, die Latynse naam vir die Mosambiekse spoegkobra. Kort daarna word dieselfde soort doppies op ’n moordtoneel in die Kaapse Waterfront gevind. Met die hulp van Interpol kom die polisie dan op die spoor van Kobra, ’n internasionale huurmoordenaar van Mosambiek en oudsoldaat in die Franse Vreemdelingelegioen. Dit is dus gou duidelik wie die skuldige is, maar dit is slegs ’n klein deeltjie van die raaisel. Bennie moet ook uitvind wie vir Kobra gehuur het en waarom, wie en waar Morris is, en ook hoekom die Staatsekuriteitsagentskap so gretig is om die ondersoek by die Valke oor te neem. Dit is duidelik dat daar veel meer agter hierdie misdade skuil en dat internasionale magte op regeringsvlak moontlik betrokke is. Die tweede verhaallyn in die roman het Tyrone Kleinbooi as hoofkarakter, wat sy pleegpa Uncle Solly se praktiese raad oor hoe om te steel aanwend om te help betaal vir sy suster se studie en sy eie huur. Wanneer hy die beursie van ’n Mosambiekse skoonheid by die Waterfront vaslê, kom die Kobra ook op sy spoor. Tyrone en sy empatiewekkende situasie dwing die leser ook om sy eie vooroordele of gevoelens jeens misdaad en sosio-politieke omstandighede in Suid-Afrika te herevalueer. "Kobra" word in 2014 bekroon met die ATKV se prys vir spanningslektuur. In 2015 is die Engelse vertaling, "Cobra", op die kortlys vir die International Dagger-prys van die Crime Writers’ Association in Brittanje.

"Ikarus" in die Griekse mitologie is die jong man wat saam met sy pa, Daedalus, van die eiland Kreta probeer ontsnap deur weg te vlieg met vlerke van vere en kerswas. Ondanks waarskuwings om nie te hoog te vlieg nie, kan Ikarus die versoeking nie weerstaan nie, wat daartoe lei dat die kerswas smelt en hy in die see stort en verdrink. Die hoë vlieër van hierdie roman is Ernst Richter, wat die internet-webwerf alibi.co.za bedryf, wat aan ontroue eggenote vals maar geloofwaardige alibi’s verskaf. Ernst verdwyn en drie weke later word sy lyk in ’n vlak graf in die sandduine noord van Blouberg gevind. Soos die ondersoek vorder is dit duidelik dat vele mense ’n motief gehad het vir die moord. Dit is ’n saak vir die Valke en kaptein Bennie Griessel, maar Bennie sukkel met sy eie demone. Vir byna twee jaar slaag hy daarin om hom van drank te weerhou, maar dan word hy ontbied na ’n moordtoneel waar een van sy voormalige kollegas ’n gesinsmoord gepleeg het en homself daarna doodgeskiet het. Bennie het ook nog nie herstel van die voorval waarin sy kollega en bevelvoerder, kolonel Zola Nyathi, langs hom doodgeskiet is nie. Hy gee hom oor aan die drank en moet kort voor Kersfees uit die polisieselle en van die strafregproses gered word. Daar is ’n gelyklopende verhaal waarin advokaat Susan Peires deur ’n jong wynboer geraadpleeg word onder die voorwendsel dat hy wil bieg oor die Richter-moord. In sy relaas kom baie van die onheilighede in die wynbedryf aan die lig. Die spanning word aangehelp deurdat die speurder en leser telkens op dwaalspore gelei word, terwyl ’n anonieme Twitter, @NoMoreAlibis, dreig om al die alibi-gebruikers binne ’n bepaalde tyd bekend te maak, wat vinnig naderkom. Bennie se oplossing van beide sake is meesterlik. Hierdie roman bou verder uit aan randkarakters uit vorige boeke, soos majoor Mbali Kaleni en die irriterende Vaughn Cupido, wat nou tot ondersoekleier gevorder het en self moet voel hoe dit is om verantwoordelikheid te dra.

Saam met sy vrou Anita stel hy die kookboek "Kom eet!" (subtitel "Om die tafel met Anita en Deon Meyer") saam. Hierdie boek word in omstredenheid onthul wanneer Barbara Joubert, redakteur van "Sarie Kos" en vrou van die skrywer Emile Joubert, beweer dat resepte van haar wat in "Sarie" verskyn het, sonder erkenning in die boek opgeneem is en dit op plagiaat neerkom. Deon en Anita se verweer is dat daar net kopiereg op ’n resep is as jy dit patenteer, dat hulle ruim erkenning gee in die boek en dat hulle by geeneen van die resepte probeer voorgee dat dit hulle eie resepte is nie. Die uitgewer, Tafelberg Uitgewers, aanvaar die verantwoordelikheid vir hierdie situasie. 

Saam met Adriaan Oosthuizen skryf hy "Ridders van die grondpad" oor avontuurtoer-motorfietsry, waarin hulle ’n roetegids gee en die teorie en filosofie van motorfietsry bespreek, toegelig met talle foto’s.

Van sy boeke is in meer as 26 tale vertaal, waaronder Bulgaars, Deens, Duits, Engels, Fins, Frans, Italiaans, Japannees, Koreaans, Nederlands, Russies, Spaans, Sweeds en Tsjeggies. In 2003 koop die uitgewersmaatskappy Little Brown in Amerika die uitgeeregte vir "Feniks", "Orion" en "Proteus", wat hom op die internasionale verhoog plaas saam met skrywers soos Michael Connelly, Ian Rankin en David Morrell en hy neem in Oktober 2004 saam met hierdie drie skrywers as spreker deel aan ’n beraad vir misdaadskrywers. Die rolprentregte op verskeie van sy boeke word opgeneem, onder andere "Feniks", "Proteus" en "13 Uur". In 2003 ontvang hy die Puk-Alumni oorkonde en in 2007 die Kovsie-Alumni Cum Laude-toekenning vir sy besonderse prestasies op plaaslike, nasionale en internasionale vlak. In 2010 vereer die Pan-Suid-Afrikaanse Taalraad (Pansat) hom met ’n veeltaligheidstoekenning in die afdeling taal, geskrewe en mondelingse letterkunde.





As regisseur en draaiboekskrywer:



</doc>
<doc id="27767" url="https://af.wikipedia.org/wiki?curid=27767" title="Aldealices">
Aldealices

Aldealices is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus het die munisipaliteit 25 inwoners.


</doc>
<doc id="27768" url="https://af.wikipedia.org/wiki?curid=27768" title="Almajano">
Almajano

Almajano is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27769" url="https://af.wikipedia.org/wiki?curid=27769" title="Krakau">
Krakau

Krakau (Pools: "Kraków", Krakoew) is die hoofstad van die woiwodskap Klein-Pole en aan die boloop van die Weichsel-rivier in die suide van Pole, sowat 250 kilometer suid van Warskou geleë. Dit is die tweede grootste metropool in die land met 'n bevolking van meer as 750 000 in die stads- en sowat 1,5 miljoen in die metropolitaanse gebied.

Die huidige stad het reeds in die 10de eeu bestaan; die eerste verwysing na Krakau as die groot nedersetting "Karako" gaan terug op Ibrahim ibn Jakoeb, 'n gesant van die kalief van Córdoba in Spanje, wat in die 10de eeu deur Europa gereis het. In die tydperk tussen 1035 en 1596 het Krakau as Poolse hoofstad gefungeer, en daar word nog steeds na Krakau as die "heimlike hoofstad van Pole" verwys.

Krakau het tot 'n beduidende sentrum van nywerhede, wetenskap en kultuur ontwikkel en beskik met die Jagielloniese Universiteit oor die tweede oudste universiteit in Sentraal-Europa. Die stadsentrum word deur 'n groot verskeidenheid geboue in die Gotiese, Renaissance-, Barok- en latere boustyle oorheers. Met sowat 5 500 historiese geboue en 2,5 miljoen kunswerke, wat meer as 1 000 jaar se stadsgeskiedenis lewendig laat word, het Krakau - vir kunsliefhebbers lankal die belangrikste reisbestemming in Pole - die status van UNESCO-wêrelderfenis gekry.

Naas Praag is Krakau een van slegs twee groot stede in oostelike Sentraal-Europa wat in die laaste wêreldoorlog nie onder oorlogshandelinge soos lugaanvalle moes ly nie, al het die na-oorlogse kommunistiese bewind talle historiese geboue gedeeltelik laat verval.

Krakau is in die oorgangsone tussen Atlantiese see- en vastelandse klimaat geleë. Die plaaslike weersituasie word sterk deur die heersende windrigting bepaal. Westelike winde bring veral gedurende die somermaande vogtige weer met reën, terwyl oostelike winde in die winter met droë en baie koue weerstoestande.

Die gemiddelde temperatuur in Januarie is -2 °C, met uiterstes van minder as -20 °C. In Julie is die gemiddeld +19 °C, waarby die kwik op baie warm dae tot meer as +35 °C kan styg. Op hierdie dae kan hewige donderbuie uitsak. Die warm weer sorg vir 'n suidelike atmosfeer wat in die groot aantal straatkafees in Krakau weerspieël word.

Weerstoestande is in die algemeen relatief stabiel met min daaglikse skommelinge. Nogtans het daar in die vroeë 21ste eeu meer uiterste weerverskynsels soos hewige stortreën of selfs klein tornado's voorgekom.

Die Wawel-heuwel, waarop later die kasteel en katedraal van Krakau sou ontstaan, was reeds sowat 20 000 jaar gelede permanent bewoon. In die omgewing van Krakau is al in prehistoriese tye sout ontgin. Die Wislane, 'n Wes-Slawiese stam, het hulle in die 5de eeu n.C. in die gebied van Krakau gevestig. Die geskiedenis van die stad begin nog voor die stigting van die Poolse staat as hoofstad van die Vistuliese stam.

Volgens Krakau se stigtingsmite het die stamhoof Krak die stad, wat na hom vernoem is, op die Wawel-heuwel oor die grot van 'n draak aangelê nadat hy dié draak gedood het. Twee grafheuwels, wat oos en wes van die stadsgebied geleë is en waarin volgens oorleweringe Krak en sy dogter Wanda ter ruste gelê is, dateer uit hierdie tydperk. Argeoloë neem egter ook aan dat die twee heuwels sterrekundige funksies vervul het - tydens die somersonstilstand gaan die son presies oor die een heuwel op en oor die ander onder.

Die eerste historiese oorleweringe berig van Slawiese setlaars wat hulle langs die Wisła-oewer gevestig het. Krakau het in die 9de eeu moontlik deel uitgemaak van die Groot-Morawiese Ryk. Groot-Morawiese kronieke vermeld dat Cyrillus en Methodius die Wislane-heerser aangeraai het om die Christelike doop en geloof te aanvaar. Dit is nie bekend of hy hul advies gevolg het nie. Nogtans het reeds in hierdie tydperk die eerste Christelike kerk (tans die Sint-Andries-kerk) by 'n heidense heiligdom ontstaan.

Die Arabies-Joodse koopman Ibrahim ibn Jakoeb, wat as gesant van die kalief van Córdoba 'n reis deur Europa onderneem het, het in 965 die eerste historiese vermelding van Krakau as "Karako" gemaak. Omstreeks 990 is Krakau deur Mieszko I ingeneem en het sodoende onder die heerskappy van die Poolse Piaste-dinastie gekom.

Teen die einde van die 10de eu was Krakau al 'n beduidende handelsplek wat in die jaar 1000 deur Bolesław I tot die setel van 'n aartsbiskop verhef is. In hierdie tyd is die eerste steengeboue opgerig - 'n kasteel op die Wawel asook 'n aantal sakrale geboue in die Romaanse styl.

Die geskiedenis van Krakau se historiese middestad (Pools: "Stare Miasto") met sy roostervormige straatuitleg strek terug tot die stadstigting in 1257. Oorspronklik is dit deur 'n stadsmuur beskerm, maar hierdie ou versterking het lankal plek gemaak vir 'n groen gordel ("Planty"). Die laaste oorblyfsels van 'n vroeëre, onreëlmatige stadsuitleg is die Maria-kerk, wat skeef teen die huidige straatrooster staan, die Adalbert-kerk op die markplein en die diagonale straat "ulica Grodzka".

Krakau se hoofmark ("Rynek Gŀówny"), 'n uitgestrekte reghoekige plein, vorm die sentrum van die middestad. Met 'n sylengte van 200 meter is dit die grootste middeleeuse markplein in Europa naas die Piazza San Marco in Venesië - en net so gewild by plaaslike duiwe as sy Italiaanse eweknie. Hul aantal word op sowat 40 000 beraam.

Die plein word omring deur 'n vyftigtal geboue uit verskillende tydperke, waaronder die geel-rooi lakenhalle ("Sukiennice") as die opvallendste argitektoniese monument wat die markplein in twee dele onderverdeel.

Die hoofmark word met 'n aantal geskiedkundige gebeurtenisse verbind. Hier het prins Albrecht von Hohenzollern in 1525 'n knieval voor die Poolse koning Sigismund die Oue gedoen en die eed van getrouheid aan hom afgelê. Hiervoor het hy Pruise as leen ontvang. Ná die Tweede Poolse Deling het die vryheidsheld Tadeusz Kościuszko hier sy eed afgelê en sodoende die nasionale opstand teen die besetters ingelui.

Al fungeer Warskou intussen as nasionale hoofstad en regeringsetel, bring staatsgaste tradisioneel 'n besoek aan Krakau se hoofmarkplein. Die lys bekende persoonlikhede sluit die Duitse bondspresident Roman Herzog, koningin Elizabeth II van die Verenigde Koninkryk en die Russiese president Wladimir Poetin in.




</doc>
<doc id="27770" url="https://af.wikipedia.org/wiki?curid=27770" title="Kiel, Duitsland">
Kiel, Duitsland

Kiel is die hoofstad en grootste stad van Duitsland se mees noordelike deelstaat Sleeswyk-Holstein met 'n oppervlakte van 118,6 vierkante kilometer en 'n bevolking van 242 041 (soos op 31 Desember 2011). Kiel is sowat 90 kilometer noord van Hamburg aan die Kieler Förde geleë en 'n beduidende sentrum van die skeepsbou, asook die setel van 'n universiteit.

Die geskiedenis van Kiel is van begin af deur sy ligging aan die Oossee bepaal - selfs die naam verwys na die geografiese ligging en het sy oorsprong in die Nederduitse "tom kyle" of "aan die fjord" geleë. Reeds enkele dekades ná sy stigting het Kiel by die magtige Hanseverbond aangesluit, maar moes sy leidende rol as Oosseehawe ná 'n kort tydperk aan Lübeck afstaan.

'n Tweede beduidende hupstoot vir die ontwikkeling van Kiel was die stigting van die "Christiania Albertina" in 1665 - een van die eerste universiteite in die Oosseegebied. In 1727 het hertog Friedrich von Holstein-Gottorf sy regeringsetel in die stad gevestig.

Die industrialisering in die 19de eeu het van Kiel 'n eersterangse seehawe gemaak - so is belangrike uitvindings soos die eerste Duitse duikboot, die girostatiese kompas en die eggoloot deur Kielse ingenieurs in plaaslike skeepswerwe ontwikkel. 1871 het Kiel ná sy inlywing by Pruise 'n militêre rol as oorlogshawe en hoofbasis van die Duitse Ryksvloot gespeel. Met die opening van die Keiser-Wilhelm-kanaal (later Noord-Oossee- of Kiel-kanaal genoem) in 1895 is Kiel se rol as strategies belangrike seehawe nog eens bevestig.

Teen die einde van die Eerste Wêreldoorlog het Kiel ook 'n sentrale rol in die politieke geskiedenis van Duitsland gespeel - die opstand van Kielse vlootmatrose was die beginpunt van die Duitse Novemberrewolusie in 1918 wat tot die omverwerping van die monargie en die proklamasie van 'n parlementêre demokrasie sou lei.

Gedurende die Tweede Wêreldoorlog was Kiel as vlootbasis aan meer as 90 geallieerde bomaanvalle blootgestel. Groot dele van die stadsgebied, insluitend die oustad, is vernietig en ná die oorlog deur moderne argitektuur vervang. Die stad fungeer nog steeds as seehawe en vlootbasis, terwyl die nuwe Oosseekaai, wat in 2007 ingewy is, groot passasierskepe en veerbote op die roetes na Skandinawië hanteer.

Kiel het sedert 1882 as gasheerstad van die seilwedvaart "Kieler Woche" opgetree. Die seilwedvaarte van die Olimpiese Somerspele van 1936 en 1972 is eweneens in Kiel gehou.

Danksy sy ligging aan die Kieler Förde, 'n fjord en natuurlike diepseehawe, het Kiel tot 'n beduidende Oosseehawe ontwikkel. Die stadsgebied van Kiel het hoefystervormig rondom die fjord uitgebrei. Die waterskeiding tussen Noord- en Oossee loop deur Kiel; die Eiderrivier, wat deur die stadsgebied vloei, mond in die Noordsee uit, terwyl die Noord-Oosseekanaal, 'n beduidende waterweg, se oostelike eindpunt in die stadsbuurt Holtenau geleë is. Die omgewing van Kiel word deur moreneheuwels oorheers en gaan in die ooste van Kiel regstreeks in die landskap Holsteinische Schweiz oor.

Oor die beleid van die stad bepaal 58 afgevaardigdes van sewe partye en een vereniging in die raadsvergadering.

SPD 19,
CDU 17,
Grüne 10,
FDP 4,
Linke 4,
Mehr Demokratie 2,
NPD 1,
SSW 1


</doc>
<doc id="27772" url="https://af.wikipedia.org/wiki?curid=27772" title="Landgraaf">
Landgraaf

Landgraaf (Duits "Landgraf") was 'n titel wat meestal in die Heilige Romeinse Ryk en later deur die ryk se voormalige gebiede gebruik is. Dit was vergelykbaar aan 'n graaf wat feudale pligte direk aan die Heilige Romeinse Keiser gehad het. 'n Landgraaf se jurisduksie het soms oor 'n redelike groot gebied getrek wat nie onderdanig was aan 'n intermediêre mag soos 'n Hertog, 'n Biskop of 'n Paltsgraaf nie. Die vroegste geskrewe rekords is van 1086 af in Neder-Lotharingia af aangeteken. 'n Landgraaf het gewoonlik soeweriene regte uitgeoefen. Sy besluitnemingsmagte was soortgelyk aan die van 'n hertog.

"Landgraaf" het in 'n paar gevalle in gebruik gebly as 'n ondergeskikte titel van adelikes soos die Groothertog van Sakse-Weimar, wat ook die "Landgraaf van Thuringia" was in die eerste dekade van die 20ste eeu. Die titel het egter na die Eerste Wêreldoorlog in onbruik verval. Die jurisduksie van 'n landgraaf was 'n "landgraafskap" en die vrou van 'n landgraaf was 'n landgravin. 





</doc>
<doc id="27773" url="https://af.wikipedia.org/wiki?curid=27773" title="Landnámabók">
Landnámabók

Die Oud-Yslandse Landnámabók (Yslands: [ˈlantnaumaˌpouk], letterlik: "Boek van nedersettings") is een van die belangrikste historiese (alhoewel nie altyd presiese) bronne uit die Yslandse "Landnámsöld"-tydperk, dit wil sê die periode tussen die vestiging van die eerste permanente setlaar Ingólfur Árnarson tot by die stigting van die eerste parlement, die "Alþingi".

Die boek bevat veral 'n genealogiese lys van sowat 400 Noorse setlaars wat hulle in die tydperk tussen 870 en 930 in Ysland gevestig het en 'n stelselmatige beskrywing van hul landgoedere, asook anekdotiese en biografiese opmerkings oor die setlaars en hul karaktereienskappe. Die Landnámabók was veral daarop gemik om die kolonisasie van Ysland uit 'n historiese perspektief te beskryf en lys dus ook die setlaars se voorouers en nageslagte tot by die 11de eeu op. Volgens die boek het die eerste groot golf van Skandinawiese setlaars saam met hul Keltiese vroue en slawe en hul vee vanuit Ierland of Skotland na Ysland geseil. Hulle belangstelling in Ysland is vermoedelik deur die eerste Wiking-ontdekkers se reisberigte oor die eiland gewek.

Die outeur se 11de eeuse tydgenote was reeds Yslanders van die vyfde generasie, en hy het sy gegewens dus op die basis van mondelinge oorlewerings saamgestel. Alhoewel daar in die algemeen aangeneem moet word dat hierdie soort oorlewerings nie altyd presies en betroubaar kan wees nie, het die Yslandse boere destyds sonder twyfel daarin belang gestel om hul aanspraak op hul landerye ook in genealogiese opsig te legitimeer sodat die Landnámabók nogtans deur wetenskaplikes as 'n historiese dokument aanvaar word.

Moontlik was Ari Þorgilsson (1068–1148) die skrywer van die boek of tenminste 'n mede-outeur.




</doc>
<doc id="27775" url="https://af.wikipedia.org/wiki?curid=27775" title="Graaf">
Graaf

Graaf (Duits: "Graf", Nederlands: "Graaf"; vroulik gravin) is 'n adellike titel wat in Frankiese gebiede ontleen is aan middeleeuse Latyn – "grāvius" wat beteken het “koninklike bestuursamptenaar, toesighouer”. Die Latynse woord is weer afgelei van die Grieks "grapheús" wat skrywer beteken. Die titel is ekwivalent aan die Franse "Compte" en die Engelse "Count" en "Earl". 'n Graaf het oor 'n gebied wat as 'n "graafskap" bekend gestaan het geheers.

'n Frankiese graaf was oorspronklik 'n beampte wat slegs uitvoerende gesag gehad het, maar wat sedert die 6de eeu ook voorsitter van die "mallus" (volksvergadering, regsbank – Lex Salica) was. Aangesien 'n koninklike bestuursamptenaar 'n hoë posisie was en dikwels ook 'n titel gehad het, het die betekenis ontwikkel tot ‘edelman van sekere rang’. Die betekenis ‘toesighouer, bestuurder’ leef voort in die Nederlandse "dijkgraaf" en Duitse "Deichgraf" wat verwys na 'n persoon wat behels is met die bestuur van 'n waterskap.

In die Germaanse noorde en ooste van die Frankiese Ryk is die term "Grafio" gebruik terwyl in die Gallo-Romaanse suide en weste die Latynse "comes" gebruik is. Dit het aanleiding gegee tot die Duitse "Graf, Gräfin" en Nederlandse "Graaf, Gravin" teenoor die Franse "Comte, Comtesse", Italiaanse "Conte, Contessa", Spaanse "Conde, Condesa" ens.

Daar het funksionele en institusionele verskeidenheid onder die graaflike ampte bestaan:


</doc>
<doc id="27777" url="https://af.wikipedia.org/wiki?curid=27777" title="Markgraaf">
Markgraaf

Markgraaf (Duits: "Markgraf") is 'n historiese adellike titel. Dit is 'n samestelling van die woorde mark, 'n grensprovinsie of landstreek, en graaf, koninklike bestuursamptenaar. 

'n Markgraaf was aanvanklik in die Frankiese Ryk 'n koninklike beampte met graaflike of hertoglike bevoegdhede en militêre bevelvoerder in 'n grensmark of markgraafskap. 
Aangesien grensgebiede belangriker was vir die beskerming van koninkryke en ryke het hulle baie keer groter en belangriker as graafskappe in die binneland geword en het markgrawe aansienlike magte bekom. In die Heilige Romeinse Ryk onder Liudolfingern (919–1024) het nuwe Markgraafskappe ontstaan, soos die van die Markgraaf van Brandenburg, waarvan die heersers later deel gevorm het van die ryk se heerskappy. 

Meeste marke en die markgrawe wat dit regeer het was geleë aan die oostelike grens van die Karolingiese en later die Heilige Romeinse Ryk ; die twee "Marche de Neustrie" aan die grens van die Karolingiese Ryk met Bretagne en Normandië en die "Marca Hispanica" (Spaanse mark) op die grens met die More is noemenswaardige uitsonderings.

In die Heilige Romeinse Ryk het twee van die marke ontwikkel tot twee van die magtigste state in Sentraal-Europa: die Mark Brandenburg het die kern van die latere Koninkryk van Pruise geword en Beierse "Marchia Orientalis" het die kern van Oostenryk geword deur die erf van verskeie Hongaarse en Boergondiese prinsdomme. Nog 'n mark 'n die suidooste is Stiermarke wat tot vandag toe voortbestaan as een van die "Bundesländer" (deelstate) van Oostenryk.

In die laat Middeleeue het markgraafskappe in oorerflike monargieë ontwikkel, wat vir alle praktiese doeleindes ekwivalent aan hertogdomme was, soos hulle hulle militêre belangrikheid verloor het. In die Goue Bul van 1356, uitgevaardig deur Karel IV, die Heilige Romeinse Keiser en Koning van Boheme, is die Markgraaf van Brandenburg as 'n keurvors van die Heilige Romeinse Ryk erken. Dit het die markgraaf lidmaatskap besorg aan die hoogste kollege in die keiserlike diet wat die nie-oorerflike keiser verkies het. Die voorreg is te vore de facto beperk tot hertoë en drie prins-aartsbiskoppe (Keulen, Mainz en Trier); ander nie-hertoglike wêreldlike lede het die Koning van Boheme en die Paltsgraaf van die Rynse Kurpfalz ingesluit. Die Koning van Boheme het self oor die Markgraafskap van Morawië geregeer of 'n markgraaf aangestel in die amp.

Soos die titel sy militêre konotasies verloor het, is dit alhoe meer as 'n blote adellike rang gebruik wat hoë as enige ander Graaf was maar laer as 'n Hertog. Teen die tyd dat die monargië in Duitsland, Italië en Oostenryk tot 'n einde gekom het, het nie een markgraaf oorgebly nie aangesien almal verhef is tot hoër titels.

Die etimologiese opvolger van die markgraaf is "markies" wat ook in gebiede gebruik is wat nooit marke gehad het nie


</doc>
<doc id="27778" url="https://af.wikipedia.org/wiki?curid=27778" title="Konstantinopel">
Konstantinopel

Konstantinopel is 'n vorige naam van Istanboel aan die Bosporus. Voorheen was dit bekend as Bisantium. Dit is Turkye se belangrikste en grootste stad.

Bisantium was oorspronklik 'n Griekse stad wat in 66 v.C. deur kolonialiste uit Megara gestig is. Volgens legende het hulle die stad Bisantion genoem na hulle koning Bisas. Bisantium is die Latynse vorm. Vir 'n lang tyd was Bisantium 'n welvarende Griekse stadstaat totdat dit deur die Masedoniërs verower is. Toe Masedonië enkele eeue later deur die Romeine verslaan is, het Konstantinopel 'n belangrike stad in die Romeinse Ryk geword.

Die stad het Pescennius Niger se kant gekies in sy stryd om die Romeinse keiserskap en is van 193-195 deur sy teenstander, Septimius Severus, beleër. Die stad is ernstig beskadig in die beleg, maar toe Septimius Severus keiser word, het hy die stad herbou.

Keiser Konstantyn die Grote wou die hoofstad van die Romeinse Ryk na die belangriker ooste van die ryk skuif en is getref deur die geskikte ligging van die stad. In 330 word Bisantium amptelike herdoop tot "Nova Roma" ("Nuwe Rome"), maar die naam vind nie byval nie en word gou bekend onder die naam "Konstantinopolis" (Grieks vir "stad van Konstantyn"). Dit word die nuwe hoofstad van die Romeinse Ryk, hoewel Rome nog vir 'n rukkie sy politieke en ekonomiese status behou.

Konstantinopel is van 395 af 65 jaar lank die hoofstad van die Romeinse Ryk. Met die dood van Theodosius I, toe die ryk finaal tussen oos en wes verdeel word, word Konstantinopel die hoofstad van die Oos-Romeinse Ryk (Bisantynse Ryk). Dit word voortdurend uitgebrei en verfraai deur die opeenvolgende keisers. Veral Justinianus het baie grootse geboue opgerig. Die stad was tydens die vroeë en middel-Middeleeue een van die grootste stede ter wêreld. Omstreeks 500 het dit sowat 500 000 inwoners, maar tydens die verskriklike epidemie van 541 sterf omtrent twee derdes van hulle. Later herstel die stad, maar dit is twyfelagtig of daar tydens die Middeleeue ooit weer 500 000 inwoners was.

Met sowat 300 000 inwoners is Konstantinopel, wat deur die Griekssprekendes "I Polis" ("Die Stad") genoem is, eeue lank die grootste stad in Europa. Die kulturele lewe van die Bisantynse Ryk is grootliks in die hoofstad gekonsentreer. Grieks kry die oorhand oor Latyn en die bevolking is hoofsaaklik Ortodoks-christelik. Dogmatiese verskille sorg vir konflik sowel binnelands as met ander wêrelddele. Perderenne in die groot Hippodroom was 'n belangrike vorm van sport en tydverdryf.
In 1204 word Konstantinopel deur die kruisvaarders van die Vierde Kruistog binnegeval en geplunder. Skatte wat deur eeue versamel is, word na Wes-Europa verskeep, vernietig of gesmelt. Die meeste kosbaarhede gaan na Venesië, waar hulle nog gesien kan word. Die Venesiërs was die aanvoorders vir die plundering, want hulle wou die geleentheid gebruik om Konstantinopel as 'n belangrikste handelsentrum uit te skakel.

Die stad bly in Latynse hande tot in 1261, waarna die Grieke daarin slaag om die stad te herower. Sedert die herowering is die stad verarm en slaag Konstantinopel nie meer daarin om die handelsroetes om die Swartsee te beheer nie, terwyl sy grootste inkomste vroeër van daar gekom het. Hiermee begin die verval, daar word nie meer gebou nie en party wyke raak selfs verlate. Party geboue word gebruik as boumateriaal. Baie Bisantynse intellektuele en kunstenaars trek na die welvarender Europa, veral Italië, en maak deur hulle kennis van die klassieke oudheid die Renaissance moontlik.

Die stad word op 29 Mei 1453 deur sultan Mehmet II van die Ottomaanse Ryk verower. Dit beteken die einde van die Bisantynse Ryk en ook die einde van die Middeleeue.

Die val van Konstantinopel bring nog 'n stroom vlugtelinge na Wes-Europa en dit lei tot die verdere ontwikkeling van die Renaissance.

Sultan Mehmet II maak die verowerde stad die hoofstad van die Ottomaanse Ryk en die stad beleef onmiddellik 'n heropbouing. Die skitterende Aya Sophia, die ou Bisantynse katedraal, word in 'n moskee verander. Daar word ook nuwe moskees gebou soos die beroemde Blou Moskee. Die vervalle Bisantynse paleise word gerestoureer en die nuwe Topkapi-paleis, die hoofsetel van die Ottomaanse sultans, word gebou. Baie mense kom na die stad en die handel neem toe. Die Ottomane noem die stad Islambol of İstanbul, maar amptelik gebruik hulle steeds Konstantinopel.

Teen 1600 het die stad ongeveer 600 000 inwoners. Dit is teen dié tyd 'n etnies en goedsdienstig gemengde stad. Die meerderheid van die bevolking (± 60%) is Moslems en praat Turks, maar daar is ook 'n groot Grieks-Ortodokse bevolkingsgroep (± 25 %), wat steeds die grootste deel van die handel besit. Die res van die bevolking bestaan uit Jode en Armeniërs.

In 1923, toe die Republiek van Turkye gestig word, word die hoofstad van die land na Ankara geskuif. In 1930 word Konstantinopel se naam amptelik in Istanboel verander. Daar is verskillende verklarings vir die naam, maar dis moontlik afgelei van die Griekse ει̉ς τήν πόλιν ("eis tèn polin"), wat "na" of "in die stad" beteken. Die Grieke het dit in die Bisantynse tyd "Die Stad" genoem.

Die val van die Ottomaanse Ryk was traumaties. Die ryk was een van die verloorders van die Eerste Wêreldoorlog en het al sy verowerde gebiede soos Sirië, Palestina en Irak verloor. Boonop was die land in 'n oorlog met Griekeland gewikkel. Toe die Grieke in 1922 verslaan word, is die Griekse minderheid in Turkye swaar vervolg. In 1923 en 1924 het daar 'n grootskaalse verwisseling van die bevolkings van Turkye en Griekeland plaasgevind. Konstantinopel het toe 'n groot deel van sy kosmopolitiese en multikulturele karakter verloor.

In 1950 het die stad net meer as 'n miljoen inwoners gehad. Deur die immigrasie van baie boere uit die platteland van Anatolië het die stad baie gegroei. Istanboel het nou sowat 12 miljoen inwoners.



</doc>
<doc id="27783" url="https://af.wikipedia.org/wiki?curid=27783" title="Mark (gewes)">
Mark (gewes)

'n Mark of "Grensmark" is 'n graafskap in 'n grensgebied van die Karolingiese en Heilige Romeinse Ryk wat deur 'n Markgraaf regeer is. Die naam is afgelei van die Frankiese woord "marka" ("grens, grensgebied"). Tydens die Karolingiese Dinastie het die woord deur Europa versprei en is dit ook gelatiniseerd na "marca" en "marcha". Anders as 'n buffersone, wat gewoonlik neutraal is, het 'n mark gewoonlik duidelik aan 'n bepaalde staat soos die Frankiese Ryk of die Heilige Romeinse Ryk behoort en is dit spesiaal versterk teen moontlike aanvalle van buurlande. Dikwels is Frankiese of Duitse setlaars na die gebied gestuur om die mark verder te stabiliseer.

Die stelsel van marke is deur Keiser Karel die Grote, die heerser van die Frankiese Ryk, in 800 ingevoer. Sy doel was om die grense van die uitgestrekte ryk, wat op daardie stadium in lang bloedige oorloë gewikkel was, te beveilig. Die Markgrawe sou daarvoor sorg aangesien die gebiede as leenwese direk van die keiser oorgedra is. Die Markgrawe het spesiale siviele en militêre magte gehad om die taak te vervul, waaronder die sogenaamde "Heerbann", 'n wet wat alle vrye mans aan militêre diensplig onderwerp het. Hulle is verder ondersteun deur 'n groot aantal Frankiese vasalle.

Keiser Karel die Grote het die volgende Marke gevestig:


Die stelsel is deur konings en keisers wat Karel die Groete opgevolg het in stand gehou en uitgebrei. Veral Otto die Grote het 'n aantal nuwe marke gestig:


Die marke, wat vanaf die 9de en 10de eeu in Duitsland en Italië gestig is, was meestal formeel afhanklik van 'n hertogdom en het in die proses van feodalisering tot erflike besittings ontwikkel. In die laat Middeleeue het die Marke hul oorspronklike funksie as grensgebiede kwytgeraak, en die titel van markgraaf is net soos ander eretitels aan adellikes verleen.


</doc>
<doc id="27784" url="https://af.wikipedia.org/wiki?curid=27784" title="Maruleng Plaaslike Munisipaliteit">
Maruleng Plaaslike Munisipaliteit

Die Maruleng Plaaslike Munisipaliteit is een van die plaaslike munisipaliteite in die Mopani-distriksmunisipaliteit in Limpopo, Suid-Afrika.

Maruleng beteken "Plek van die maroelas".



</doc>
<doc id="27786" url="https://af.wikipedia.org/wiki?curid=27786" title="Fehmarnsundbrug">
Fehmarnsundbrug

Die Fehmarnsundbrug, 'n gekombineerde pad- en spoorwegbrug met 'n lengte van 963 meter, oorspan die seestraat Fehmarnsund en verbind sodoende die Oossee-eiland Fehmarn met die Duitse vasteland naby die dorp Großenbrode (Sleeswyk-Holstein). Die brug maak deel uit van die sogenaamde "Vogelfluglinie", 'n roete wat die Noord-Duitse metropool Hamburg met die Deense hoofstad Kopenhagen verbind.

Die brug bereik 'n hoogte van 23 meter bo-oor die peilhoogte (of gemiddelde waterstand) van die Oossee en beskik oor 'n deurgang met 'n wydte van 240 meter en 'n vryhoogte van 23 meter bo seevlak vir die skeepvaart. Die brug is as 'n staalkonstruksie met 'n wydte van 21 meter (waarvan 6 meter deur die nasionale Duitse spoorwegmaatskappy "Deutsche Bahn" benut word) opgerig, en die spanwydte van die boogbrug, wat tot by 'n hoogte van 45 meter bo-oor die rylane verrys, bereik 248 meter. Die brugboog het 'n lengte van 268,5 meter.

Die Fehmarnsundbrug is deur die ingenieurs G. Fischer, T. Jahnke en P. Stein van die maatskappy "Gutehoffnungshütte Sterkrade AG" in Oberhausen-Sterkrade (Noordryn-Wesfale) as 'n netwerkboogbrug ontwerp en op 30 April 1963 ingewy. Vanweë sy kenmerkende vorm word dit soms ook die "langste klerehanger ter wêreld" genoem.

Die Fehmarnsundbrug het lankal een van die mees bekende bakens van die deelstaat Sleeswyk-Holstein en 'n gewilde motief vir baie toeriste, skilders en fotograwe geword en is in 1998 tot 'n nasionale monument verklaar.



</doc>
<doc id="27788" url="https://af.wikipedia.org/wiki?curid=27788" title="Yelo">
Yelo

Yelo is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27793" url="https://af.wikipedia.org/wiki?curid=27793" title="Paltsgraaf">
Paltsgraaf

Paltsgraaf (Duits: "Pfalzgraf", Latyn: "comes palatinus") is 'n historiese adellike titel. Dit is 'n samestelling van die woorde "palts" (in die paleis of hof), en "graaf", koninklike bestuursamptenaar. 'n Paltsgraaf het as hofdienaar van hoë rang namens die Frankiese of Heilige Romeinse Keiser opgetree.

In die Merowingiese- en Karolingiese Frankiese Ryk was Pfaltsgrawe koninklike ampsdraers van hoë rang met hoofsaaklik administratiewe en geregtelike pligte. Met die amp is paltsgrawe baiekeer ook heerskappy oor 'n koning of keiser se paleis en die landgoed en gevolg daarvan toegeken. Hierdie burgagtige paltse of koningshowe was versprei oor die koninkryk in verskeie Hertogdomme.

Teen die agtergrond van die ontwikkeling van die Heilige Romeinse Ryk uit die Oos-Frankiese Ryk het die paltsgrawe uitgebreide koninklike voorregte ontvang om die politiese behoud van die koninkryk te verseker en om as teenwig te dien vir die magtige hertoë. Die paltsgrawe was nou nie meer met die oorspronklike pligte rondom die bestuur van 'n koningspaleis behels nie maar het eerder 'n soort beheer funksie en verteenwoordiging van die koning in die hertogdomme vervul en het hiermee die tweede posisie na die hertog in die hertogdom vervul. 'n Rangverhoging teenoor ander grawe in die hertogdomme het daarmee gepaard gegaan en die reg om die regterlike amp van die koning se staat uit te voer. Die paltsgraaf het daarmee saam ook jag-, belasting- en "Münzrecht" regte bekom. Die magtigste van die paltsgrawe, die Paltsgraaf van die Ryn, was adjunk tot die koning in "Hofgericht", regent wanneer die koningsamp vakant was, en selfs regter oor die koning.

Daar het nie 'n streng skeiding van magte tussen paltsgrawe en ander vorste bestaan nie. Magtige paltsgrawe was baie keer ook Landgrawe of Markgrawe, Hertoë of kerklike vorste. Dit het veroorsaak dat die begrip palts in die Heilige Romeinse Ryk 'n nuwe betekenis gekry het, dit het naamlik nie meer net “koninklike vesting” beteken nie, maar ook gebiede wat deur paltsgrawe of keurvorste geregeer is. Later het die betekenis verander na 'n erflike titel in verskeie Duitse vorstehuise. In die Heilige Romeinse Ryk het hertoë, land-, mark- en paltsgrawe teen die laat-middeleeue tot die rykvosrtestand getel. Benewens die sekulêre vorste was daar verskeie kerklike vorste: aartsbiskoppe, biskoppe, abte en abdisse van ryksabdye.

Die "Pfalzgraf bei Rhein" (Platsgraaf van die Ryn) wat uit die Huis van Wittelsbach ontstaan het was van 1214 tot 1356 een van die sewe keurvorste van die Heilige Romeinse Ryk en het in afwesigheid van die koning vir hom waargeneem. Die belangrike keurvorsstatus het daarmee die paltsgraaftitel ingesluit en en het daartoe gelei dat die term "Palts" geleidelik tot die naam van die gebiede van die "Keurvorste van die Palts" ("Kurpfalz") en vir gebiede wat daarmee geallieerd was ontwikkel het; beide vir die wat daar langs geleë was soos "Pfalz-Neumarkt", asook die wat verder weg geleë was soos Opperpalts. Toe die Keurvors van die Palts in 1777 die Keurvosrtedom Beiere erf het daar kortstondig die dubbelstaat "Palts-Beiere" ontstaan. Die gedeelte van die Palts wes van die Ryn het egter spoedig na Frankryk oorgegaan wie se heerser Napoléon Bonaparte Beiere in 1805 tot koninkryk verhef het. Toe dele van die ou Kurpfalz in 1814/1815 aan Beiere teruggegee is, het hierdie nou Beierse landnaam nie verander nie en het "die Pfalz" een van die Beierse provinsies geword. In 1945 is die Palts van Beiere afgeskei en is dit met die suidelike deel van wat tot op daardie stadium die Pruisiese Rynprovinsie was verenig in die nuwe Duitse bondstaat Rynland-Palts. In die benaming leef die woord "Palts", met veranderde begrip, steeds voort.



Die Karolingers Lotarius I (Koning van Frankryk 954-986) het Odo I, Graaf van Blois, een van sy getrouste bondgenote in die gevegte teen die Robertyne, benewens die Grawe van Vermandois, tot paltsgraaf bevorder, 'n titel, wat in sy familie oorerflik was en dan na die heerser van Champagne verwys het.

Die Paltsgraaftitel het aanvanklik met die Palts in Regensburg gehang en was in Beiere vermoedelik nie aan die Koning onderhorig nie maar aan die Beierse Hertog. Dit het die titelhouer leidende rol in regs- en regterlike gebied in die hertogdom besorg.


In 1169 deur Keiser Friedrich I uit die Vrygraafskap van Boergondië geskep. Sien Lys van Heersers van Boergondië


Van 985 is die Paltsgraafskap van Lotharinge in die Huis van Ezzonen veranker:


Na die dood van Herman II van Lotharinge het sy wedeuwee Adelheid met die Luxemburger Hendrik II van Laach getrou met die Paltsgraafskap as bruidskat. Die Paltsgraafskap van Lotharinge het daarmee in die Paltsgraafskap van die Ryn opgegaan.


Vir alle verdere Paltsgrawe aan die Ryn sien Lys van heersers van die Ryn-Palts.

Die Paltsgrawe van Sakse is eers aan die Grawe van Goseck oorerf, daarna het die Grawe van Sommerschenburg die amp en titel geërf, voor dit oorgegaan het aan die Landgrawe van Thüringe:


In die Reichstag van Gelnhausen is Landgraaf Lodewyk III van Thüringe op 13 April 1180 tot Paltsgraaf van Sakse hernoem.


Na die dood van Hendrik Raspes het die amp “die Paltsgrawe van Sakse” op grond van 'n "Eventualbelehnung" deur Keiser Frederik II vervolgens na die Wettiner oorgegaan.


Onder Koning Roedolf I van Habsburg het die amp van die Paltsgrawe van Sakse opgegaan in die Braunschweigiese Welf-hertoë.



Die swabiese Paltsgraafskap het in 1146 oorgegaan na die Paltsgrawe van Tübinge.


</doc>
<doc id="27794" url="https://af.wikipedia.org/wiki?curid=27794" title="Aldealpozo">
Aldealpozo

Aldealpozo is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus (Instituto Nacional de Estadística) het die munisipaliteit 'n bevolking van 27 inwoners.


</doc>
<doc id="27795" url="https://af.wikipedia.org/wiki?curid=27795" title="Aldealseñor">
Aldealseñor

Aldealseñor is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27796" url="https://af.wikipedia.org/wiki?curid=27796" title="Alentisque">
Alentisque

Alentisque is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27797" url="https://af.wikipedia.org/wiki?curid=27797" title="Aliud">
Aliud

Aliud is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27798" url="https://af.wikipedia.org/wiki?curid=27798" title="Almaluez">
Almaluez

Almaluez is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27799" url="https://af.wikipedia.org/wiki?curid=27799" title="Almarza">
Almarza

Almarza is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus het die munisipaliteit 'n bevolking van 645 inwoners.


</doc>
<doc id="27801" url="https://af.wikipedia.org/wiki?curid=27801" title="Cubilla">
Cubilla

Cubilla is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27802" url="https://af.wikipedia.org/wiki?curid=27802" title="Covaleda">
Covaleda

Covaleda is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27803" url="https://af.wikipedia.org/wiki?curid=27803" title="Ciria">
Ciria

Ciria is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27804" url="https://af.wikipedia.org/wiki?curid=27804" title="Cigudosa">
Cigudosa

Cigudosa is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus het die munisipaliteit 'n bevolking van 34 inwoners.


</doc>
<doc id="27805" url="https://af.wikipedia.org/wiki?curid=27805" title="Dévanos">
Dévanos

Dévanos is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27806" url="https://af.wikipedia.org/wiki?curid=27806" title="Cihuela">
Cihuela

Cihuela is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27807" url="https://af.wikipedia.org/wiki?curid=27807" title="Coscurita">
Coscurita

Coscurita is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27808" url="https://af.wikipedia.org/wiki?curid=27808" title="Barca">
Barca

Barca is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27809" url="https://af.wikipedia.org/wiki?curid=27809" title="Nepas">
Nepas

Nepas is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27810" url="https://af.wikipedia.org/wiki?curid=27810" title="Nolay">
Nolay

Nolay is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27811" url="https://af.wikipedia.org/wiki?curid=27811" title="Noviercas">
Noviercas

Noviercas is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27812" url="https://af.wikipedia.org/wiki?curid=27812" title="Liceras">
Liceras

Liceras is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27813" url="https://af.wikipedia.org/wiki?curid=27813" title="La Losilla">
La Losilla

La Losilla is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27814" url="https://af.wikipedia.org/wiki?curid=27814" title="Portillo de Soria">
Portillo de Soria

Portillo de Soria is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27815" url="https://af.wikipedia.org/wiki?curid=27815" title="Oncala">
Oncala

Oncala is 'n munisipaliteit in die provinsie Soria in die Spaanse outonome gebied Kastilië en León. Volgens die 2012-sensus het die munisipaliteit 'n bevolking van 100 inwoners.


</doc>
<doc id="27816" url="https://af.wikipedia.org/wiki?curid=27816" title="Ólvega">
Ólvega

Ólvega is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27817" url="https://af.wikipedia.org/wiki?curid=27817" title="Rioseco de Soria">
Rioseco de Soria

Rioseco de Soria is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27818" url="https://af.wikipedia.org/wiki?curid=27818" title="La Riba de Escalote">
La Riba de Escalote

La Riba de Escalote is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27819" url="https://af.wikipedia.org/wiki?curid=27819" title="V (dubbelsinnig)">
V (dubbelsinnig)

Die letter V – v is die 22ste letter van die Latynse alfabet en kan gebruik word om na een van die volgende te verwys:



</doc>
<doc id="27820" url="https://af.wikipedia.org/wiki?curid=27820" title="Renieblas">
Renieblas

Renieblas is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27821" url="https://af.wikipedia.org/wiki?curid=27821" title="Quintana Redonda">
Quintana Redonda

Quintana Redonda is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27822" url="https://af.wikipedia.org/wiki?curid=27822" title="Los Rábanos">
Los Rábanos

Los Rábanos is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27824" url="https://af.wikipedia.org/wiki?curid=27824" title="Recuerda">
Recuerda

Recuerda is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27825" url="https://af.wikipedia.org/wiki?curid=27825" title="Rebollar">
Rebollar

Rebollar is 'n munisipaliteit in die provinsie Soria in die Spaanse outonome gebied Kastilië en León.


</doc>
<doc id="27826" url="https://af.wikipedia.org/wiki?curid=27826" title="Kobalt-60">
Kobalt-60

Kobalt-60 (Chemiese notasie: Co) is 'n kunsmatig vervaardigde radioaktiewe isotoop van kobalt en is 'n belangrike radioaktiewe spoorder en middel vir die behandeling van kanker.

Kobalt-60 het 'n halfleeftyd van 5,27 jaar en verval deur middel van negatiewe beta-verval. In hiedie proses van verval straal kobalt-60 een elektron met 'n energie van tot 315 keV uit en vorm 'n opgewekte toestand van die stabiele isotoop nikkel-60 (Ni). Hierdie kernisomeer van nikkel verval dan met twee gammastrale met energieë van onderskeidelik 1,17 en 1,33 MeV na die stabiele nikkelkern, nikkel-60 (Ni)

Kobalt-60 het self ook 'n kernisomeer, Kobalt-60

Kobalt-60 kan deur vangs van 'n neutron deur die stabiele isotoop kobalt-59 gevorm word. Dit is ook 'n dogterisotoop van yster-60 wat deur supernovas gevorm word.


</doc>
<doc id="27829" url="https://af.wikipedia.org/wiki?curid=27829" title="Kent (musiekgroep)">
Kent (musiekgroep)

Kent is 'n Sweedse musiekgroep met oorsprong in Eskilstuna in 1990 onder die naam Coca-Cola Kids, waarna hulle later as Jones & Giftet (Afrikaans: "Jones & die Gif"), en toe Havsänglar (Afrikaans: "Engelhaaie") bekend gestaan het. Sedert die groep se deurbraaktreffer, "Kräm (så nära får ingen gå)" (Afrikaans: "Room (so naby durf niemand kom nie)"), het hulle al heelwat groot Sweedse radiotreffers gehad. Teen 2007 was hulle een van die gewildste rockgroepe in Swede, dog het hulle min of meer onbekend buite Skandinawië gebly. Kent het vir 'n kort rukkie 'n internasionale loopbaan aangedurf met Engelse weergawes van hul albums "Isola" en "Hagnesta Hill", saamgaande met musiektoere deur die Verenigde State vir eersgenoemde album. Hulle het egter tou opgegooi nadat hulle nie die deurbraak bereik het waarop hulle gehoop het nie. Kent het hul Skandinawiese pogings voortgesit met nog drie albums en 'n EP. Hulle het al heelwat toekennings verwerf en word algemeen beskou as Swede se gewildste musiekgroep. Die groep het al meer as 'n miljoen albums verkoop. Die groep bestaan uit die lede Joakim Berg op voorsang en ritmiese kitaar, Martin Sköld op baskitaar en sintetiese klavier, Markus Mustonen op tromme, klavier, sintetiese klavier en agtergrondsang, en Sami Sirviö op hoofkitaar en sintetiese klavier. Twee van die groep se vier lede is Sweedse Finne. Gewese lede is Harri Mänty op ritmiese kitaar, programmering en tromme (1996–2006), Thomas Bergqvist op sintetiese klavier (1990–1992), en Martin Roos op ritmiese kitaar (1992–1995). Die groep het 'n kenmerkende logo wat van 'n kleinletter "k" gebruik maak en in die ITC Avant Garde Gothic Book font geskryf is.

Jones & Giftet (Afrikaans: "Jones & die Gif") is in 1990 deur Joakim Berg, Martin Sköld, Markus Mustonen, Sami Sirviö en Thomas Bergqvist gestig. Dit het begin deur Berg wat na Londen gegaan het om twee kitare te koop; een vir Sirviö en een vir homself. Sirviö en Berg was deel van 'n groep van drie wat by Balsta Musikslott geoefen het, toe hulle saam besluit het om 'n nuwe groep te stig. Hulle het Mustonen buite die restourant Vildsvinet in Eskilstuna gevra om by die groep aan te sluit, waarna hy ingestem het om die tromme te speel. Bergqvist, 'n vriend van Sköld, is gevra om die sintetiese klavier te speel. Hul eerste optrede was in Lindesberg, Västmanland, en hul tweede by Knegoffs in Eskilstuna.

In 1991 het Jones & Giftet die prestige Cult 91-kompetisie by die Skylight in Eskilstuna gewen. Magnus Nygren van EMI is deur hul demo beïndruk, en het vir hulle 'n optrede by die Daily News and Universitet in Stockholm gereël. In 1992 het Martin Roos vir die eerste keer by Cult 92 vir Jones & Giftet gespeel. Kort daarna is Bergqvist in die pad gesteek en deur Roos vervang. Op 30 September 1992 het die groep hul naam na Havsänglar (Afrikaans: "Engelhaaie") verander. Optredes by die Spaghetti Companiet, Hannas Krog en die Pet Sounds Bar het gevolg. In 1993 het Martin Roos na Stockholm verhuis, waarna die res van die groep in sy spore gevolg het. Berg se broer, Adam Berg, het 'n nuwe naam, Kent, voorgestel. Kent het by Tanto en Hyndans Hörna, in Stockholm, en Kalmar Nation, in Uppsala, opgetree.

In Maart 1994 het Kent 'n demo met tien snitte onder eenvoudige omstandighede in 'n ateljee by Nytorpsskolan, naby Blåsut, Stockholm, opgeneem. Die demo is aan Peter Ejheden, wat toe nog by Pet Sounds gegee. Hy het toe nog as 'n bespreker vir die klub Pet Sounds Bar gewerk. Ejheden het later Pet Sounds vir BMG verlaat. In April het Per Lindholm, A&R by RCA/BMG Kent vir die eerste keer gehoor. Op 26 Junie het Kent hul eerste platekontrak bekom. Die groep het hul debuutalbum by Silence Studios in Koppom, Värmland, opgeneem.

Kent het hul selfgetitelde debuutalbum in 1995 uitgereik. Die kitaarriwwe is verwring en die styl is nie juis in latere albums voortgesit nie. Die album het bykans geen kommersiële aandag geniet nie. Vier enkelsnitte is vrygestel, waarvan "Frank" die naaste aan 'n treffer was.

Een jaar later, in 1996 het Kent die album "Verkligen" (Afrikaans: "Werklik") uitgereik. Die album is stadiger met minder verwronge kitaarriwwe en meer emosie. Die vooruitreikingenkelsnit "Kräm (Så nära får ingen gå)" was onmiddellik 'n treffer, en het die groep vir die eerste keer taamlik bekend geword. Later is nog twee enkelsnitte vrygestel, "Gravitation" en "Halka". Kitaarspeler Martin Roos het die groep verlaat vir sy loopbaan by Kent se uitgewer BMG, maar het intussen die groep se bestuurder geword. 'n Japannese weergawe van "Verkligen" het die groep se eerste Engelstalige lied bevat; 'n gewysigde weergawe van "Kräm (Så nära får ingen gå)", genaamd "What It Feels Like".

"Isola" is in 1997 uitgereik. Kitaarspeler Harri Mänti het, sedert die vrystelling van "Verkligen", intussen by die groep aangesluit. Kent het 'n reputasie opgebou met hul baie optredes vir "Verkligen". Die album verskil groot van "Verkligen": die liede is korter en meer nadenkend, en het meer emosie. Die vooruitreikingsenkelsnit "Om du var här" (Afrikaans: "As jy hier was"), sowel as die tweede enkelsnit "Saker man ser" (Afrikaans: "Dinge wat mens sien"), was treffers. Die laaste snit op die album, "747", wat 7 minute en 47 sekondes lank is, het later die groep se slotlied vir elke optrede vir die daaropvolgende agt jare geword. Die snit bevat kenmerkende sintetiese klavier-akkoorde, en 'n lang instrumentele slotgedeelte. Dit het ook talle peilings op die groep se amptelike webwerf gewen as die "beste lied". Die snit is ook as 'n enkelsnit uitgereik, waar dit tot vier minute verkort is, met 'n bygevoegde kort koorgedeelte.

In 1998 het Kent 'n Engelstalige weergawe van "Isola" uitgereik, wat 'n ekstra snit, genaamd "Velvet", bevat. Kent het tweemaal met hierdie album in die VSA getoer. Die eerste toer was ter ondersteuning van hul landsgenote The Cardigans, en die tweede een was 'n gesamentlike toer met Amerikaanse groep, Papa Vegas. In die tweede deel van die toer het die groep al hul optredes met 'n cover van Depeche Mode se "Stripped" afgesluit. Enkelspelers is in verskeie gebiede vrygestel vir drie van die album se snitte. Dit was enkelspelers vir "If You Were Here", "Things She Said", en "747" - waar laasgenoemde ook die Engelstalige weergawe van "Kräm (Så nära får ingen gå)", genaamd "What It Feels Like", bevat. Die Engelstalige weergawe was aanvanklik nie vir vrystelling in Swede bestem nie, maar is later weens die groot Sweedse belangstelling wel vrygestel. Hierdie Engelstalige weergawe het swakker buite Skandinawië gevaar.

In 1999 het Kent hul album "Hagnesta Hill" uitgereik. Die naam is vernoem na 'n gebied in Eskilstuna, waar hulle hul eerste ateljee gehad het. Die album is vinniger en minder gefokus op ballades, soos wat in "Isola" die geval is. Die album bevat ook eksperimentele dele met trommasjiene en elektroniese lae. Die sanger en liriekeskrywer vir die groep, Joakim Berg, het later aangedui dat hy die album as te lank beskou. Die album bevat drie snitte wat oor een uur strek. Die eerste vooruitreikingsenkelsnit, "Musik non stop", het 'n groot treffer geword en die album verder bemark. Nog twee enkelsnitte is uitgereik: "En himmelsk drog" (Afrikaans: " 'n Hemelse dwelm"), met sy industriële ondertoon, en die ballade "Kevlarsjäl" (Afrikaans: "Kevlarsiel").

In 2000 is 'n Engelstalige weergawe van "Hagnesta Hill" uitgereik, waar twee van die oorspronklik Sweedse snitte met twee nuwe Engelse snitte ("Just Like Money" en "Quiet Heart") vervang is. Die album is ook in 'n digipack vrygestel, wat een van die uitgelate Engelse weergawe van die snit "Ett tidsfördriv att dö för", genaamd "A Timekill to Die For" insluit. Terselfdertyd is die enkelspeler "Music Non Stop" uitgereik, wat die ander uitgelate Engelse weergawe van die snit "Insekter", genaamd "Insects", insluit. 'n Japannese weergawe van die Engelse weergawe van "Hagnesta Hill" is ook vrygestel, wat "Time Kill To Die For" insluit. Daar is aanvanklik beplan om ook 'n Amerikaanse weergawe van die album uit te reik, maar die plan is later geskrap. Die saamgaande toer deur die VSA is derhalwe ook gekanselleer.

Kent het sedert hul debuut verskeie B-kante van gewoonlik opmerkbare gehalte opgeneem. Aangesien die meeste van die enkelspelers wat hierdie B-kante bevat het nie meer in produksie was nie, het dit immer moeiliker geraak om hierdie snitte wettig in die hande te kry. Gevolglik het Kent in 2000 'n dubbelskyf B-kantversameling, genaamd "B-Sidor 95-00" (Afrikaans: "B-Kante 95-00"). Hierdie vrystelling het 21 B-kante bevat, sowel as heropgeneemde weergawes van twee van hierdie B-kante en twee heeltemal nuwe snitte. Een van hierdie, genaamd "Chans" (Afrikaans: "Kans"), is ook as 'n enkelsnit uitgereik. 'n Verskuilde bonussnit met Finse lirieke, genaamd "Papin Jahti" (Afrikaans: "Pousjag"), is ook ingesluit.

Ná 'n lang rustydperk het Kent in 2002 aan hul volgende vollengte ateljeealbum begin werk. Vanuit die ateljee het hulle verslag gegee dat hulle probeer het om 'n album te maak wat tien enkelsnitte bevat. Die eerste enkelsnit, "Dom andra" (Afrikaans: "Die andere"), was 'n groot treffer op Sweedse radio. Met die vrystelling van die album "Vapen & ammunition" (Afrikaans: "Wapen & ammunisie") het die volgende twee enkelsnitte, "Kärleken väntar" (Afrikaans: "Die liefde wag") en "FF", sowel as die snit "Pärlor" (Afrikaans: "Pêrels"), groot radiotreffers geword. Gevolglik is daar meer as 400 000 kopieë van hierdie album verkoop — meer as dubbeld meer as enige ander Kent-album tot op datum.

'n Engelse weergawe van die album is aanvanklik beplan, maar is gekanselleer.

Nadat Kent vir verskeie maande reeds nie op toer gegaan het nie, is aangekondig dat hulle op 6 Junie 2003, die Nasionale Dag van Swede, in Stockholms Olympiastadion (met 'n kapasiteit vir 30 000 toeskouers) een enkele optrede sou doen. Aangesien die groep toeskouers aanbeveel het om in wit gekleed te wees, is die konsert "Die Wit Konsert" gedoop. Die konsert is met gemengde kritiek ontvang. Een punt vir negatiewe kritiek was dat die groep niks buitengewoon gedoen het nie – hulle het bloot dieselfde optrede gegee as in hul toer in 2002.

Die groep het ook by die minder bekende Parkfestivalen in Moss (Noorweë) in dieselfde jaar opgetree.

In 2005 is Kent terug in die ateljee om 'n nuwe album op te neem, ná 'n rustydperk van 'n jaar. Volgens die ateljeeverslae sou dit "'n baie donker album" wees. Die eerste enkelsnit, Max 500, is goed deur aanhangers sowel as kritici ontvang en het voortgegaan om, soos die voorgaande drie vrygestelde enkelsnitte, 'n radiotreffer te word. Die album, getiteld "Du & jag döden" (Afrikaans: "Ek en jy die dood"), is ook goed ontvang. Twee verdere enkelspelers, "Palace & Main" en "Den döde vinkeln", is vrygestel. Laasgenoemde omstrede weems die uitlating van enige b-kante daarop, en slegs 'n bykomende verkorte radioweergawe van die enkelsnit. "Mannen i den vita hatten (16 år senare)" (Afrikaans: "Die man in die wit hoed (16 jaar later)") is uitstekend ontvang en deur vele aanhangers as die groep se beste poging ooit. Die snit het ook die eerste geraak om die tradisionele konsertafsluitingssnit "747" te vervang. Die vrystelling van "Du & jag döden" is deur slegs een gepaardgaande musiektoer begelei — dit was die Turné 19 (Afrikaans: "Toer 19") in 2005 wat uit twaalf gigs in Swede, een in Noorweë, en een in Finland bestaan het. Die konserte is in tente met 'n kapasiteit vir 18 000 konsertgangers gehou.

Daar was gerugte dat Kent 'n EP sou vrystel, aangesien die groep gereeld in die ateljee verkeer het en die kitaarspeler Sami gesê het: "Ons stel dalk 'n EP vry, maar indien ons sal, sou dit slegs 'n digitale vrystelling wees". Die vrystellingsdatum van November 2005 is bekend gemaak slegs een maand in voorgang daarvan. Dit is bevestig dat "The hjärta & smärta EP" (Afrikaans: "Die hart en pyn EP") op laserskyf sowel as in die vorm van 'n digitale vrystelling uitgereik sou word. Dit is goed ontvang en het vyf snitte ontvang, waarvan "Dom som försvann" (Afrikaans: "Dié wat verdwyn") 'n radiotreffer geword het en waartoe 'n musiekvideo vervaardig is. Die enkelspeler-EP het nommereen op die Sweedse ranglyste behaal.

Gedurende 2006 het die groep slegs een keer in Swede, by die Hultsfred-musiekfees, en by twee musiekfeeste in Noorweë, opgetree.

In Desember 2006 het die groep aangedui dat hulle besig was met die opneem van 'n nuwe album en dat die kitaarspeler Harri Mänty die besluit het om die groep te verlaat. Op 18 Julie 2007 kondig die groep die titel en vrystellingsdatum van die nuwe album, "Tillbaka till samtiden" (Afrikaans: "Terug na die hede"), aan. Alhoewel die amptelike vrystellingsdatum aanvanklik op 17 Oktober 2007 gestel is, het menige verkoopspunte die album reeds vyf dae vroeër op die rakke gehad weens die bedreiging wat 'n internetverspreide pakket van die album op verkoopsyfers kon hê. Die album het gemengde kritiek verwerf. Die eerste enkelsnit, "Ingenting" (Afrikaans: "Niks"), van die album is op 17 September 2007 vrygestel. Die groep het hul nuwe album by 'n privaatkonsert in Denemarke bekend gestel deur vier snitte daar op te voer. Die nuwe album is beskryf as meer elektroniesgebaseerde rockmusiek, eenders aan Depeche Mode. Aangesien hul Skandinawiese musiektoer se konserte so vinnig uitverkoop is, het die groep sewe bykomende konserte daarby gevoeg.

Voorsanger Joakim Berg het aangedio dat "Tillbaka till samtiden" van die gunsteling materiaal wat hy ooit opgeneem het, bevat. By die Sweedse Grammy-toekennings is Kent met die Album van die Jaar en Musiekgroep van die Jaar bekroon. Verder het hulle die Rockbjornen-prys vir die Beste Sweedse Album en die P3 Guld-prys vir die Beste Sweedse Musiekgroep gewen.







</doc>
