<doc id="30835" url="https://af.wikipedia.org/wiki?curid=30835" title="Wubi">
Wubi

Wubi (Windows-based Ubuntu Installer) is 'n amptelike vrye sagteware, Windows gebaseerde installeerder vir die Ubuntu-bedryfstelsel.

Wubi is as 'n onafhanklike projek van Ubuntu gebore maar word sedert weergawe 8.04 by Ubuntu ingesluit. Wubi kan ook op die Ubuntu Live CD aangetref word en is ook by Ubuntu 7.10 Gutsy Gibbon weergawe ingesluit.

Die doel van die projek is om gebruikers van Windows bekend te stel aan Linux deur Ubuntu te gebruik sonder om enige risiko te loop om data te verloor as gevolg van formatering of segmentering van hul hardeskywe. Wubi kan ook gebruik word om Ubuntu vanuit Windows te oninstalleer.

Wubi is nie 'n virtuele masjien nie, dit skep eerder 'n alleenstaande installasie binne 'n lusgemonteerde toestel. Dit is nie opsigself 'n Linux-verspreiding nie maar eerder 'n installeerder vir die Ubuntu bedryfstelsel.

Wubi installeer nie Ubuntu direk op sy eie hardeskyf-partisie nie en kan ook nie ongebruikte hardeskyfspasie gebruik om die bedryfstelsel te installeer nie. 'n Mens sou egter bogenoemde kon vermag met die LVPM (Loopmounted Virtual Partition Manager) gebruik om die Wubi-gegenereerde Ubuntu installasie na 'n regte partisie te verskuif, soos byvoorbeeld op 'n USB flitskyfie. Hierdie opstelling het die voordeel dat gebruikers die bedryfstelsel en drywers kan toets voordat hulle dit op 'n eie pasgemaakte partisie installeer (om sodoende risiko's rakende die loodsprogram en ander funksies van die bestaande bedryfstelsel te vermy).

Wubi voeg 'n keuse by die standaard Windows loodsgids wat 'n mens in staat stel om Linux te hardloop. Ubuntu word binne 'n lêer in die Windows lêerstelsel (c:\ubuntu\disks\root.disk) gestoor eerder as op sy eie partisie. Hierdie lêer word dan deur Linux gebruik asof dit 'n werklike hardeskyf is.

'n Verwante projek, Lubi, gebruik Linux as die gasheerstelsel in plaas van Windows. 'n Weergawe vir die Mac OS-bedryfstelsel, Mubi, word ook in die vooruitsig gestel.




</doc>
<doc id="30837" url="https://af.wikipedia.org/wiki?curid=30837" title="Live CD">
Live CD

'n Live CD is 'n rekenaarbedryfstelsel wat direk kan hardloop vanaf 'n CD/DVD wanneer 'n rekenaar aangeskakel word. Dit is dus nie nodig om die bedryfstelsel op die rekenaar se hardeskyf te installeer nie. Ander draagbare media soos flitskywe word ook gebruik om bedryfstelsels te versprei.

Die "Live" verwys na die feit dat sulke verspreidings van die bedryfstelsels 'n volledige, funksionele, werkende bedryfstelsel op die verspreidingsmedium bevat. 'n "Live CD" verander nie die lêers van die bedryfstelsel wat reeds op die rekenaar geïnstalleer is nie tensy die programmatuur aangesê word om dit te doen. Sulke verspreidings sluit dikwels ook die meganismes en nutsprogramme in om permanente installering moontlik te maak, insluitende programme om partisies op die hardeskyf te skep. By verstek kan die gebruiker egter die rekenaar maklik na die vorige bedryfstelsel terugkeer deur bloot die "LiveDistro" uit die CD-drywer te haal en die rekenaar weer laat laai.

Die CD's maak dit tipies ook moontlik om die sagteware geheel en al slegs vanaf die RAM te hardloop ('n RAM disk). Dit bring egter mee dat die werkverrigting van die programme ietwat daaronder ly. Daar is selfs 'n paar LiveDistro's met 'n grafiese koppelvlak wat so min as 32MB RAM gebruik.

Aanvanklik is optiese skywe op rekenaars aangewend om slegs die installasielêers van 'n bedryfstelsel of program te bevat en is dikwels in argiewe in 'n kompakte formaat. Later is stelsels ontwikkel om dit moontlik te maak om 'n klein weergawe van die bedryfstelsel direk van 'n optiese skyf (DVD of CD) te laai om die installasie te kan laai of foutsporing op die rekenaar te doen. Die Linux verspreidings het ook aanvanklik die vermoë om vanaf die optiese skywe te laai bloot vir installasiedoeleindes gebruik. Die rede was grootliks dat die optiese skywe aanvanklik te stadig was om komplekse bedryfstelsels soos Linux te kon loop en daarom is bedryfstelsels gewoonlik altyd op hardeskywe geïnstalleer. In die geval van Linux het die vrye bedryfstelsel baie teenstand in die verbruikersmark ervaar vanweë die moeite en risiko wat betrokke was by die installering van 'n bykomende partisie op die hardeskyf. Die "LiveCD" begrip is later ontwikkel toe die hoeveelheid RAM in die tipiese masjien groot genoeg geword het en die CD-aandrywers vinnig genoeg was om dit prakties te maak om die bedryfstelselkern, die X11 venstermaker en grafiese koppelvlak direk vanaf die CD te laai sonder om die Bedryfstelsel se lêers op die hardeskyf te versteur. Die idee was dat iemand die stelsel met gerustheid kon evalueer sonder vrees dat sy hardeskyf met die oorspronklike bedryfstelsel daarop nie meer sal werk nie.

Die eerste Linux-gebaseerde Live CD was Yggdrasil Linux wat nie altyd goed gefunksioneer het nie omdat die CD-aandrywers van daardie tyd te stadig was. Die Debian-afgeleide Linux-verspreiding genaamd Knoppix is in 2003 vrygestel en was baie gewild vir gebruik as 'n dataherwinningstelsel en as 'n primêre verspreiding in eie reg. Sedert 2003 het die gewildheid van Live CD's baie toegeneem, gedeeltelik omdat Linux Live scripts en remastersys dit baie maklik gemaak het om pasgemaakte Live CD's te bou.

Die meeste gewilde Linux verspreidings sluit deesdae 'n Live CD in, wat dikwels ook die voorkeurmedium vir installering is.

Sommige LiveDistro's is ontwerp om te dien as 'n demonstrasie van 'n spesifieke bedryfstelsel (gewoonlik Linux of ander Vrye sagteware of oopbron sagteware bedryfstelsels).

Alhoewel sommige Live CD's geheel en al in geheue gelaai kan word om die optiese skyf vir ander doeleindes beskikbaar te maak, bly dit stadiger om data vanaf 'n optiese skyf te laai as om dit vanaf die hardeskyf af te laai en dit is om hierdie rede dat bedryfstelsels nie as 'n reël van optiese skywe geloop word nie. Ervare gebruikers gebruik ook die Live CD's om vas te stel tot welke mate die besondere bedryfstelsel versoenbaar is met die hardeware en randtoestelle van 'n spesifieke rekenaar. Die CD's kan dus ook gebruik word om rekenaars of randtoestelle te evalueer alvorens hulle aangekoop word vir gebruik saam met die bedryfstelsel. 

Gebruikers kan ook LiveDistro's gebruik om foutsporing op hardeware te doen, veral in die geval waar 'n fout op 'n hardeskyf voorkom. Sommige Live CD's kan die lêers wat 'n gebruiker skep op 'n Windows-partisie, 'n USB-skyf, netwerkdrywer of ander media stoor.

LiveDistro's kan vir vele doeleindes aangewend word, insluitend die verskaffing van 'n omgewing om 'n Linux-verspreiding optimaal te installeer op 'n hardeskyf, die toets van nuwe weergawes van sagteware, die toets van hardeware, die herstel of herwin van 'n stelsel, 'n veilige omgewing te verskaf vir gaste, die kraak/steel van wagwoorde, toetsing van netwerksekuriteit en as 'n alternatiewe bedryfstelsel as 'n hardeskyf gefaal het.

Die lêers van 'n LiveDistro ISO-image kan vanaf Microsoft Windows gelaai word deur van 'n skyfnabootser soos Daemon Tools of 'n lusgemonteerde toestel in Unix gebruik te maak.


</doc>
<doc id="30838" url="https://af.wikipedia.org/wiki?curid=30838" title="Pous Stefanus VI">
Pous Stefanus VI

Stefanus VI (VII) was die 113de pous van die Rooms-Katolieke Kerk.
Weens die statusverandering van Pous Stefanus (II), was Stefanus VI vanaf die begin van die 13de eeu tot 1961 bekend as Stefanus VII en was hy die 114de pous. Sien Die spesiale geval van Pous Stefanus (II) vir volle besonderhede.

Pous Stefanus VI (VII) is gebore in Rome die seun van Johannes. Hy is deur Pous Formosus aangestel as biskop van Anagni. Op 22 Mei 896 volg hy Pous Bonifatius VI op as kandidaat van die hertog van Spoleto en regeer tot sy dood in Augustus 897. Hy word opgevolg deur Pous Romanus. 
Die naam ‘Stefanus’ beteken 'gekroonde'.

Pous Stefanus VI (VII) is gehaat deur die Romeinse volk. Hy het die lyk van een van sy indirekte voorgangers, Pous Formosus laat opgrawe en tydens die "kadawersinode" (Latyn: Synodus Horrenda) in Januarie 897 plegtig laat veroordeel. Pous Formosus se lyk is vermink en in die Tiber-rivier gegooi.

Die Romeinse volk het die pous gearresteer, in die tronk gegooi en verwurg. In Augustus van 897 word hy opgevolg deur Pous Romanus wat in November van dieselfde jaar vergiftig word.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30840" url="https://af.wikipedia.org/wiki?curid=30840" title="Pous Romanus">
Pous Romanus

Romanus was die 114de pous van die Rooms-Katolieke Kerk.

Pous Romanus is gebore in Gallese naby Civita Castellana die seun van Konstantyn. Voor sy verkiesing as pous deur die aanhangers van Pous Formosus was hy kardinaal-priester van Sint Pieter in Vincoli. In Augustus 897 volg hy Pous Stefanus VI op en regeer tot sy dood (of sy afsetting) in November 897. Hy word opgevolg deur Pous Theodorus II. 
Die naam ‘Romanus’ beteken 'van Rome'. 

Pous Romanus begin sy pontifikaat met die ongeldigverklaring van alle handelinge van sy voorganger Pous Stefanus VI (VII). Hy gaan egter nie sover as om Pous Formosus te rehabiliteer nie. Hy verleen die pallium aan Patriarg Vitalis van Grado en bevestig die biskoppe van Elna en Gerona in hulle bisdomme. Party bronne meen Romanus is vergiftig, maar dit is meer waarskynlik dat hy deur sy beskermhere afgeset is omdat hy Pous Formosus nie rehabiliteer het nie, iets wat sy opvolger Pous Theodorus II dadelik gedoen het. Romanus het homself waarskynlik as monnik teruggetrek.

Die Kanadese dorp "Saint-Romain" is na hom vernoem.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30841" url="https://af.wikipedia.org/wiki?curid=30841" title="Vinci">
Vinci

Vinci is 'n dorp en munisipaliteit in Toskane, Italië. Die dorp is in ongeveer 1250 gestig en is hoofsaaklik bekend vir sy nabyheid aan die geboorteplek van Leonardo da Vinci.

Vinci word deur die Toskaanse heuwels omring. Die Kasteel van Vinci, wat 'n toring as sy oorspronklike kern gehad het, is deur Conti Guidi gebou. In die tweede helfte van die 13de eeu, het Vinci onder die regsgebied van Florence geval, waarna die Guidi-familie die kasteel verkoop het. Dit is in 1260 deur die familie teruggekoop, maar slegs tien jaar later permanent aan Florence verkoop.

Die dorp ontvang jaarliks sowat 500 000 toeriste, wat die geboorteplek van Leonardo asook die Leonardo-museum besoek.


</doc>
<doc id="30843" url="https://af.wikipedia.org/wiki?curid=30843" title="Hoërskool Tuine">
Hoërskool Tuine

Hoërskool Tuine is 'n Afrikaanse hoërskool wat in Louissestraat, Pretoria-Tuine, Pretoria geleë is. 

Die skoolhoof is J. Swanepoel en die adjunkhoof K. Badenhorst.



</doc>
<doc id="30845" url="https://af.wikipedia.org/wiki?curid=30845" title="Ofotfjord">
Ofotfjord

Die Ofotfjord (['ufut-], Noors "Ofotfjorden") is 'n fjord in Noord-Noorweë met 'n lengte van 78 kilometer en 'n diepte van tot by 553 meter. Die belangrikste hawestad is Narvik aan die oostelike ent van die Ofotfjord.

Die fjord se naam is afgelei van die Oudnoorse pleknaam "Ófóti" en "fót" ("voet") en verwys moontlik na sy vorm. Die landskap Ofoten is na die fjord vernoem.

Die Ofotfjord word deur bergspitse met 'n maksimale hoogte van 1 700 meter omring. Teen hulle hange groei veral berke tot by die woudgrens teen 'n hoogte van sowat 500 meter. Die fjord se visbron sluit veral kabeljou en makriele tydens die somer en harings as tipiese wintervisse in. Die Ofotfjord is daarnaas 'n belangrike habitat vir seearende en otters.

In April 1940 was die Ofotfjord die toneel van hewige seegevegte tussen torpedojaers van die Duitse Vloot, wat tydens die "Operasie Weserübung" (die besetting van Noorweë) bergjaers na Narvik vervoer het om die stad te beset, en Britse oorlogskepe, waaronder die "HMS Warspite".

Al tien Duitse asook twee Britse torpedojaers is tydens die seegevegte tot sink gebring of het die grond geraak. Die skeepswrakke is tans gewilde duikbestemmings. Sommige van die wrakke is deur die Noorse regering tot seegrafte verklaar en word deur die wet beskerm.




</doc>
<doc id="30858" url="https://af.wikipedia.org/wiki?curid=30858" title="Anton van Wouw">
Anton van Wouw

Anthonie (Anton) van Wouw (27 Desember 1862, Driebergen - 30 Julie 1945, Pretoria) was 'n Nederlands gebore beeldhouer en word beskou as die vader die beeldhoukuns in Suid-Afrika. Van Wouw was die pleegpa van die bekende skilder Jacobus Hendrik Pierneef.

Van Wouw het op 28 besluit om na die onwikkelende stad van Pretoria te trek en wag vir tien jaar vir sy eerste opdrag. Die kom toe van die finansier, Sammy Marks om die Krugerstandbeeld ter ere van oud-president Paul Kruger te ontwerp wat vandag nog in Kerkplein, Pretoria staan.

In sy werk vang hy gereeld die rowwe en emosionele kern van sy onderwerp vas. Een van sy belangrikste werke is die figuur van 'n vrou wat deel uitmaak van die Vrouemonument naby Bloemfontein. Hy het saam met Frans Soff gewerk in die skep van die figuur. Hy het ook die minder geslaagde figuur van 'n vrou gemaak wat deel is van die Voortrekkermonument in Pretoria, 'n borsbeeld van Generaal Christiaan de Wet en die standbeeld van Louis Botha in Durban.

Hy het ook verskeie kleiner beelde gemaak van inheemse mense. Hulle is baie minder formeel as sy groter werk met treffende lewensgetroue gesigsuitdrukkings.

Hy ontvang in 1936 n eredoktorsgraad van die Universiteit van Pretoria en in 1937 die SA Akademie Medalje vir Beeldhou.

Sy huis (ontwerp deur Norman Eaton in 1939) word geopen as 'n museum deur die Universiteit van Pretoria in 1974.

Lit.: Cato Roorda * 3 Julie 1919 + 22 Augustus 2009. Miskende model van die beeld "Voortrekker vrou en kinders" voor die Voortrekker Monument Pretoria, door E.M. Erasmus (Mieka) in het 2009 Yearbook of the Africana Society of Pretoria.



</doc>
<doc id="30862" url="https://af.wikipedia.org/wiki?curid=30862" title="Alma">
Alma

Alma is 'n stad en hawe in Quebec, Oos-Kanada, en aan die Petite-Décharge-rivier an Grande-Décharge-rivier. Alma het 'n bevolking van 30 904 inwoners in 2011 gehad.


</doc>
<doc id="30863" url="https://af.wikipedia.org/wiki?curid=30863" title="Kosjtsjei">
Kosjtsjei

Kosjtsjei (Russies: Кощей) is in die Slawiese mitologie ’n bose persoon met ’n aaklige, seniele voorkoms wat veral jong vroue lastig val. Hy is ook bekend as "Kosjtsjei die Onsterflike" (Russies: Кощей Бессмертный) of "tsaar Kosjtsjei". Sy naam in Pools is "Kościej". Laasgenoemde spelling en spellings in ander Slawiese tale het die vermoede laat ontstaan dat sy naam afgelei is van "kost" (rus. кость; pol. kość – been); daarmee word ’n benerige voorkoms gesuggereer.

Kosjtsjei kan nie op die gewone manier doodgemaak word nie. Sy siel is nie in sy liggaam nie; dis versteek in ’n naald wat in ’n eier is wat in ’n eend is wat in ’n haas is wat in ’n ysterkis is wat begrawe is onder ’n groen eikeboom op die eiland Boejan in die see. Solank as wat sy siel veilig is, kan hy nie sterf nie. As die kis oopgemaak word, sal die haas weghardloop; as die haas doodgemaak word, sal die eend uitspring en probeer wegvlieg. Enigiemand wat die eier kry, het Kosjtsjei se siel in sy mag. Hy begin swak en siek word en verloor dadelik sy towermagte. As die eier rondgegooi word, word hy op dieselfde manier teen sy wil rondgegooi. As die naald gebreek word (in sommige verhale moet dit spesifiek teen sy voorkop gebreek word), sal Kosjtsjei sterf.


</doc>
<doc id="30864" url="https://af.wikipedia.org/wiki?curid=30864" title="Lesji">
Lesji

’n Lesji of lisowik (Russies: леший; Oekraïens: лісовик) is in die Slawiese mitologie ’n woudgees wat wilde diere en die woude beskerm.

’n Lesji maak gewoonlik sy verskyning in die vorm van ’n lang man, maar kan net sowel die vorm van ’n grashalm of hoë boom aanneem. Hulle hare en baard is van lewende gras en hulle word soms voorgestel met ’n stert, hoewe en horings. Hulle vel is bleekwit en kontrasteer met hulle heldergroen oë. Hulle word soms beskou as duiwels. ’n Lesji het ’n nou band met die wolf en word soms ook saam met bere gesien. Hy dra ’n knuppel om te wys hy is die baas van die woud.

’n Lesji kan die vorm van enige plant of dier aanneem. As hy ’n mens is, lyk hy soos ’n gewone boer, behalwe dat sy oë gloei en hy sy skoene agterstevoor aanhet. In sommige verhale verskyn hy aan besoekers as ’n groot, pratende sampioen. Hy kan ook sy grootte verander, van dié van ’n grashalm as hy in die veld is tot dié van die hoogste boom as hy in die woud is.

As ’n mens met ’n lesji kan vriende maak, sal hy jou die geheime van die toorkuns leer. Boere en veewagters gaan dikwels ooreenkomste met hulle aan om hul diere en gewasse te beskerm.

Lesji's kan kwaad doen, soos om boere te laat verdwaal, hulle siek te maak of hulle dood te kielie. Hulle kan ook houtkappers se byle wegsteek. Soms verwyder hulle padtekens en maak die stemme van bekendes na, en lok mense so na hulle grot waar hulle hulle kielie. Lesji's is nie altyd sleg nie – hoewel hulle daarvan hou om mense te mislei en jong vroue te ontvoer, sorg hulle ook dat vee nie ver wegdwaal nie.

Volgens die Poolse mitologie hou lesji's daarvan om in die vorm van ’n uil in ’n droë boom te sit en boere het dus nie bome afgekap waarin ’n uil sit nie. Die Russe het weer geglo lesji's sit in uithollings in bome.


</doc>
<doc id="30865" url="https://af.wikipedia.org/wiki?curid=30865" title="Richard van der Westhuizen">
Richard van der Westhuizen

Richard van der Westhuizen is 'n Suid-Afrikaanse musiekkunstenaar en akteur. Richard is in 1953 in Nababeep, Namakwaland, gebore. Na sy laerskooljare in Nababeep matrikuleer hy aan St. Joseph's College in Rondebosch. Hy behaal die graad B.Sc. (Boukunde) aan die Universiteit van Pretoria. Hy werk 'n ruk lank vir 'n boekie in Pretoria en toe 'n jaar lank as kroegman van die Okiep Hotel. Daarna begin hy met toneelspel.

Van Richard se verhoogoptredes sluit in:

Van Richard se televisieoptredes sluit in:

Van die rolprente waarin Richard verskyn het sluit in:




</doc>
<doc id="30866" url="https://af.wikipedia.org/wiki?curid=30866" title="Russiese Rewolusie (1905)">
Russiese Rewolusie (1905)

Die Russiese rewolusie van 1905 (Russies: Революция 1905–1907 годов в России / "Revoljucija 1905–1907 godov v Rossii") was ’n landwye, gewelddadige stryd wat teen die regering en die tsaar gemik was. Niemand was in beheer daarvan nie en dit het geen enkele oorsaak of doelwit gehad nie; dit was die gevolg van dekades van onrus en ontevredenheid oor die outokratiese bewind van die Romanof-dinastie en die stadige pas van hervormings in die land. Die direkte oorsaak was die onvermoë van die Russiese militêre magte in die aanvanklik gewilde Russies-Japannese Oorlog, wat ’n reeks rewolusionêre aktiwiteite aan die gang gesit het.

Hoewel die rewolusie taamlik wreed onderdruk is, het dit tog gelei tot ’n vinniger pas van hervorming in Rusland. Dit was egter nie genoeg om ’n tweede rewolusie te keer wat in 1917 ’n einde gebring het aan die Romanof-bewind nie.

Die liberale tsaar Aleksander II, wat die lyfeienes in 1861 bevry en ander sosiale hervormings ingestel het, het op 1 Maart 1881 in ’n sluipmoordaanval gesterf. Sy konserwatiewe opvolger, Aleksander III, het met ’n ysterhand regeer. Sowel die staat as die kerk was ondergeskik aan sy outokrasie.

Net 5 persent van Rusland se bevolking was van die adelstand en hulle het feitlik al die grond besit. Die boere en die klein maar groeiende nywerheidswerkersklas (proletariaat) het 84 persent van die bevolking uitgemaak. Hulle grond, werk en produkte is streng deur die aristokrasie beheer en hulle sosiaal-ekonomiese toestande was gewoonlik haglik. In die dekades voor 1905 was daar baie min ernstige onrus in die Russiese Ryk. Politieke ontevredenheid het egter opgebou sedert Aleksander II se 1861-edik wat die lyfeienes bevry het. Voorheen was die lyfeienes brandarm slawe wat op gehuurde grond gewoon en die grondeienaars met kontant en arbeid daarvoor betaal het. Nou het hulle die reg gehad om ook grond te besit, maar die bevryding is nie heeltemal deurgevoer nie en hulle het op die ou einde bitter min vryheid gehad.

Die bevryding was net een van ’n hele reeks regerings-, geregtelike, sosiale, nasionale en ekonomiese hervormings waarmee aan die begin van die 1860's begin is terwyl die land stadig van feodale absolutisme beweeg het na markgedrewe kapitalisme. Die politieke struktuur het egter onveranderd gebly. Pogings om dit te hervorm, is sterk teengestaan deur die monargie en burokrasie. ’n Stelsel van verkose plaaslike rade wat Aleksander begin instel het (vyftig jaar nadat die wet daarvoor goedgekeur is), het groot verwagtinge geskep, maar die proses het geweldig stadig gevorder – en dit het tot frustrasie en rebellie gelei. Die rebelle het begin glo dat die besit van grond en vryheid net haalbaar is met ’n rewolusie.

Op 1 Maart (Ou Styl) 1881 word Aleksander II vermoor in ’n bomontploffing deur die groep "Narodnaja Wolja". Daar was al voorheen ’n sluipmoordaanval op hom wat gelei het tot strenger sensuur, die gebruik van ’n geheime polisiemag en die verbanning van liberale. Aleksander II is opgevolg deur sy seun, Aleksander III, ’n erg konserwatiewe mens met ’n eng uitkyk wat grootliks beïnvloed is deur Konstantin Pobedonostsef, ’n voorstander van outokrasie.

Aleksander III het dadelik beperkings begin instel. Plaaslike regering is aan bande gelê, en die werksaamhede van die Russiese geheime politieke polisiediens, die Ochrana, is verskerp. Die polisie het daarin geslaag om sowel rewolusionêre as pro-demokratiese bewegings in hul spore te stuit (hoewel baie van hulle net ondergronds begin werk het). Die Ochrana het die rewolusionêre groepe versplinter deur tronkstraf en verbanning. Baie van dié mense het geëmigreer om aan vervolging te ontsnap. Dit was hierdie emigrasie na Wes-Europa wat Russiese denkers in aanraking gebring het met Marxisme. Die eerste Russiese Marxistiese groep is in 1884 gestig, hoewel dit klein gebly het tot in 1898.

In teenstelling met die sosiale stagnasie van die 1880's en 1890's het industrialisasie groot ekonomiese voordele vir Rusland ingehou. Die probleem was egter dat die rykes ryker en die armes armer geword het.

Nadat Aleksander III in 1894 gesterf het, het sy 26-jarige seun, Nikolaas II, aan die bewind gekom. Nes sy voorganger het Nikolaas geweier om politieke verandering toe te laat. Hy het ook die Joodse minderheid laat vervolg, die pers en universiteite gesensor en politieke gevangenes verban.

Teen 1905 het rewolusionêre groepe herstel van die onderdrukkende 1880's. Die Marxistiese Russiese Sosiaal-Demokratiese Werkersparty (RSDWP) is in 1898 gestig en in 1903 het dit geskeur in twee partye, die Mensjewiste en die Bolsjewiste. Wladimir Iljitsj Oeljanof (Lenin) het in 1902 sy werk "Wat Moet Gedoen Word?" gepubliseer. Die Sosialisties-Rewolusionêre Party is in 1900 in Charkof gestig en sy "vegeenheid" ("Boewaja Organizatsija") het tot in 1905 en ook later talle prominente politici vermoor, onder andere twee ministers van binnelandse sake, Dmitri Sergejewitsj Sipjagin in 1902 en sy opvolger, die gehate Wjatsjeslaf von Plehwe, in 1904. Dit het die regering genoop om nog groter magte aan die polisie te gee.

Die Russies-Japannese Oorlog van 1904–'05 was aanvanklik gewild, maar het later bygedra tot die algemene ontevredenheid. Militêre mislukkings en onduidelike doelwitte met die oorlog het die volk vervreem. Die groot ongelykheid van die bevryding van lyfeienes het opnuut tot onrus gelei en die boere het plase regoor Rusland afgebrand. Die ekonomiese opswaai van die 1890's het getaan en werkers was ontevrede oor hul haglike omstandighede.

In Desember 1904 was daar ’n staking by die Poetilof-fabriek in Sint Petersburg. Saam met werkers wat by ander fabrieke gestaak het uit simpatie, was daar meer as 80 000 stakers. Georgi Gapon, ’n priester, het ’n vreedsame werkersoptog op Sondag 9 Januarie (Ou Styl) 1905 na die Winterpaleis gereël om ’n petisie aan die tsaar te oorhandig. In die petisie is hervormings gevra soos ’n einde aan die Russies-Japannese Oorlog, ’n agt uur lange werkdag, hoër lone en ’n einde aan gedwonge oortyd by fabrieke. Troepe is om die Winterpaleis en op ander belangrike plekke in Sint Petersburg ontplooi.

Op die noodlottige Sondag het stakers en hul gesinne by ses punte in die stad ontmoet. Die werkers het vreedsaam en vrolik deur die stad se strate geloop. Party het kruise, ikone en godsdienstige plakkate gedra, ander Russiese vlae en portrette van die tsaar. Hulle het godsdienstige liedere en "God Behoed die Tsaar" gesing. Om 14:00 moes die verskillende groepe voor die Winterpaleis bymekaarkom. Oral in die stad het hulle egter gevind dat hulle pad na die paleis deur troepe geblokkeer word. Onseker wat dit beteken en gretig om nie die ontmoeting met die tsaar mis te loop nie, het die groepe mense vorentoe beweeg. In hierdie oomblik van chaos het die soldate losgebrand. Koeëls het mans, vroue en kinders getref en bloedvlekke op die sneeu gelaat.

Die amptelike syfer van slagoffers was 92 dood en ’n paar honderd gewond; die ware syfer was waarskynlik veel hoër. Intussen het Gapon verdwyn en ander leiers is gevange geneem. Hulle is uit die hoofstad verban en het elders gerugte versprei dat duisende mense doodgeskiet is. Daardie dag, bekend as "Bloedige Sondag", het die ou, legendariese geloof dat die tsaar en die volk een is, vernietig. Buite Rusland val die toekomstige Britse eerste minister Ramsay MacDonald die tsaar aan. Hy noem hom ’n "bloedbevlekte skepsel" en "alledaagse moordenaar".

Die tsaar stem gou in tot veranderings. Op 18 Februarie (Ou Styl) belowe hy onder meer om ’n "raadgewende" raad aan te stel en om godsdienstige verdraagsaamheid en spraakvryheid in te stel. Die raadgewende staatsdoema het egter bitter min mag gehad – en dit het gelei tot verdere onrus en ’n algemene staking in Oktober.

In dieselfde maand is die Oktober-manifes, wat deur Sergei Witte en Aleksei Obolenski geskryf is, aan die tsaar oorhandig. Daarin word basiese regte erken, die stigting van politieke partye toegestaan en die Doema as die sentrale wetgewende liggaam erken. Die tsaar het drie dae lank uitgestel en gekibbel, maar op 17 Oktober het hy eindelik die manifes geteken om ’n bloedbad te voorkom. Hy was dadelik spyt dat hy die dokument geteken het en het gesê hy "voel siek mat skaamte om die dinastie so te verraai".

Die manifes is wyd verwelkom en onrus het bedaar. Die opstande het in Desember geëindig met ’n laaste opflikkering in Moskou. Tussen 5 en 7 Desember (Ou Styl) was daar ’n algemene staking deur die Russiese werkersklas. Op 7 Desember het die regering troepe gestuur en ’n bitter geveg het in die strate van Sint Petersburg begin. A week later is die Semjonofski-regiment ontplooi. Hulle het demonstrasies met geweervuur onderbreek en ook op werkersbuurte geskiet. Op 18 Desember (Ou Styl), met sowat duisend mense dood en dele van die stad verwoes, het die Bolsjewiste oorgegee.

Ná alles was die land feitlik onveranderd. Die politieke mag was steeds in die hande van die tsaar, en rykdom en grond was tot die adel beperk. Die stigting van die Doema en die onderdrukking van die laaste opstand het egter daarin geslaag om die rewolusionêre groepe te laat verbrokkel. Leiers is opgesluit of verban en die groepe het nie geweet of hulle by die Doema moet aansluit of nie. Die daaropvolgende versplintering en interne struwelinge het die radikale organisasies in ’n chaos gelaat – tot met die stimulus van die Eerste Wêreldoorlog.





</doc>
<doc id="30867" url="https://af.wikipedia.org/wiki?curid=30867" title="Noorse Taalraad">
Noorse Taalraad

Die Noorse Taalraad (Noors: "Språkrådet") is 'n raadgewende staatsliggaam wat in 2005 gestig is om kwessies in verband met die twee Noorse skryftaalvariante, Bokmål en Nynorsk, te behandel en advies aan sowel openbare instellings asook privaatpersone te verskaf. Die voorlopers van die huidige Taalraad - die "Norsk språknemnd" en die "Norsk språkråd" - het respektiewelik sedert die jare 1952 en 1972 bestaan.

Die hoofdoelwitte van die Noorse Taalraad is die bewaring van die Noorse taal as 'n kulturele erfenis, die uitbeiding van kennis oor die taal en die vestiging van wedersydse respek tussen die gebruikers van verskillende standaard- en plaaslike taalvorme van Noors. Die Noorse Taalraad werk daarnaas aan die standaardisering en normering van Noorweë se twee amptelike skryftale en verseker die taalkundige gehalte van skoolboeke.



</doc>
<doc id="30870" url="https://af.wikipedia.org/wiki?curid=30870" title="Winterpaleis">
Winterpaleis

Die Winterpaleis (Russies: Зимний дворец) lê in Sint Petersburg aan die Newarivier, tussen die Paleisoewer en die Paleisplein. Dit is in die 18de eeu gebou as woonplek vir die tsaars van Rusland, maar maak tans deel uit van die Hermitage, wat een van die wêreld se grootste kunsversamelings huisves.

Die Winterpaleis is tussen 1754 en 1762 gebou vir keiserin Elisabeth. Die Russies/Italiaanse argitek Bartolomeo Rastrelli het opdrag gekry om ’n paleis te bou wat mooier is as enige ander Europese koninklike paleis. Dit het agt jaar geneem om te voltooi en 4 000 mense het daaraan gewerk. Rastrelli wou die 460 kamers van die paleis in die barokstyl versier. Elisabeth het egter in 1762 gesterf en haar opvolger, Pieter III, nie lank daarna nie. Die nuwe keiserin, Katharina die Grote, se smaak was heeltemal anders as Elisabeth s’n en sy het nuwe argitekte gesoek om die paleis in die neoklassieke styl te voltooi. Die afrondingswerk is nog in dieselfde jaar gedoen. Die groen-en-wit paleis bestaan uit ’n mengsel van barok en neoklassisme. Daar word beweer dat die paleis 1 500 kamers, 1 786 deure en 1 945 vensters het.

In die nag van 17 Desember 1837 het ’n groot brand in die Winterpaleis uitgebreek. Daar het min van die paleis oorgebly. Nikolaas I was vasbeslote om die paleis gou weer te laat herstel. Die werk het net vyftien maande geduur en het onder leiding van die argitekte Vasily Stassov en Alexander Brjoellov plaasgevind; Stassov was verantwoordelik vir die openbare vertrekke en Bryullov vir die private vertrekke.

In 1839 het die keiserlike gesin na die paleis teruggetrek.

Die keiserlike gesin het die paleis as winterwoning gebruik van 1762 tot 1917, toe die Romanof-dinastie tot ’n einde gekom het. Die paleis is vir talle geleenthede gebruik, soos danspartye, huwelike en kronings. Die Russiese tsaars het ’n groot aantal kunswerke uit hul persoonlike versamelings hierheen gebring.
Ná die Februarie-rewolusie van 1917 het die tussentydse regering die paleis as hoofkwartier gebruik. Tydens die Eerste Wêreldoorlog is ’n deel van die paleis as ’n hospitaal ingerig en ná die Oktober-rewolusie van 1917 het die Winterpaleis deel van die Hermitage geword.



</doc>
<doc id="30871" url="https://af.wikipedia.org/wiki?curid=30871" title="Pinkster">
Pinkster

Pinkster (afgelei van die Griekse πεντηκοστὴ [ἡμέρα], "pentēkostē [hēméra]", letterlik: "vyftigste [dag]") is 'n Christelike fees ter herinnering aan 'n belofte wat Jesus van Nasaret vir sy volgelinge gemaak het. Volgens die Christelike Pinkster-teologie sou hy vyftig dae ná sy opstanding 'n helper, die Heilige Gees, stuur om sy aanhangers, wat in Jerusalem vergader het om die Joodse Wekefees te vier (Die handelinge van die apostels 2:1-41), met nuwe krag te beklee. Pinkster word sedert die 3de eeu as 'n Christelike fees gevier (die eerste historiese verwysing na die fees dateer selfs terug na die jaar 130 n.C.) en is gegrond op die Joodse tradisie van die Wekefees (Hebreeus: Sjawoe'ot), wat vyftig dae ná die Pasgafees (Hebreeus: Pesach) gevier is. In ooreenstemming hiermee val die Christelike Pinksterfees op die vyftigste dag ná Pase.

Volgens die Christelike leerstelling het die Heilige Gees gedurende die eerste Pinkster oor Jesus se dissipels neergedaal. Die Heilige Gees het die vorm aangeneem van tonge van vuur, en 'n druisende wind, wat die huis gevul het waar hulle gesit het. Die dissipels het vervul geraak met die Heilige Gees en hulle het begin om in vreemde tale te praat wat hulle self nie geken of verstaan het nie. Sommige besoekers aan Jerusalem vanaf ander dele in die Romeinse Ryk het die tale verstaan, maar sommiges het dit nie verstaan nie, en het gedink die dissipels was dronk of beset deur bose geeste.

Volgens die Boek van Handelinge, was die Pinkster ondervinding waargeneem deur 'n groot groep mense, en dit het verwarring en ekstase meegebring.

Toe die mense die geluid hoor, het 'n groot skare saamgedrom. En omdat elkeen gehoor het hoe daar in sy eie taal gepraat word, het hulle nie geweet hoe hulle dit het nie. Verras en verbaas sê hulle toe: "Die mense wat daar praat, is tog almal Galileërs. Hoe hoor elkeen van ons dan sy eie moedertaal? Perse, Mediërs en Elamiete, sowel as die inwoners van Mesopotamië, Judea en Kappadosië, Pontus en die provinsie Asië, Frigië en Pamfilië, Egipte en die dele van Libië om Sirene, mense uit Rome, Jode sowel as heidene wat die Joodse geloof aangeneem het, Kretensers en Arabiere – ons hoor hulle in ons eie tale praat oor die groot dinge wat God gedoen het." Hulle was almal verbaas en uit die veld geslaan. Party het vir mekaar gevra: "Wat kan dit tog beteken?" Maar party het gespot en gesê: "Hulle is dronk." Handelinge 2:6-13

Toe het Petrus met die groep mense gepraat, en verduidelik dat die vreemde verskynsels deur die profeet Joël voorspel was, en dat dit die profesie van Dawid bevestig het. Petrus het die luisteraars vermaan om na Christus te keer. Toe hy gevra word wat 'n mens moet doen, antwoord hy: "Bely, en word gedoop, elkeen van julle in die naam van Jesus Christus, vir die vergewing van julle sondes, en julle sal die geskenk van die Heilige Gees ontvang." Omtrent drie duisend het gehoor gegee aan Petrus se versoek en was gedoop.

Toe staan Petrus saam met die elf ander apostels op en onder leiding van die Heilige Gees spreek hy die mense toe: "Jode en julle almal wat in Jerusalem woon, ek moet vir julle verduidelik wat gebeur het. Luister na wat ek gaan sê: Hierdie mense is nie dronk soos julle dink nie, want dit is nog maar nege-uur in die môre.Nee, hier gebeur wat God deur die profeet Joël gesê het:Só sal dit in die laaste dae wees, sê God: Ek sal my Gees uitstort op alle mense: julle seuns en julle dogters sal as profete optree; julle jongmense sal gesigte sien; julle oumense sal drome droom.
Ja, op my dienaars en my dienaresse sal Ek in daardie dae my Gees uitstort, en hulle sal as profete optree. Ek sal tekens bo in die lug en wonders onder op die aarde gee: bloed en vuur en rookwolke. Die son sal pikdonker word en die maan bloedrooi voordat die groot en glorieryke dag van die Here kom. So sal dit dan wees: elkeen wat die Naam van die Here aanroep, sal gered word. Handelinge 2:14-21

Die eerste Pinksterfees word in die Christelike tradisie as die stigtingsdatum van die oorspronklike "Ekklesia" (Kerk) beskou.

Die Christelike Pinkstergebeure het volgens die Nuwe Testament van die Bybel (Handelinge 2:1) tydens die Joodse fees Sjawoe'ot plaasgevind. Hierdie fees is ter herinnering aan die openbaring van die Tora aan die Joodse volk as een van die belangrikste feesdae van die Joodse godsdiens gevier. Sjawoe'ot beteken letterlik 'weke' en verwys na die sewe weke ná die Pesachfees, wat op die vyftigste dag voltooi is. Die Griekse benaming "pentekostē", waaruit ook die Afrikaanse naam Pinkster ontstaan het, is reeds op hierdie tradisie gegrond. Sjawoe'ot was daarnaas ook 'n oesdankfees en het die einde van die koringoestyd gemerk, wat met Pesach begin het.




</doc>
<doc id="30872" url="https://af.wikipedia.org/wiki?curid=30872" title="Morgan Tsvangirai">
Morgan Tsvangirai

Morgan Tsvangirai (* 10 Maart 1952 in Gutu; † 14 Februarie 2018, Johannesburg) was 'n Zimbabwiese leierpolitikus. Hy het die Movement for Democratic Change, die grootste opposisieparty in Zimbabwe, gelei. Vanaf 15 Februarie 2009 tot 11 September 2013 het Tsvangirai onder president Robert Mugabe as eerste minister van Zimbabwe gedien.

Tsvangirai het by Zimbabwe se verkiesing op 29 Maart 2008 waarskynlik die absolute meerderheid van die stemme gekry, maar nadat die regeringsparty en Robert Mugabe nie daarmee tevrede was nie word alle stemme oorgetel. Die tweede rondte van die verkiesing word op 27 Junie gehou, maar Tsvangirai onttrek homself noodgedwonge as kandidaat voor die verkiesing, weens vrees vir sy eie lewe en dié van sy ondersteuners.

Op 12 September 2008 word gerapporteer dat Robert Mugabe en Morgan Tsvangirai 'n magsdelingsooreenkoms geteken het.




</doc>
<doc id="30873" url="https://af.wikipedia.org/wiki?curid=30873" title="Pous Theodorus II">
Pous Theodorus II

Theodorus II was die 115de pous van die Rooms-Katolieke Kerk.

Pous Theodorus II is in 840 gebore in Konstantinopel (Rome volgens BBKL en PTA), die seun van (Patriarg ?) Photius. Hy word priester gewy deur Pous Stefanus V. Sy broer Theotius was 'n biskop. In November 897 volg hy Pous Romanus op en regeer tot sy dood in Desember 897. Hy word opgevolg deur Pous Johannes IX. 
Die naam ‘Theodorus’ beteken 'gawe van God'.

Pous Theodorus II het slegs 20 dae regeer gedurende Desember 897. Hy het Pous Formosus gerehabiliteer en al die wydinge wat deur Formosus uitgevoer is weer geldig verklaar. Hy het die liggaam van Formosus wat in die Tiber-rivier gegooi is en by Porto weer uitgehaal is, laat herbegrawe in die Sint Pieterskerk.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30874" url="https://af.wikipedia.org/wiki?curid=30874" title="Hardangerviool">
Hardangerviool

Die Hardangerviool (Noors: "Hardingfele") is 'n Noorse variant van die viool wat behalwe vir sy vier (soms vyf) melodiesnare nog oor vyf of meer resonansiesnare uit staal of messing beskik. Dit word soos by die historiese "Viola d'amore" onder die kam aangebring, en gee aan die instrument sy kenmerkende klank. Die Hardangerviool verskil van gewone viole ook ten opsigte van sy vlakker kam, wat dit moontlik maak om drie snare gelyktydig te slaan, en die ryk versierings wat dikwels streeksgebonde is. 

Die naam verwys na die oorsprongsgebied Hardanger. Die oudste Hardangerviool, wat bewaar gebly het, is in 1651 deur die leenheer Ole Jonsen Jaastad (1621-1694) in Ullensvang vervaardig en tans in die Historiese Museum van Bergen vertoon. In teenstelling met die meeste ander ou Hardangerviole beskik dit slegs oor twee resonansiesnare. 

Isak Nilssen Botnen (1669-1759), wat op die plaas Skaar in Hardanger gebore is, word as die "uitvinder" of vervaardiger van die moderne Hardangerviool. Sy viole het oor 'n wisselende aantal resonansiesnare beskik - meestal twee, maar soms ook tot by ses. Sowat vyftien van sy instrumente het bewaar gebly. Sy seun Trond Isaksen Botnen (Flatabø) het omstreeks 1 000 Hardangerviole vervaardig waarvan tussen dertig en veertig instrumente bewaar gebly het - waaronder die tweede oudste viool, wat in Noorweë vervaardig is en omstreeks 1764 ontstaan het. Dit word tans in die "Hardanger Folkemuseum" in Utne vertoon.

Die Hardangerviool is die tipiese instrument van die Noorse volksmusiek, maar is in enkele gevalle ook in die klassieke konsertmusiek gebruik. Die Noorse komponis Geirr Tveitt het twee konserte vir Hardangerviool en orkes geskryf, terwyl die komponis en musikus Karl Seglem die Noorse viool ook in die konteks van jazz- en wêreldmusiek gebruik.



</doc>
<doc id="30877" url="https://af.wikipedia.org/wiki?curid=30877" title="Atherton Plato">
Atherton Plato

Die Atherton Plato (Engels: Atherton Tablelands) is 'n vrugbare plato wat deel vorm van die Great Dividing Range in Queensland, Australië. Dit is wes tot suid-suidwes binnelands vanaf Cairns geleë, diep in die trope maar sy hoë ligging gee daaraan 'n klimaat wat dit geskik maak vir melkboerdery. Die gebied beslaan 'n oppervlakte van ongeveer 32 000 km² met 'n gemiddelde hoogte van tussen 600 tot 900 m bo seevlak.

Die hoofrivier wat oor die plato vloei is die Barron-rivier wat deur die Tinaroo meer opgedam is om besproeingsboerdery te bevorder.

Atherton is vir die eerste keer deur James Mulligan in 1875 verken, maar John Atherton was die eerste pionier om homself in 1877 daar te vestig naby die dorp wat nou sy naam dra.

John Atherton was dan ook die persoon wat tin daar ontdek het. 'n Toeloop van myners het op hierdie ontdekking gevolg. Die bou van 'n pad deur die plato het 'n tweede toeloop tot gevolg gehad, naamlik die houtkappers wat op soek was na die gesogte rooi seder van die reënwoud. Alhoewel tin die aanvanklike rede was waarom Atherton gevestig is, bestaan die dorp deesdae hoofsaaklik as gevolg van die bosboubedrywighede in die gebied.

Voor Atherton self ontwikkel is, het 'n groot Sjinese dorp daar ontstaan. Die Sjinese was oorspronklik werkers op die Palmer-rivier se goudvelde. Die Sjinese setlaars daar het 'n groot rol gespeel in die ontwikkeling van die landbou in die noorde van Queensland aangesien soveel as 80% van alle gewasse deur hulle op die Plato verbou is en het hulle daarom ook 'n belangrike rol gespeel om verdere nedersettings in die gebied moontlik te maak. Hulle was ook die eerstes om melkboerderye daar te vestig. Soos die bevolking van die Sjinese dorp toegeneem het, is klein winkeltjies opgerig, putte gegrawe vir watervoorsiening. Daar was ook kruiedokters, dokters en handelaars. Die rowwe strooihutte is vervang met houthuise met stoepe en sinkdakke. Teen 1909 het die Sjinese dorp tot 'n bevolking van 1100 gegroei. Vandag herinner die Hou Wang Tempel aan die voormalige Sjinese bevolking op die Atherton Plato.

Tydens die Tweede Wêreldoorlog is Australiese troepe in die gebied gestasioneer voordat hulle na die front vertrek het en ook met hulle terugkeer. Baie soldate is ook in die militêre begraafplaas in Atherton begrawe.

Gewasse wat in en rondom Atherton verbou word is suikerriet, mielies, avokados, aarbeie, macadamia neute en veselperskes en sitrusvrugte. Tabak was voorheen ook hier verbou. Bees- en pluimveeboerderye word ook op die plato aangetref. Toerisme dra ook by tot die ekonomie van die plato, met die Tinarroo dam as die middelpunt. Yungaburra is ook vinnig besig om 'n gewilde bestemming te word met verskeie restourante en oorslaapgeriewe.



</doc>
<doc id="30882" url="https://af.wikipedia.org/wiki?curid=30882" title="Harald V van Noorweë">
Harald V van Noorweë

Harald V (* 21 Februarie 1937 in Skaugum naby Oslo) is sedert die afsterwe van sy vader op 17 Januarie 1991 koning en seremoniële staatshoof van Noorweë.

Die Koninkryk Noorweë is 'n konstitusionele monargie, en as sy seremoniële staatshoof voer Harald V naas belangrike konstitusionele verantwoordelikhede oorwegend representatiewe funksies uit. Die Noorse kabinet word - afhangende van die spesifieke parlementêre situasie - deur hom formeel bekragtig of ontslaan.

Die Noorse parlement ("Stortinget") word volgens die Noorse grondwet elke jaar deur Harald V plegtig geopen, en net soos die monarge van die Verenigde Koninkryk dra ook die Noorse koning die jaarlikse wetgewende program van die regering voor wat in sy naam regeer. Hierdie toespraak staan as troonrede (Noors: "trontale") bekend.

Die Noorse regering vergader gewoonlik elke Vrydag onder voorsitterskap van die koning en die kroonprins in die "statsråd" ("Staatsraad") in die koninklike kasteel in Oslo. Tydens hierdie byeenkomste lê die regering sy besluite aan die koning voor, en volgens die parlementêre en grondwetlike praktyk word die besluite deur die monarg bekragtig. Wetsontwerpe sonder sy handtekening is ongeldig. Die koning het teoreies die reg om wetsontwerpe van die regering, wat teen die Noorse grondwet indruis, te veto. Sedert die regeringstydperk van koning Haakon VII het egter geen Noorse monarg meer regstreeks by die politieke debatte betrokke geraak nie.

Die koning voer daarnaas elke week 'n privaat gesprek met die Noorse eerste minister (Noors: "statsminister") en die minister van buitelandse sake ("utenriksminister") waartydens hy oor die belangrikste perspektiewe van die land ten opsigte van die binne- en buitelandse beleid ingelig word.

As die formele opperbevelhebber van die Noorse weermag handhaaf die koning daarnaas ook nou bande met die hoogste offisiere van die leër, die lugmag en die vloot. Harald V het self 'n militêre opleiding as offisier ontvang. As die opperhoof van die Evangelies-Lutherse Staatskerk van Noorweë het die koning ook noue bande met die biskoppe en kerkleiers van die land.

Koning Harald V is die seun van Olav V en kroonprinses Märtha van Noorweë (Märtha van Swede) en 'n lid van die Duitse Huis Sleeswyk-Holstein-Sonderburg-Glücksburg, 'n sylyn van die Huis Oldenburg. Hy is die eerste Noors-gebore koning sedert Olav IV in die jaar 1370. Sy leuse is "Alt for Norge" ("Alles vir Noorweë").

As 'n jong seun het prins Harald tydens die Tweede Wêreldoorlog eers enkele maande lank in Swede gebly en later na die Amerikaanse hoofstad Washington, DC verhuis. Op 7 Junie 1945 het hy egter weer na Noorweë teruggekeer. Hy het 'n openbare skool, "Smestad skole", en later "Oslo Katedralskole" bygewoon waar hy sy Examen Artium (matriek) afgelê het. Hy het sy opleiding aan die Noorse Militêre Akademie en aan die Balliol-kollege in Oxford (Verenigde Koninkryk) voltooi. Toe koning Haakon VII in 1957 oorlede is, het sy pa Olav V koning van Noorweë geword, terwyl Harald as kroonprins gefungeer het. Reeds in 1958 het hy tydens die afwesigheid van sy vader as kroonprinsregent in die Statsråd gefungeer.

Kroonprins Harald het op 29 Augustus 1968 in die katedraal van Oslo met die nie-adellike Sonja Haraldsen getrou. Sy vader het die huwelik eers ná nege jaar goedgekeur aangesien hy 'n nie-adellike eg as 'n bedreiging vir die toekoms van die Noorse monargie beskou het. Harald en Sonja het twee kinders, prinses Märtha Louise en kroonprins Haakon.

Die egpaar het intussen vier kleinkinders. Hul seun, kroonprins Haakon, en sy eggenote, kroonprinses Mette-Marit, is sedert 21 Januarie 2004 ouers van prinses Ingrid Alexandra. Hul eerste seun, prins Sverre-Magnus, is op 3 Desember 2005 gebore. Harald se dogter, prinses Märtha Louise, het op 29 April 2003 moeder van haar eerste dogter Maud Angelica Behn, en op 8 April 2005 van haar tweede dogter Leah Isadora Behn geword. Net soos die kinders van die koning se suster voer ook die meisies geen adellike titels as prinsesse nie en word ook nie as "koninklike hooghede" aangespreek nie. Die laasgenoemde geld ook vir die jongste seun van die prinslike egpaar, prins Sverre.

Koning Harald V is deur sy moeder, kroonprinses Märtha, verwant aan die Sweedse en Belgiese koningshuise (koning Albert II van België is sy neef) en deur sy grootmoeder, koningin Maud, aan die Britse koningshuis. As agterkleinseun van koning Edward VII van Engeland word hy as 'n potensiële Britse troonopvolger gelys. Die huidige Noorse koningshuis is 'n sylyn van die Deense koningshuis (sonder die reg tot troonopvolging in Denemarke).

As 'n seiler het koning Harald V Noorweë verskeie kere by Olimpiese seilwedvaarte verteenwoordig. By die Olimpiese Spele van 1964 in Tokio het hy ook die Noorse vlag gedra. Die monarg is al enkele dekades lank 'n geesdriftige en suksesvolle seiljagvaarder. In 1987 het hy met sy seiljag "Fram X" wêreldkampioen geword. In 2005 het hy met sy seiljag "Fram XV" in Swede Europa-kampioen geword. Harald V seil in die sogenaamde "Non-Corinthian Class" en dus met 'n professionele seilspan.
Koning Harald V het hom intensief beywer vir die toekenning van die Olimpiese Winterspele van 1994 aan die Noorse stad Lillehammer.

Op 1 Desember 2003 het die koningshuis die publiek daarvan in kennis gestel dat koning Harald V blaaskanker opgedoen het. Op 8 Desember het hy 'n operasie in die Noorse Radiumhospitaal ondergaan. Kroonprins Haakon het tussentyds die funksie van staatshoof van Noorweë uitgevoer. Op 13 April 2004 het die koning sy ampspligte weer self uitgevoer.

Op 17 Maart 2005 het die koningshuis bekend gemaak dat die koning 'n operasie vir subvalvulêre aortastenose sou ondergaan. Die kroonprins hedt nog eens tot by 7 Junie 2005 die funksies van sy vader uitgevoer. As gevolg van sy siektes het die koning sy rookgewoontes gestaak en volgens die advies van sy dokters ook sy werklas aansienlik verminder.



</doc>
<doc id="30885" url="https://af.wikipedia.org/wiki?curid=30885" title="Jonathan Safran Foer">
Jonathan Safran Foer

Jonathan Safran Foer (gebore 21 Februarie 1977) is 'n Amerikaanse skrywer bekend vir sy boek "Everything Is Illuminated" wat in 2002 uitgereik is.

Foer is in Washington, D.C. gebore en het daar by Georgetown Day skool gegaan. Hy is daarna gekies om aan Princeton universiteit verder te studeer waar hy letterkunde en filosofie gestudeer het. Hy bly tans in Brooklyn, New York, saam met sy vrou, die skryfster Nicole Krauss, en hulle twee jaar oue seun, Sasha.

Jonathan is een van die meer omstrede skrywers van ons era. Nie vir die inhoud van sy skryfwerke nie, maar eerder aangesien sy skrywes polarisasie by sy lesers aanwakker: sommige kritici en aanhangers beskou hom as 'n genie, terwyl ander hom as 'n prulskrywer beskryf. Die oorspronklike vrystelling van sy eerste roman, Everything Is Illuminated, het egter oorweldigende lof ontvang – nie net van erkende publikasies nie, maar ook hooggeagde skrywers soos John Updike, Salman Rushdie en Isabel Allende.

Dié boek is ook in 2005 deur regisseur Liev Schrieber verfilm, met Elijah Wood as in die hoofrol. Sy tweede roman, Extremely Loud and Incredibly Close, is in 2005 gepubliseer en daar is ook klaar sprake dat dit ook verfilm gaan word.

Foer is die middelste kind van drie seuns waarvan almal in die letterkunde betrokke is. Foer het pas vir die eerste keer begin les gee: hy het 'n werk as tydelik lektor by Yale Universiteit aanvaar, waar hy klas gee in Intermediêre Fiksie.

In die London Review of Books, het Wyatt Mason geskryf: “Foer het 'n ongewone geloof in die krag van geskrewe kommunikasie getoon, asook 'n ware gelowige se bereidwilligheid om die beperkings daarvan te toets”.


</doc>
<doc id="30886" url="https://af.wikipedia.org/wiki?curid=30886" title="Noorse kroon">
Noorse kroon

Die Noorse kroon (Noors: "Norsk krone", meervoud: "kroner") is die geldeenheid van Noorweë. Dit word opgedeel in 100 øre. Die ISO 4217-kode vir die Noorse geldeenheid is NOK, alhoewel in Noorweë meestal die afkorting "kr" gebruik word.

Die kroon is in 1875 ingevoer om die Noorse speciedaler teen 'n wisselkoers van 4 kroner = 1 speciedaler te vervang. Noorweë het sodoende by die Skandinawiese Monetêre Unie aangesluit wat in 1873 gestig is. Die Unie het tot by die jaar 1914 bly voortbestaan, maar ten spyte van sy ontbinding het Denemarke, Noorweë en Swede besluit om die name van hul respektiewelike en nou afsonderlike geldeenhede te behou.

Binne die Skandinawiese Monetêre Unie is 'n goudstandaard gehandhaaf waarby 2480 kroner gelykgestaan het aan een kilogram suiwer goud (1 kroon het dus gelykgestaan aan 403,226 milligram goud). Hierdie goudstandaard is tussen 1916 en 1920 en nog eens in 1928 heringestel, maar in 1931 vir goed laat vaar nadat die kroon teen 'n vaste wisselkoers van 19,90 kroner aan die Britse pond gekoppel is (die vroeëre wisselkoers was 18,16 kroner = 1 pond). In 1939 het Noorweë die kroon teen 'n wisselkoers van 4,40 kroner aan die Amerikaanse dollar gekoppel.

Gedurende die Duitse besetting van Noorweë tydens die Tweede Wêreldoorlog is die kroon aanvanklik teen 'n wisselkoers van 1 krone = 0,60 RM aan die Duitse Reichsmark (RM) gekoppel. Die wisselkoers is later tot 0,57 RM verlaag. Ná die oorlog is 'n vaste wisselkoers van 20 kroner = 1 pond (4,963 kroner = 1 VSA-dollar) gebruik. Die wisselkoers teen die Britse pond is ook in 1949 behou toe die Britse geldeenheid teenoor die VSA-dollar gedevalueer is. Die nuwe wisselkoers teenoor die dollar was 7,142 kroner.

In 1875 is muntstukke ter waarde van 10 en 50 øre en 1, 10 en 20 kroner ingevoer (waarvan sommige die datum "1874" getoon het). Hierdie muntstukke het ook die waarde ten opsigte van die vroeëre geldeenheid getoon as 3, 15 en 30 skilling en 2½ en 5 speciedaler. Tussen 1875 en 1878 is die volledige stel nuwe muntstukke ter waarde van 1, 2, 5, 10, 25 en 50 øre en 1, 2, 10 en 20 kroner uitgereik. Die 1, 2 en 5 øre-muntstukke is in brons, die 10, 25 en 50 øre- en 1 en 2 kroner-muntstukke in silwer en die 10 en 20 kroner-muntstukke in goud geslaan.

Die laaste goudmunte is in 1910 uitgereik, terwyl die silwermunte in 1920 met koper-nikkel vervang is. In die periode tussen 1917 en 1921 het yster tydelik brons vervang. In 1917 is ook die laaste 2 kroner-muntstukke uitgereik. Gedurende die Duitse besetting tydens die Tweede Wêreldoorlog is sink in plaas van koper-nikkel vir die 10, 25 en 50 øre-muntstukke gebruik, terwyl die 1 kroon-muntstukke nie meer geslaan is nie.

In 1963 is 5 kroner-muntstukke ingevoer, terwyl 1 en 2 øre-muntstukke sedert 1972 nie meer geslaan is nie. Die grootte van die 5 øre-muntstuk is in 1973 verminder. Sedert die jaar 1982 word daar geen muntstukke ter waarde van 5 en 25 øre meer geslaan nie. 10 kroner-muntstukke is in 1983 ingevoer. Die laaste 10 øre-muntstukke is in 1992 geslaan. Tussen 1994 en 1998 is 'n nuwe stel muntstukke ter waarde van 50 øre, 1, 5, 10 en 20 kroner uitgereik. Die eerste 20 kroner-muntstukke is in 1994 gemunt.

Die muntstukke ter waarde van 10 en 20 kroner dra die afbeelding van die regerende koning. Op die 1 en 5 kroner-muntstukke is die koning se afbeelding deur stylistiese koninklike of nasionale simbole vervang. Harald V se koninklike leuse ("Alt for Norge", "Alles vir Noorweë") word eweneens op die 10 kroner-muntstuk ingegraveer.

Die muntstukke word net soos die banknote deur Noorweë se Sentrale Bank ("Norges Bank") uitgereik.

"Norges Bank" het in 1877 banknote ter waarde van 5, 10, 50, 100, 500 en 1000 kroner ingevoer. In 1917 is 1 kroon-banknote uitgereik, terwyl 2 kroner-banknote tussen 1918 en 1922 ingevoer is. As gevolg van 'n skaarste aan metale is banknote ter waarde van 1 en 2 kroner nog eens in die periode tussen 1940 en 1950 uitgereik. Die 5 kroner-banknote is in 1963 deur muntstukke vervang. In 1984 is ook die uitreiking van 10 kroner-banknote ten gunste van muntstukke gestaak. 200 kroner-banknote is in 1984 ingevoer.

Die huidige banknote dra afbeeldings van Noorse kunstenaars en wetenskaplikes.



</doc>
<doc id="30888" url="https://af.wikipedia.org/wiki?curid=30888" title="Russiese Rewolusie (1917)">
Russiese Rewolusie (1917)

Die Russiese Rewolusie van 1917 het die Russiese keiserryk tot 'n val gebring. 'n Voorlopige regering wat gevorm is ná die abdikasie van tsaar Nikolaas II was ondoeltreffend en ongewild en hul mag is uiteindelik deur die Bolsjewiste oorgeneem. Die rewolusie is gevolg deur die Russiese Burgeroorlog (1917 tot 1922) tussen die Rooi Leër van die Bolsjewiste en rewolusionêre en die Wit Leër van die monargiste, konserwatiewe en gematigde sosialiste wat teen die drastiese hervormings van die Bolsjewiste was. Ná die burgeroorlog het die Sowjetunie in 1922 tot stand gekom.

Die Russiese Rewolusie kan in drie hooftrekke verdeel word:

Aan die begin van 1917 was Rusland gereed vir 'n rewolusie – en in dié jaar was daar dan ook twee: die eerste, die Februarie-rewolusie, het vinnig versprei en beter sosiale geleenthede geskep, maar ook groot onsekerheid.

Die vinnige industrialisasie van Rusland het gelei tot 'n oorbevolking en swak lewensomstandighede in die stede. Landelike dorpenaars het dikwels tussen landbou- en nywerheidswerkomgewings gewissel en baie het permanent na die stede getrek. Tussen 1890 en 1910 het die bevolking van die hoofstad, Sint Petersburg (vanaf 1914 Petrograd genoem), gegroei van 1 033 600 tot 1 905 600.

'n Middelklas van witboordjie-werknemers, sakelui en professionele mense (dokters, prokureurs, onderwysers, joernaliste, ingenieurs, ens.) was aan die ontstaan. Selfs die adellikes moes nuwe maniere vind om in hierdie veranderende ekonomie te bestaan, en nuwe klasse het gevorm (bv. proletariate en kapitaliste), alhoewel hierdie klasse weer verdeel was in groepe volgens status, geslag, ouderdom, etnisiteit en geloof.
Dit het al hoe moeiliker geword om te onderskei tussen sosiale groepe. Nie net was die groepe in baie opsigte verdeel nie, maar hul grense het ook al hoe meer vervaag vanweë die ontstaan van verstedelikte boere, werker-intellektuele, middelklas-professionele, ens.

Teen 1917 moes Nikolaas II oortuig gewees het dat hervormings onvermydelik was vanweë die groeiende politieke bewuswording, die impak van rewolusionêre idees en die ondoeltreffende regeringstelsel (wat verder verswak is deur deelname aan die Eerste Wêreldoorlog).

Die mense van Rusland was gekant teen die outokrasie van Nikolaas II en die korrupte en anachronistiese elemente in sy regering. Hy was uit voeling met die behoeftes en aspirasies van die Russiese volk, van wie die meerderheid slagoffers was van die haglike sosiaal-ekonomiese toestande wat geheers het. Op sosiale vlak was die land agter die res van Europa wat betref nywerheid en landbou, en daar was dus min geleenthede vir boere en nywerheidswerkers. Baie werkers het in die stede te doen gekry met materiële dinge wat hulle nooit in die klein dorpies gesien het nie. En die belangrikste van alles: In die stede is hulle blootgestel aan nuwe idees oor die sosiale en politieke orde.

Op ekonomiese vlak het wydverspreide inflasie en voedseltekorte bygedra tot die toestande vir 'n rewolusie. Op militêre vlak het onvoldoende voorrade, logistiek en wapens gelei tot groot verliese tydens die Eerste Wêreldoorlog. Uiteindelik het hierdie faktore, saam met die ontwikkeling van rewolusionêre idees en bewegings (veral in die jare ná 1905 se Bloedige Sondag-tragedie), tot uitbarsting gekom.

Die sosiale oorsaak van die rewolusie spruit hoofsaaklik uit eeue van onderdrukking van die laer klasse deur die tsaars, asook Nikolaas II se neerlae in die Eerste Wêreldoorlog. Hoewel lyfeienes in 1861 bevry is, moes hulle nog teen hul sin vrykoopgeld aan die staat betaal en hul omstandighede het nie veel verbeter nie. Die probleem is vererger deur die mislukking van Sergei Witte se landhervormings van die vroeë 1900's. Onrus en opstande het toenemend onder die boere voorgekom met die doel om eienaarskap te kry van die grond wat hulle bewerk het.

Die Eerste Wêreldoorlog het tot die chaos bygedra. Een van die redes dat Nikolaas in 1914 tot die oorlog toegetree het, was om die aansien van die land te herstel ná sy neerlaag in die Russies-Japannese Oorlog. Hy wou ook die talle verskillende etniese groepe verenig deur hulle te laat veg teen 'n gesamentlike vyand, naamlik Duitsland. Baie van sy kritici glo hy wou boonop die volk se aandag aflei van die armoede, ongelykheid en swak werksomstandighede wat soveel ontevredenheid veroorsaak het. Plaas daarvan om Rusland se politieke en militêre aansien te herstel, het Rusland geweldige verliese gely en dit het die toestande in die land vererger.

Talle onwilliges is deur diensplig geraak. Die groot vraag na die vervaardiging van oorlogsvoorrade en werkers het meer werkersopstande en stakings veroorsaak. Diensplig het bekwame werkers opgeslurp en hulle is vervang deur onervare boere.

Teen einde 1915 was daar talle tekens dat die ekonomie besig is om ineen te stort onder die eise van die oorlog. Die hoofoorsake was voedseltekorte en stygende pryse. Inflasie het mense se salarisse feitlik nutteloos gemaak en weens die tekorte kon hulle nie eens die goed koop wat hulle kon bekostig nie.

Toe hongersnood ontstaan weens die swak spoorwegstelsel, het werkers die stede in hordes verlaat op soek na kos. Uiteindelik het selfs die soldate, wat 'n gebrek aan toerusting en blootstelling aan die elemente moes trotseer, teen die tsaar gedraai. Dit was veral omdat baie offisiere wat getrou was aan die tsaar, met die verloop van die oorlog gesneuwel het – teen einde 1914, ná net vyf maande van oorlogvoering, het byna 400 000 Russiese soldate al gesneuwel en byna 'n miljoen was beseer. Gouer as wat verwag is, moes beswaarlik opgeleide rekrute aktiewe diens doen. Baie van hulle was van die groot stede en het geen lojaliteit teenoor die tsaar gevoel nie.

In die herfs van 1915 het Nikolaas II self die aanvoering van die weermag oorgeneem en na die hoofkwartier aan die grens vertrek. Hy het die regering gelaat in die hande van sy ambisieuse maar onbekwame vrou, Aleksandra. Gerugte oor korrupsie en onbevoegdheid in die regering het begin ontstaan en talle mense was gekant teen die toenemende invloed van die lekeprediker Grigori Raspoetin op die keiserlike familie.

Aleksandra het geglo hy kan haar seun, die tsarewitsj Aleksei wat aan hemofilie (bloeiersiekte) gely het, gesond maak. Daar was al talle gissings oor hoe Raspoetin 'n helende uitwerking op die tsarewitsj kon gehad het aangesien die siekte destyds nie behandelbaar was nie. Dit lyk egter of hy wel direk of indirek die seun se gesondheid beïnvloed het.

Tydens die oorlog is hy beskuldig van onpatriotiese beïnvloeding aan die Russiese hof. Die ongewilde tsaritsa was boonop Duits-gebore en sy is daarvan verdink dat sy 'n spioen vir die Duitsers is. In die tsaar se afwesigheid het Raspoetin se invloed op die tsaritsa verder toegeneem. Hy het gou haar vertroueling en persoonlike raadgewer geword en haar ook oorreed om sekere regeringsampte te vul met kandidate wat hy self uitgesoek het. Om nog meer mag te kry, het Raspoetin met hoëklas-vroue geslaap en ruil vir politieke gunsies, soos die bevordering van hul mans.

Baie Russe, asook nie-Russiese onderdane van die kroon, het talle redes gehad om ontevrede te wees oor die bestaande outokratiese stelsel. Nikolaas II was 'n baie konserwatiewe heerser. Hy het sy kriteria van eerbaarheid, ordelikheid, familie en plig beskou as persoonlike ideale vir elke standvastige individu asook as reëls vir die gemeenskap en politiek. Van individue sowel as die gemeenskap is verwag om selfbeheersing, toewyding aan die gemeenskap en hiërargie asook 'n gees van plig teenoor die land en tradisie te openbaar.

Godsdiens het dit alles help saambind: as 'n bron van troos in moeilike tye, as 'n bron van insig in die Goddelike beskikking, as 'n bron van staatsmag en outoriteit. Nikolaas II het meer as enige vorige tsaar geglo aan die mite dat die leier 'n heilige en geseënde vader vir sy volk is. Dit het hom blind gemaak vir die werklike toestande in die land: Dit was vir hom onmoontlik om te glo dat sy mag nie van God af kom nie en dat die Russiese volk nie so toegewyd aan hom was as wat hy aan hulle was nie. Hy het geweier om die demokratiese hervormings in te stel wat dalk die rewolusie kon verhoed het.

Selfs nadat hy ná die 1905-rewolusie beperkte burgerregte en demokratiese verteenwoordiging toegelaat het, het hy probeer om dit in elke moontlike opsig te kniehalter om sy outokratiese outoriteit te beskerm.

Daar was 'n algemene behoefte aan 'n demokratiese stelsel en verset teen die tsaar se gesag, selfs vóór die krisis wat die Eerste Wêreldoorlog meegebring het. Ontevredenheid oor die Russiese outokrasie het 'n toppunt bereik in die groot nasionale opstand wat gevolg het op die Bloedige Sondag-slagting van Januarie 1905, toe Russiese werkers moes toesien hoe hulle oproepe vir geregtigheid verwerp word toe die tsaar se troepe honderde vreedsame deelnemers aan 'n optog doodskiet. Werkers het daarop gereageer met verlammende stakings regoor die land en Nikolaas II so gedwing om sy Oktober-manifes te onderteken. Daarin is voorsiening gemaak vir 'n demokratiese parlement of staatsdoema. Hy het egter min samewerking gegee om die regering te laat werk en drome van 'n demokratiese Rusland het verydel.

Regeringsamptenare was bekommerd oor hoe lank die mense se geduld sou duur. 'n Verslag deur die Petrograd-tak van die veiligheidspolisie, die Ochrana, in Oktober 1916 bevat 'n waarskuwing oor "die moontlikheid in die nabye toekoms van opstande deur die laer klasse van die land wat woedend is oor die las van hul daaglikse bestaan."

Nikolaas is vir al die krisisse in die land geblameer en die bietjie ondersteuning wat hy gehad het, het begin verkrummel. Terwyl ontevredenheid toegeneem het, het die staatsdoema in November 1916 'n waarskuwing tot Nikolaas gerig dat 'n vreeslike ramp die land sonder twyfel sou tref tensy 'n grondwetlike regeringsvorm ingestel word. Op sy tipiese manier het Nikolaas hulle geïgnoreer. 'n Paar maande later het die tsaar se bewind tot 'n val gekom kort ná die Februarie-revolusie.

Dié rewolusie het uitgebreek sonder enige spesifieke leierskap of vooraf beplanning. Die hoofstad, Petrograd (tans weer Sint Petersburg), was die middelpunt van die aksie. Op 23 Februarie (8 Maart volgens die Gregoriaanse kalender) het mense in die rye vir kos begin betoog. Duisende vroulike tekstielwerkers het gou daarna by hulle aangesluit. Hulle het uit hulle fabrieke geloop – deels ter viering van Internasionale Vrouedag, maar ook om teen die geweldige broodtekort te betoog. Al hoe meer mense het uit die fabrieke gestroom om by die betogers aan te sluit. Die skares het deur die strate geloop en geskree "Brood!" en "Gee ons brood!" In die volgende twee dae het die staking, wat aangemoedig is deur sosialistiese aktiviste, versprei na al die fabrieke en winkels in die stad. Teen 25 Februarie was feitlik elke nywerheidsonderneming in Petrograd, asook talle handels- en diensondernemings, gesluit. Studente, witboordjie-werkers en onderwysers het by die stakers aangesluit. In die Staatsdoema het sosialistiese en liberale afgevaardigdes besef dat hulle 'n groot probleem op hande het. Hulle het die bestaande regering veroordeel en 'n kabinet van ministers geëis. Die Doema, wat hoofsaaklik uit lede van die burgerklas bestaan het, het druk op die tsaar uitgeoefen om te abdikeer en so 'n rewolusie te voorkom.
Teen Saterdag 25 Februarie het die polisie beheer oor die situasie verloor. Nikolaas, wat geweier het om die erns van die situasie in te sien, het op dié aand 'n telegram aan die hoof van die Petrogradse militêre distrik, generaal Sergei Chabalog, gestuur: "Ek beveel jou om môre 'n einde te bring aan die wanorde in die hoofstad, wat onaanvaarbaar is in dié moeilike tyd van oorlog met Duitsland en Oostenryk." Die meeste van die soldate het die opdrag op die 26ste gehoorsaam, maar muiterye, wat dikwels deur offisiere van die laer range gelei is, het oornag versprei. Op die oggend van die 27ste het soldate wat gestuur is om die onrus te beëindig, aangesluit by die werkers in die strate, van wie baie teen dié tyd gewapen was. Die polisie, wat ver in die minderheid was, het self later by die stakers aangesluit.

Teen die aand van die 27ste het die kabinet bedank en 'n tydelike militêre diktatorskap voorgestel, maar Rusland se militêre leiers het dit verwerp. Nikolaas, wat aan die oorlogsfront was, was geweldig gefrustreerd en bekommerd oor die skaal van die oproer. Hy het vir sy lewe gevrees. Terselfdertyd was hy bekommerd oor die toestand van sy siek seun. Hy het eindelik oorgegee en op 2 Maart geabdikeer in die hoop dat dié laaste diens aan die volk (soos hy in sy manifes sê) die onrus sal beëindig en eenheid in Rusland sal bring. Kort ná hierdie ineenstorting van die Romanof-dinastie is die kroon aan Nikolaas se jonger broer, Michail, aangebied. Hy het dit geweier tensy dit die besluit van 'n verkose regering is.

'n Minderheid van Doema-afgevaardigdes het hulself daarna uitgeroep as 'n voorlopige regering onder die voorsitterskap van prins Georgi Lwof, 'n gematigde hervormingsgesinde. Aleksander Kerenski van die Sosiale Rewolusionêre Party het egter geleidelik die leierskap oorgeneem.

'n Jaar later is Nikolaas en sy hele gesin tereggestel. Op die ou einde het sy onbekwame hantering van die land en die oorlog die einde van sy bewind én sy lewe veroorsaak.

Die mag van die voorlopige regering is in die wiele gery deur 'n instelling wat beweer het hy verteenwoordig die wil van die werkers en soldate – die Petrograd-sowjet van Werkerafgevaardigdes. Die model vir die sowjet (raad) was werkersrade wat tydens die 1905-rewolusie in talle Russiese stede gestig is. In Februarie 1917 het stakende werkers afgevaardigdes verkies om hulle te verteenwoordig en sosialistiese aktiviste het 'n nasionale raad gestig om hierdie afgevaardigdes te verenig met verteenwoordigers van die sosialistiese partye.
Die leiers van die Petrograd-sowjet het geglo hulle verteenwoordig spesifieke klasse van die bevolking, nie die hele volk nie. Hulle het ook geglo Rusland is nie gereed vir sosialisme nie. Hulle het gemeen hulle rol is beperk tot drukuitoefening op die huiwerige burgerklas om te regeer en die instelling van omvattende demokratiese hervormings in Rusland (die vervanging van die monargie met 'n republiek, gewaarborgde burgerregte, 'n demokratiese polisie en weermag, die afskaffing van godsdienstige en etniese diskriminasie, ens.). Hulle het in dieselfde gebou vergader as die voorlopige regering omdat hulle geglo het hulle sal so die beste druk op die nuwe regering kan uitoefen.

Die verhouding tussen die twee magte was van die begin af kompleks en sou die politiek van 1917 oorheers. Die voorlopige regering was bereid om na die sowjet-afgevaardigdes te luister, maar sou nie enige inmenging in die regering duld nie, want dit sou 'n "onaanvaarbare situasie van dubbele mag veroorsaak". Dit is egter presies wat aan die vorm was – en dit was veral weens gebeure buite hulle beheer, veral die sosiale beweging in die strate van Russiese stede, in fabrieke en winkels, in kasernes en die loopgrawe, en in die dorpe.

'n Reeks politieke krisisse – sien die chronologie hieronder – in die verhouding tussen die volk en die regering asook tussen die voorlopige regering en die sowjets (wat ontwikkel het in 'n landwye beweging met 'n nasionale leierskap, die Al-Russiese Sentrale Uitvoerende Komitee van Sowjets, of WTsIK) het die outoriteit van die voorlopige regering ondermyn, maar ook van die gematigde sosialistiese leiers in die sowjets. Hoewel die sowjet-leiers aanvanklik geweier het om deel te wees van die voorlopige regering, het Aleksander Kerenski, 'n jong en gewilde prokureur en lid van die Sosiaal-Rewolusionêre Party (SRP), ingestem om in die nuwe kabinet te dien en hy het toenemend 'n sentrale figuur in die regering en uiteindelik leier van die voorlopige regering geword. As minister van oorlog en later eerste minister het Kerenski hom vir vryheid van spraak beywer, duisende politieke gevangenes vrygelaat en sy bes gedoen om voort te gaan met deelname aan die Eerste Wêreldoorlog. Hy het egter nog verskeie groot uitdagings gehad:
Die politieke groep wat hom die meeste probleme besorg het en sy bewind eindelik sou omverwerp, was die Bolsjewiste-party onder leiding van Wladimir Lenin. Lenin het in die neutrale Switserland in ballingskap gelewe, en vanweë die demokratisering van die politiek ná die Februarie-rewolusie en die daaropvolgende wettiging van voorheen verbode politieke partye, het hy die geleentheid gesien vir sy Marxistiese rewolusie. Hoewel dit moontlik was om na Rusland terug te keer, was dit weens die oorlog logisties moeilik. Eindelik het Duitse offisiere gereël dat hy deur Duitsland reis in die hoop dat sy bedrywighede sou lei tot 'n verswakking van Rusland of selfs – as die Bolsjewiste aan die bewind kom – tot die onttrekking van Rusland aan die oorlog. Lenin het in April 1917 in Petrograd aangekom.

Met Lenin in Rusland het die Bolsjewiste geleidelik al hoe gewilder geword. Gedurende die lente het toenemende ontevredenheid met die voorlopige regering en die oorlog talle werkers, soldate en boere na radikale partye gedryf. Die Bolsjewiste-party het egter ondanks sy leuse van "alle mag aan die sowjets" min steun gehad in die Petrograd-sowjet, wat deur gematigdes oorheers is. Die meeste historici meen Lenin en sy aanhangers was onvoorbereid daarop dat die groter wordende golf van steun, veral onder invloedryke groepe werkers en soldate, hulle in die somer van 1917 aan die bewind sou plaas.
Op 18 Junie het die voorlopige regering 'n mislukte aanval teen Duitsland geloods. Kort daarna het ontevrede soldate nuwe bevele verontagsaam. Die rewolusionêre klimaat is verder aangevuur deur die aankoms van radikale matrose van die vlootbasis Kronstadt wat baie offisiere, onder andere 'n admiraal, verhoor en tereggestel het. Die soldate, matrose en werkers het in Julie protesoptogte in Petrograd gehou en 'n beroep gedoen op "alle mag aan die sowjets". Lenin en die Bolsjewiste-leiers het egter die opstand verwerp en dit het binne dae doodgeloop. Die voorlopige regering het die Bolsjewiste vir die opstand, wat as die "Julie-dae" bekend staan, blameer. Lenin, wat bang was hy word gearresteer, het na Finland gevlug. Leon Trotsky en ander vooraanstaande Bolsjewiste is gearresteer.

Die Kornilof-saak was nog 'n vonk vir die rewolusie. Kerenski, wat in die voorlopige regering en die Petrograd-sowjet gedien het, het gevoel hy kort 'n betroubare militêre leier. Kort ná die aanstelling van Lawr Kornilof het Kerenski hom egter daarvan beskuldig dat hy sy eie militêre diktatorskap probeer vestig. Dit is steeds onseker of dit wel die geval was. Kornilof, oortuig dat Kerenski onder druk van die Bolsjewiste optree, het gereageer deur 'n beroep op alle Russe te doen om hul "sterwende land te red". Hy het ook soldate na Petrograd gestuur om die stad te "bevry".

Onseker van die steun onder sy offisiere, het Kerensi onder meer hulp van die Bolsjewiste gevra. Hul invloed oor spoorweg- en telegraaf-werkers het grootliks daartoe bygedra dat die soldate gestuit is. Die Bolsjewiste se rol in die voorkoming van 'n staatsgreep het hul posisie geweldig versterk.

Vroeg in September het die Sowjetraad die Bolsjewiste uit die tronk vrygelaat en Trotsky het hoof van die Petrograd-sowjet geword. Die regering en selfs die ander partye soos die Mensjewiste het intussen al hoe ongewilder geraak.

In Oktober het Lenin na Petrograd teruggekeer, bewus daarvan dat die toenemend radikale stad reg was vir 'n tweede rewolusie. Die Bolsjewiste se sentrale komitee het 'n resolusie opgestel waarin die ontbinding van die voorlopige regering gevra word ten gunste van die Petrograd-sowjet. Die resolusie is aanvaar met tien stemme teenoor twee – en die weg is gebaan vir die Oktober-rewolusie.

Die oorname van mag was grotendeels vreedsaam. Op 25 Oktober (7 November volgens die Gregoriaanse kalender) 1917 het die Bolsjewiste die belangrikste regeringsgeboue in Petrograd sonder veel teenstand beset. In die nag van 25 op 26 Oktober het hulle die Winterpaleis (die setel van die voorlopige regering) oorgeneem. Die aanval het om 21:45 begin en is aangekondig deur 'n loskruitskoot vanaf die kruiser Aurora. Die Aurora lê steeds in Sint Petersburg voor anker.

Die Winterpaleis is omstreeks 02:00 beset. Die amptelike datum van die rewolusie is 25 Oktober, toe al die geboue behalwe die Winterpaleis oorgeneem was.

Latere amptelike dokumente uit die Sowjetunie sou die rewolusie veel dramatieser voorstel as wat dit werklik was. In latere rolprente word gewys hoe die Winterpaleis bestorm word en groot gevegte plaasvind, maar in werklikheid het die rebelle geen teenstand ervaar nie en kon hulle feitlik net in die gebou instap en dit oorneem. Die opstand is so beplan dat die staatsmag oorhandig kon word aan die Tweede Al-Russiese Kongres van Sowjets, wat op 25 Oktober begin het.

Op die kongres was 650 verkose afgevaardigdes; 390 was Bolsjewiste en sowat 100 was linkse Sosiaal-Rewolusionêre, wat ook ten gunste van die omverwerping van die Kerenski-regering was. Toe die besetting van die Winterpaleis aangekondig word, het die kongres 'n edik aanvaar wat die mag oorhandig aan die Sowjets van Afgevaardigdes van Werkers, Soldate en Boere. Daar was egter ontevredenheid onder die Mensjiwiste en gematigde en regse vleuels van die Sosiaal-Rewolusionêre wat geglo het Lenin en die Bolsjewiste het die mag onwettig oorgeneem. Hulle het uitgeloop voor die resolusie aanvaar is.

De volgende dag het die kongres 'n Raad van Volkskommissare (Sownarkom) verkies as basis van 'n nuwe sowjetregering, hangende die sameroeping van 'n grondwetgewende vergadering.

"Die datums is volgens die Juliaanse kalender, wat Rusland nog tot in 1918 gebruik het. In die 19de eeu was dit 12 dae agter die Gregoriaanse kalender en in die 20ste eeu 13 dae agter."

Die Russiese Rewolusie is in verskeie rolprente uitgebeeld.







</doc>
<doc id="30893" url="https://af.wikipedia.org/wiki?curid=30893" title="Pous Johannes IX">
Pous Johannes IX

Johannes IX was die 116de pous van die Rooms-Katolieke Kerk.

Pous Johannes IX is gebore in 840 in Tivoli, Italië die seun van Rampoald. Voor sy verkiesing was Johannes 'n Benediktyner monnik en is tot priester gewy deur Pous Formosus. In Januarie 898 volg hy Pous Theodorus II op deur die invloed van keiser Lambert van Spoleto. Hy regeer tot sy dood in Januarie 900 en word opgevolg deur Pous Benedictus IV. 
Die naam ‘Johannes’ beteken 'God is genadig'.

Gelyktydig met die verkiesing van Pous Johannes IX het die teenstanders van Pous Formosus Teenpous Sergies III verkies, maar hy is gewelddadig verdryf en geëkskommunikeer. Pous Johannes bekragtig die rehabilitasie van Pous Formosus wat reeds deur sy voorganger Pous Theodorus II deurgevoer is. Hy laat die notules van die "kadawersinode" verbrand. Die pous het goeie betrekkinge met keiser Lambert onderhou en hom onvoorwaardelik gesteun tydens die keiser se stryd met Arnolf van Karintië. Om die bande met die keiser te versterk, bepaal hy dat 'n pous slegs ingehuldig kan word in die teenwoordigheid van die keiser of sy gesant. Na Johannes se onverwagse dood in 900 begin die Romeinse adellikes weer onder mekaar baklei.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30895" url="https://af.wikipedia.org/wiki?curid=30895" title="Bergenvaarders">
Bergenvaarders

Die term Bergenvaarders (Duits: "Bergenfahrer") het vanaf die Middeleeue na die Hanseatiese koopmans en seelui verwys wat oorwegend by die handel met Noorweë en hier veral die hawestad Bergen (met die plaaslike Duitse kantoor Bryggen) betrokke was. 

Die Bergenvaarders het as koopmans in hulle Hanseatiese stede van herkoms in die plaaslike korporasies van Bergenvaarders saamgesluit om sodoende hul ekonomiese, politieke en sosiale belange te bevorder. Hierdie soort korporasies het in die stede van die Wendiese Hanseverbond aan die Oossee, veral in Lübeck en Stralsund, maar ook in die mededingende susterstad Bremen aan die Noordsee bestaan.

In Bergen was hulle almal ondergeskik aan die Kantoor, wat oor 'n eie regspersoonlikheid beskik het (Latyns "communis mercator hanse Theutonicae Bergis existens" of Middelnederduits "Der gemene kopmann to Bergen"). In teenstelling met die Hanseverbond het die Bergense Kantoor sy eie seël ontwerp wat 'n bekroonde stokvis getoon het en later in twee helftes verdeel is om ook die halwe dubbelarend van die Heilige Romeinse Ryk as simbool vir die keiserlike Duitse koopman te toon. Die bekroonde stokvis het ook steeds in die wapens en kentekens van die verskillende stede se Bergenvaarders verskyn.


</doc>
<doc id="30897" url="https://af.wikipedia.org/wiki?curid=30897" title="Oslofjord">
Oslofjord

Die Oslofjord (Noors: "Oslofjorden") is 'n fjord in Suid-Noorweë wat ondanks sy benaming in geologiese opsig eerder as 'n slenk beskou moet word wat vanaf die kontinentale plaat van Afrika oor die Middellandse See en die Rhônevallei tot by die Bo-Rynslenk loop en van hier verder noordwaarts oor die Oslofjord tot by die Mjøsameer strek.

Die fjord strek oor 'n lengte van sowat 100 kilometer in suid-noordelike rigting en verskaf seetoegang aan die Noorse hoofstad Oslo wat aan sy noordelike ent geleë is. Naby Langesund in die suide gaan die Oslofjord oor na die Skagerrak.

Die fjord se omgewing met sy talle natuurlike hawens en sytakke was reeds in die Ystertydperk 'n geskikte gebied vir die stigting van menslike nedersettings. Die vroegste spore van menslike gemeenskappe dateer selfs uit die Jongsteentydperk. Tydens die oorgang van die Wiking-tydperk na die vroeë Middeleeue omstreeks 1000 het die handelsposte en klein groepe van plase tot stedelike nedersettings begin ontwikkel. Sarpsborg in die ooste en Tønsberg aan die wesoewer is die oudste stede in die gebied.

Aangesien die seevlak in hierdie periode as gevolg van die postglasiale Skandinawiese landopheffing sowat vier meter hoër as vandag was, lê 'n groot aantal van hierdie plekke tans enkele kilometer van die Oslofjord se huidige oewer af. Ander stede soos Oslo en Tønsberg is om militêr-strategiese of kommersiële redes eers in hierdie tydperk gestig.

Die Oslofjord en die landskap aan sy weerskante het tydens die Middeleeue as "Vik(in)" of "Fold(in)" bekend gestaan; die benaming "Fold" het in die name van die "fylkes" (provinsies) Østfold en Vestfold bewaar gebly.

Die gebied verteenwoordig vandag die demografiese swaartepunt van Noorweë (en die snelste groeiende stedelike gebied in Skandinawië) - sowat veertig persent van die Noorse bevolking woon sowat een uur per motor van die Oslofjord af, en ook veertig persent van alle Noorse werkgeleenthede is hier gekonsentreer. Die Oslofjord vorm sodoende 'n beduidende waterweg vir 'n groot aantal vrag- en passasierskepe, maar is daarnaas ook 'n gewilde ontspanningsgebied vir baaiers en watersportgeesdriftiges.

Die E6-snelweg, wat vanuit die Suid-Sweedse stad Malmö tot by Oslo loop en met sy grotendeels vier lane in Noorweë tot 'n tolpad uitgebou is, is die beduidendste grootpad in die gebied. Daarnaas is tussen Drøbak en Storsand ook 'n padtonnel onder die Oslofjord gebou. Die veerboot "Bastøfergen" verbind daarnaas die stede Moss en Horten met mekaar. 


</doc>
<doc id="30900" url="https://af.wikipedia.org/wiki?curid=30900" title="Nasionale Dag van Noorweë">
Nasionale Dag van Noorweë

Die Grondwetdag op 17 Mei is die Nasionale Dag van Noorweë. In die Noorse omgangstaal word na die Nasionale Dag dikwels net as "Syttende Mai" ("Sewentiende Mei"), "Nasjonaldagen" of soms "Grunnlovsdagen" ("Grondwetdag") verwys. Hierdie openbare vakansie- en vlagdag word jaarliks ter herinnering aan die historiese datum in 1814 gevier toe koning Christiaan Frederik die Noorse Grondwet in Eidsvoll onderteken het en sodoende die weg gebaan vir Noorweë se kortstondige onafhanklikheid as 'n soewereine staat. Alhoewel die land kort daarna in die Vrede van Kiel gedwing is om 'n personele unie met die Koninkryk Swede te vorm, het die Sweedse monarg nogtans die nuwe Noorse Grondwet eerbiedig en selfregering aan die land toegestaan.

Die Noorse bevolking vier die Nasionale Dag sedert die 19de eeu uitbundig met onder meer straatoptogte.

Ná die ondertekening van die Noorse Grondwet op 17 Mei 1814 in Eidsvoll het die land hom volgens die bepalings van die wet tot 'n onafhanklike staat verklaar.

Studente en ander burgers het reeds kort ná die afkondiging van die grondwet begin om hierdie historiese gebeurtenis as 'n nasionale feesdag te vier, alhoewel die koning aanvanklik gehuiwer het om sy toestemming aan die feesvierings te gee. Gedurende die 1820's het koning Carl Johan die fees selfs enkele jare lank verbied aangesien hy dit as 'n soort protes en oneerbiedigheid teenoor die kroon en potensiële opstand beskou het. 

Ná die Slag op die Plein in 1829 het die monarg se houding geleidelik begin verander - hierdie insident het hom feitlik gedwing om aandag aan die nasionale gevoelens van Nore te gee. Desondanks het mense eers in die jaar 1833 begin om openbare toesprake ter geleentheid van die Nasionale Dag te hou. In daardie jaar is die amptelike feesviering aangewakker deur die inwyding van 'n monument ter ere van 'n Noorse politikus, wyle Christian Krogh, wat met sy politieke optrede 'n te groot magskonsentrasie aan die kant van die koning voorkom het. Die toespraak is deur Henrik Wergeland gelewer en deur 'n Sweedse spioen dopgehou. Dié spioen is deur die koning na die feesviering gestuur om aan hom verslag te lewer.

In die tydperk ná 1864 het die Grondwetdag 'n gevestigde tradisie geword, en die eerste kinderparade - 'n straatoptog waaraan destyds net seuns deelgeneem het - is in Christiania (tans Oslo) gehou. Die meisies se straatoptog het 'n ander roete gevolg. Die kinderparades is danksy 'n inisiatief van die Noorse skrywer Bjørnstjerne Bjørnson gereël - alhoewel die eerste kinderparade in Eidsvoll reeds omstreeks 1820 deur Wergeland georganiseer is.

Die Tweede Wêreldoorlog is in Noorweë met die kapitulasie van die Duitse troepe op 8 Mei 1945 beëindig - net nege dae voor die feesvierings van daardie jaar. Alhoewel die Bevrydingsdag in Noorweë tot amptelike vlagdag verklaar is, geniet dit nie die status van 'n openbare vakansiedag met feesvierings nie. In plaas daarvan het die viering van die Noorse onafhanklikheid op 17 Mei 'n nuwe en breër betekenis gekry.

Aanvanklik het die Noorse Grondwet sentraal gestaan by die feesvierings, maar ná die politieke onafhanklikwording van Swede in 1905 word ook die koninklike gesin van Noorweë op hierdie dag gevier.

Die Noorse Nasionale Dag word ook deur talle Noorse immigrantegemeenskappe in Noord-Amerika gevier, en dikwels word tradisionele Noorse feesmale berei (waaronder "lutefisk", 'n gereg van geloogde vis). Die plaaslike losies van Sons of Norway, 'n Noorse organisasie in die VSA en Kanada, speel dikwels 'n belangrike rol by die voorbereiding vir die feesvierings.

Een van die grootste feeste vind in Petersburg in die deelstaat Alaska plaas. Die dorp, wat ook as Little Norway bekend staan, is oorspronklik deur Noorse immigrante gestig en het sy Skandinawiese erfenis steeds bewaar. Die fees word óf op 17 Mei óf die naweek kort voor of ná 17 Mei gevier en sluit 'n straatoptog en 'n "herring toss" (haringvergooi)-kompetisie in. Plaaslike bewoners verkoop tipiese Noorse gebak soos "Lefse".

Op die Orkney-eilande van Skotland word 17 Mei vanweë die historiese en kulturele bande met Noorweë deur die "Orkney Norway Friendship Association" gevier.


</doc>
<doc id="30901" url="https://af.wikipedia.org/wiki?curid=30901" title="Brümilda van Rensburg">
Brümilda van Rensburg

Brümilda van Rensburg is 'n bekende Suid-Afrikaanse aktrise. Sy is op 30 Oktober 1956 in Philippolis in die Vrystaat gebore en het in Pretoria grootgeword. Sy het die graad, BA Honneurs in Drama met lof aan die Universiteit van Pretoria verwerf en twee keer die universiteit se "Ludwig Binge"-toekenning ontvang vir haar sukses in die uitvoerende kunste. Haar toneelspeltalent is reeds op skool raakgesien by die Afrikaanse Hoër Meisieskool in Pretoria en sy het die eerste skolier geword wat erekleure vir toneelspel ontvang het.





</doc>
<doc id="30902" url="https://af.wikipedia.org/wiki?curid=30902" title="Eidsvoll">
Eidsvoll

Eidsvoll is 'n munisipaliteit (Noors: "kommune") in die Noorse provinsie ("fylke") Akershus met 'n oppervlakte van 456 vierkante kilometer en 'n bevolking van 19 916 mense (2008). Die munisipaliteit is na sy administratiewe hoofstad vernoem en grens in die noorde aan Østre Toten en Stange, in die ooste aan Nord-Odal, in die suid-ooste aan Nes, in die suide aan Ullensaker en in die weste aan Nannestad en Hurdal.

Eidsvoll staan vandag veral bekend vir die Noorse Grondwet van die jaar 1814, wat hier op 17 Mei 1814 in die huis van Carsten Anker, "Eidsvollbygningen", onderteken is.


</doc>
<doc id="30911" url="https://af.wikipedia.org/wiki?curid=30911" title="CUDA">
CUDA

CUDA is 'n platform vir parallelle verwerking en 'n programmeeerkoppelvlak (API) wat deur Nvidia geskep is. Dit stel 'n programmeerder in staat om 'n grafikaverwerker (ook GPU vir "Graphics Processing Unit") te gebruik vir algemene verwerking – 'n benadering bekend as GPGPU ("General Purpose Graphics Processing Unit"). Die CUDA-platform is sagteware wat direkte toegang gee tot die grafikaverwerker se virtuele instruksiestel en vermoëns vir parallele verwerking.

Die CUDA-platform word ontwerp om te werk met programmeertale soos C, C++ en Fortran. Dit maak dit makliker om die vermoëns van die grafikaverwerker te gebruik vergeleke met vorige benaderings soos Direct3D en OpenGL wat vaardighede in grafikaprogrammering vereis. Die CUDA SDK en drywers is op 15 Februarie 2008 vrygestel. Die naam CUDA was aanvanklik 'n afkorting in Engels vir: "Compute Unified Device Architecture"), maar NVIDIA het sedertdien die gebruik van die akroniem laat vaar.



CUDA kan slegs loop op sekere grafikaverwerkers wat CUDA steuun. Sedert CUDA bekendgestel is, het nuwe grafikaverwerkers wat Nvidia maak steun vir CUDA. Daar is verskillende vlakke van CUDA-steun, met nuwer verwerkers wat nuwer weergawes van die CUDA-funksionaliteit ondersteun. Dié tabel kan moontlik verouderd wees. Sien gerus ook Nvidia se dokumentasie.

'*' - Slegs "OEM"-produkte

Nvidia het vir Ageia vroeg in 2008 oorgekoop om hul Physx-enjin oor te skryf om met CUDA op die grafikaverwerker te loop. Dit beteken dat alle rekenaarspeletjies wat die Physx-aandrywer bevat, dan deur die grafikaverwerker versnel sal word sonder enige verandering aan die speletjie se kode.
Volgens Nvidia is die proses om die Physx-enjin oor te skryf, byna klaar. Die spoed waarteen die projek voltooi gaan word, is 'n aanduiding van hoe maklik dit is om met CUDA te programmeer. Nvidia het 'n demonstrasie gehou met die Physx-enjin wat 60 000 partikels simuleer.

Daar is geen spoedvoordeel of -nadeel van CUDA en ander GPGPU-tegnologie nie, maar wanneer mens dit vergelyk met die spoed van die SVE is die CUDA-implementering 15 tot 20 keer die spoed van 'n gedemonstreerde Intel Nehalem SVE wat teen 3,2 GHZ loop met 4 kerns. Die Intel-demonstrasie het gewys hoe hy 50 000 tot 60 000 partikels simuleer teen 15-20 RPS (rame per sekonde), by 'n latere demonstrasie deur Nvidia het hulle 'n soortgelyke partikelsimulasie met dieselde getal partikels vertoon wat teen 300 RPS loop. Die spoedvoordeel is weens die aanwending van 'n groot aantal stroomverwerkers en baie drade ("threads") om in parallel die simulasieberekeninge te doen. 'n SVE is geoptimaliseer om so min as moontlik vertraging met geheueskrywings en -lesings te hê, om so vinnig as moontlik 'n enkele draad te voltooi, waar 'n BVE geoptimaliseer is om 'n groot aantal ander drade te voltooi terwyl hy wag vir sy stadiger geheue om te skryf of te lees.


</doc>
<doc id="30912" url="https://af.wikipedia.org/wiki?curid=30912" title="Paardekraal">
Paardekraal

Paardekraal kan verwys na een van die volgende:




</doc>
<doc id="30917" url="https://af.wikipedia.org/wiki?curid=30917" title="Krugerstandbeeld">
Krugerstandbeeld

Die Krugerstandbeeld is 'n standbeeld op die middelpunt van Kerkplein, Pretoria, ter ere van die oud-president Paul Kruger. Die standbeeld is deur Anton van Wouw ontwerp en die projek is oorspronklik deur Sammy Marks gefinansier. Alhoewel die beplanning vir die standbeeld reeds in 1895 begin is, is die beeld as gevolg van die Tweede Vryheidsoorlog en ander ontwikkelinge eers in 1913 opgerig, in Prinsepark in Pretoria. Dit is in 1925 na die plein voor Pretoria se hoofstasie verskuif en in 1954 na sy huidige staanplek op Kerkplein. Die fonteyne wat voorheen in die posisie gestaan het is na die Pretoria Dieretuin verdkuif.

In Augustus 1895 was die Krugerregering nie baie gewild onder die buitelandse mynbestuurders en grootkapitaliste in Johannesburg nie. Paul Kruger is deur sommige as outokraties, bekromp en haas onbeskaaf beskryf; gerugte het die rondte gedoen dat die "oligargie" (soos die regering bekendgestaan het) in Pretoria omvergewerp sou word.

Sammy Marks was 'n nyweraar wat sy fortuin uit die Suid-Afrikaanse, en in die eerste plek die Transvaalse, bodem gehaal het. Anders as baie ander kapitaliste was hy 'n groot aanhanger van Paul Kruger: hy het die President gesien as die verpersoonliking van die Afrikanervolk, die man wat, vir alle geslagte in Afrika, sou bly wat George Washington vir die Verenigde State was. Sy bewondering vir Kruger en dankbaarheid vir 'n land wat hom weelde besorg het, het hom aangespoor om 'n standbeeld van Kruger te laat oprig.

Marks het op 20 Augustus 1895 sy hoofboekhouer geraadpleeg en 'n brief aan die President en Uitvoerende Raad gerig waarin hy berig dat hy besluit het om die stad Pretoria met £10 000 te begiftig, op voorwaarde dat daar uit dié fonds 'n marmerstandbeeld van president Kurger opgerig moet word, op 'n plek wat Kruger self sou aanwys. Marks het egter versoek dat "indien mogelyk", die bestelling van die standbeeld aan hom opgedra moet word en het geskryf dat hy bly sou wees om so spoedig moontlik te verneem op wie se naam en in watter bank hy die geld moes deponeer.

Op 5 September het hy 'n antwoord ontvang: die Regering het hom "voor deze rijke gift" bedank en hom meegedeel dat Kruger Burgerspark as 'n geskikte plek vir die standbeeld beskou en dat hy verkies dat die balans van die geldsom bestee sou word aan die op te rigte dieretuin in Pretoria. Die geld kon in die Nasionale Bank van die Republiek op die naam van die Tesourier-generaal gedeponeer word, wat 'n afsonderlike rekening daarvan sou hou.

Die hoofde van die onderskeie staatsdepartemente en ander hoofamptenare van die Republiek het die voorgenome standbeeld bespreek en dr. Nico Mansvelt, die Superintendent van Onderwys en 'n kunskenner, het genoem dat brons miskien verkiesliker as marmer is, aangesien marmer moontlik nie teen die sterk temperatuursveranderings van die Transvaalse klimaat bestand sou blyk te wees nie. Hy het ook voorgestel dat, ten spyte van Marks se versoek om self die standbeeld te bestel, dié stap tog in oorleg met die Regering moet gebeur. Marks was dit met Mansvelt eens en het na 'n kort periode, met die Regering se goedkeuring, op 'n kunstenaar besluit: Anton van Wouw, 'n totaal onbekende figuur in die kunstenaarswêreld.

Die Hollandse Anton van Wouw het as 'n jong man in 1889 na die Suid-Afrikaanse Republiek gekom en hom in Pretoria gevestig, waar hy, na 'n tydperk as winkelklerk, aangestel is om tekenklasse in die staatsgimnasium en die bestaande skool vir meisies te gee. Hy het, nes Marks, 'n groot bewondering vir president Kruger gehad. Die president se manel en keil was vir hom 'n onafskeidbare deel van die President – hy sou later deur kritici geroskam word omdat hy Kruger nie sonder keil of hoed uitgebeeld het nie. Daarop het hy geantwoord: "So" - sonder sy gebruiklike hoofbedekking - "het ek hom nie geken nie! Maar met die manel en die keil, ja, "so het ek hom geken!"

Van Wouw was besonders onder die indruk van wat hy as Kruger se "alledaagsheid" beskou het: Kruger op sy stoep, waar mense van sesuur die oggend hom kom besoek het en nie noodwendig oor staatsake gepraat het nie, maar om raat vir 'n siek bees te kry of troos te soek vir 'n verlies wat hulle gely het. Vir Van Wouw was Kruger die hoeksteen van die onafhanklikheid en hy wou hierdie "alledaagse" eienskappe van die president ook aan die lig stel in sy monument.

Sy sketsmodel het Kruger in sy gebruiklike formele drag as staatshoof uitgebeeld, rustig staande op 'n hoë voetstuk, in wat Van Wouw beskou het as 'n vaderlike houding. Kruger se beeld was omring deur vier gewapende burgers, twee uit die Voortrekkertyd en twee uit Van Wouw se tyd, wat in die vier windrigtings rondom die sentrale Krugerfiguur brandwag staan. Die was vir Van Wouw belangrik dat die burgers nie in die stereotipiese houding van afgerigte soldate op aandag staan nie, maar soos tipiese burgerkrygers: sittende, maar waaksaam. Vir Van Wouw sou Kruger, as die sentrale figuur, die simbool wees van die sentrale posisie wat hy as vader in die hart van sy volk inneem en ook van die Republikeinse vryheidsgedagte.

Marks het die sketsmodel besigtig en ook lede van die Volksraad en Uitvoerende Raad van die Republiek uitgenooi om dit te aanskou. Die model is goedgekeur en op 7 Oktober 1896, meer as dertien maande na die skenking, het Marks, na oorleg met onder andere Kruger en Van Wouw, vir Van Wouw skriftelike opdrag gegee om na Europa te vertrek om die werk in Frankryk of Italië onder sy toesig te laat uitvoer. Hy is tot 1 April 1898 gegun, waarna hy na Pretoria moes terugkeer om toesig oor die oprigting van die monument te hou. Van Wouw sou 'n salaris van £40 per maand vir 'n tydperk van nie langer nie as twee jaar ontvang, asook vergoeding van alle koste wat hy in verband met die maak en giet van die beelde mog hê. Verder sou hy, sy vrou en kind, ook vrye reispasse na en van Europa bekom, asook na plekke in Europa wat hy met die oog op die uitvoering van sy werk moes besoek.
Teen Desember 1896 was Van Wouw reeds in Europa, waar hy die Gesant van die Republiek en gesaghebbendes in die modelleer- en gietkuns in Nederland geraadpleeg het oor sy voorgenome skepping en die maak en giet daarvan. Die Gesant van die Republiek, dr. J. G. T. Beelaerts van Blokland, het beswaar geopper teen die keil op die beeld se kop, omdat dit 'n voortdurende skaduwee oor die figuur se gelaat sou werp en die gelaatstrekke daarvan dan sou verskuil. Van Wou wou egter onder geen omstandighede toegee nie – dit was vir hom ondenkbaar dat sy hooggeagte president Kruger kaalkop onder die warm son van Afrika sou staan; Transvaalse Boere was feitlik sonder uitsondering hoededraers. Die enigste wenk van die Gesant wat, sover bekend, by Van Wouw aanklank gevind het, was om 'n passende teks op een van die vlakke van die voetstuk aan te bring. Die Gesant het die laaste twee verse van Psalm 91 voorgestel:

"Hij zal Mij aanroepen, en Ik zal het verhooren; in die benauwdheid zal Ik bij hem zijn; Ik zal er hem uittrekken, en zal hem verheerlijken. Ik zal het met langheid der dagen verzadigen, en Ik zal hem mijn heil doen zien."

Volgens die Gesant was dié teks op besondere toepassing van Kruger, maar Kruger was nie gelukkig met 'n lofspraak wat op homself van toepassing is nie, al kom dit ook uit die Bybel. Dit was in stryd met sy lewensopvatting dat alle eer aan God gegee moes word en nie aan die mens nie. Hy het dus die wens uitgespreek dat in plaas van die voorgestelde teks, die woorde van Psalm 105 verse vier en vyf op die voetstuk uitgebeitel word:

"Vraagt naar den Heere en zijne sterkte; zoekt zijn aangezicht geduriglyk. Gedenkt zijner wonderen, die hij gedaan heeft, zijner wonderteekenen, en der oordeelen zijnz monds."

Weens die omstandighede waaronder die monument later opgerig is, is aan hierdie wens egter nooit uitvoering gegee nie en het daar op die voetstuk nooit 'n teks verskyn nie.

Die standbeeld se voetstuk was egter nie iets waaroor Van Wouw hom aanvanklik verknies het nie: alles wat óp die voetstuk moes staan of daaraan geheg moet word, moes nog gemaak en gegiet word en dit het gou geblyk dat die vorming daarvan moeiliker sou wees as wat hy ooit voorsien het.

Toe Van Wouw moes begin met die modelleer van 'n tipiese Voortrekker wat brandwag staan, het hy tot die ontdekking gekom dat hy nie weet hoe 'n Voortrekker in volle mondering en wapenuitrusting eintlik gelyk het nie. Vir die twee Boere was dit maklik, het Van Wouw gedink: 'n baard, 'n bandelier en 'n Martini Henri-geweer – só het hy hulle gesien sedert sy vestiging in Suid-Afrika. Daar het geen foto's van Voortrekkers bestaan wat hy kon bestudeer nie en goeie beskrywings was yl gesaai. Van Wouw het dus die Regering in Pretoria gekontak en versoek dat hulle 'n volledige Voortrekkermondering, kompleet met kruithoring, sanna en bandelier aan hom stuur sodat hy dit kon bestudeer. Dié soort klere het egter byna nie meer bestaan nie en die Regering het met moeite 'n gedeelte van 'n Voortrekkerkostuum wat in die staatsmuseum van Pretoria was, volledig aangevul met die hulp van mense in die distrik van Rustenburg wat nog oor stukke Voortrekkerklere beskik het.

Nog 'n probleem het ontstaan rondom vier bronspanele wat, volgens Van Wouw se model, op die sykante van die voetstuk, tussen die vier brandwagte aangebring moes word. Dié panele sou vier belangrike gebeurtenisse uit Kruger se lewe uitbeeld. Die eerste sou Kruger as tienjarige kind uitbeeld, as deelgenoot aan die Groot Trek, toe hy nog 'n skaapwagter was van sy vader. Hierdie toneel was vir Van Wouw onmoontlik om te vervaardig, klaarblyklik by gebrek aan gegewens en goeie foto's, en hy het toestemming verkry om dit te vervang deur 'n voorstelling van die vredesluiting in die huis van O'Neill te Laingsnek in 1881. Hier het Kruger (as die Visepresident van die Transvaalse Boere), na die oorwinning van die Boere by Amajuba, die verteenwoordigers van Groot Brittanje die voorwaardes verduidelik waarop die burgers bereid was om die stryd te staak en huis toe te gaan, ter wille van die herstel van die onafhanklikheid van die Republiek wat in 1877 deur sir Theophilus Shepstone in die naam van die Britse Kroon geannekseer is.

Die tweede bronspaneel het ook probleme besorg en was byna deur Van Wouw laat vaar, maar die Staatsekretaris het daarop aangedring dat hy daarmee moes deurdring. Hierdie paneel moes 'n onverskrokke en dapper Kruger op 29-jarige leeftyd uitbeeld, as kommandant van Rustenburg in die oorlog teen Makapaan, waar Kruger, in die slag by Makapaansgrotte alleen tussen die teenstanders ingespring het. Daar het egter ook nie van hierdie gebeurtenis 'n foto of gedetailleerde beskrywing bestaan nie. Die Staatsekretaris in Pretoria het Van Wouw tegemoet gekom deur, teen groot onkoste, 'n ekspedisie, vergesel van 'n fotograaf en 'n ooggetuie van die gebeure, na die grotte te stuur, waar die fotograaf op aanwysing van die ooggetuie 'n stel foto's van die terrein geneem het. Dié foto's, saam met uitvoerige beskrywings van wat elkeen voorstel, is aan Van Wouw in Rome gestuur. Die Staatsekretaris het ook 'n verklaring van die gebeure ingesluit, afkomstig van oud-kommandant Hercules Malan van Rustenburg.

Twee bronspanele sou die Eerste Vryheidsoorlog en gebeurtenisse wat daarmee saamgehang het uitbeeld: dit was in sy verset teen die anneksasie van die Suid-Afrikaanse Republiek wat met die Eerste Vryheidsoorlog sy hoogtepunt bereik het, dat Kruger op die voorgrond getree het as 'n staatsman en volksleier. Op een van hierdie twee panele moes Kruger uitgebeeld word besig om, nadat hy alle vreedsame middele uitgeput het om die anneksasie ongedaan te maak, sy volk toe te spreek wat sedert 8 Desember 1880 in hulle duisende by Paardekraal, naby Krugersdorp, byeengekom het (en die Paardekraal Verbond gemaak het, vasberade om, as dit dan nie anders kon nie, die Britse oorheersers met geweld teë te staan. Die paneel wat saam met hierdie een gepaard sou gaan, sou die reeds gemelde vredesluiting met die verteenwoordigers van Groot-Brittanje by Laingsnek uitbeeld. Weereens het Van Wouw 'n tekort aan foto's en behoorlike beskrywings gehad: van die eerste gebeurtenis, Kruger te Paardekraal, was daar geen foto nie, en van die tweede, die byeenkoms in O'Neill se huis, slegs 'n tekening van die verteenwoordiger van die "London Illustrated News", wat nie die oomblik voorgestel het wat Van Wouw wou uitbeeld nie. Weereens moes die Regering hom te hulp snel, deur foto's te verskaf van byvoorbeeld die bekende persone wie se gesigte op die panele moes voorkom, Boerevroue in tipiese drag en 'n tipiese saamtrek van Boere met waens en osse soos by nagmaalsgeleenthede.

Die vierde paneel sou die inswering van Paul Kruger as Staatspresident uitbeeld.

Alhoewel Van Wouw se soektog na gegewens 'n geruime tyd geneem het, was daar wel genoeg waarvan hy voldoende inligting gehad het, sodat sy modelleerwerk nie stilgestaan het nie.

Die enigste bronsplaat wat hom geen ergernis besorg het nie was die paneel wat die eerste inswering uitbeeld van Paul Kruger as Staatspresident, toe hy, na die herstel van onafhanklikheid, deur die volk tot president verkies is en wat hy onafgebroke beklee het tot en met die vernietiging van die Boererepublieke in 1902. Op daardie dag was Van Wouw egter nog in Holland, maar hy was wel teenwoordig by die president se derde inswering op Kerkplein in 1893. Die gebeurtenis het so 'n indruk op Van Wouw gemaak dat hy ten volle opgewasse gevoel het vir die uitbeelding van 'n dergelike voorval tien jaar tevore.

Van Wouw het ook nie getwyfel aan die voorkoms van die twee Boerebrandwagte uit die "moderne" tyd nie en het ook nie 'n probleem gehad om die staatshoof self voor sy geestesoog te sien nie. Hy het vir hom 'n ateljee in Rome gekry waar hy hom kort na sy aankoms in Europa gevestig het en daar met sy eerste groot opdrag begin het. Hy het nes ander beeldhouers in Europa ook kunstenaars gehuur om die verskillende beelde volgens sy ontwerp te modelleer. Hy was egter ontevrede met hulle werk, omdat hulle, volgens Van Wouw, nie verstaan het wat 'n Boer was nie en nie 'n begrip gehad het van die nasionale karakter van die Transvalers wat die Boerefigure en basreliëfs moes uitbeeld nie. Europeërs het Boere bewonder na die Eerste Vryheidsoorlog en die Jameson-inval en die kunstenaars het volgehou om, wanneer hulle 'n Boer moes vervaardig, sy kop gevorm het soos dié van 'n heilige of 'n profeet. Van Wouw het nie daarin geslaag om hulle anders te leer nie, met die gevolg dat hy genoodsaak was om die modelleerwerk persoonlik te voltooi, 'n ingewikkelde en tydrowende taak.

Hy was daarop gestel om alles in die fynste besonderhede weer te gee: selfs 'n deurgeloopte skoen moes duidelik herkenbaar wees. As gevolg hiervan het die vorming van net één van die sittende Boerebrandwagte hom drie en 'n halwe maande geneem. Ten spyte van 'n konstante werkstempo, het die komplikasies reeds genoem en 'n tydelike siekte veroorsaak dat Van Wouw op die vooraf afgesproke datum van 1 April 1989 nog nie gereed was nie. Staatsekretaris dr. Leyds het op aandrang van Van Wouw met Marks die situasie bespreek en Marks het Van Wouw nog 'n jaar gegun. Marks se vennoot in Londen, die heer Lewis, het Van Wouw dikwels gekontak om te hoor hoe ver hy met die opdrag is. Dit was tot groot ergernis van Van Wouw, by wie dié belangstelling die indruk gewek het dat Lewis "heel weinig benul van kunst" het en "denken dat men even zoo gemakkelyk een beeld maakt als men een plank schaaft". Hy het aan Lewis geantwoord "dat ik nooit ter wille van eenige winst in tyd zoo 'n werk als het Kruger monument en myn naam opofferen zal". Hy het ook kort daarna aan sy vader geskryf:

"...zy kunnen hoog of laag springen, ik werk rustig voort, doe myn plicht en tracht te verwezenlyken wat ik gedacht heb, n.l. het volkomen nationaal karakter van het Transvaalsche volk en zyn Kruger. 't Zou immers bespottelyk zyn ter wille van eenige maanden winst iets te gaan opofferen, en wel van een werk dat daarvoor altyd staat en door iedereen beoordeeld wordt. Het zou my meer grieven als myn werk niet gelukt was, maar daar sal ik voor zorgen. Toch moet U of door middel van een ander met den Heer Marks daarover spreken. Want ik sta alleen voor zoo 'n werk."
Teen Mei 1898 het Van Wouw drie van die beplande vyf figure reeds as gipsmodelle voltooi: dié van Kruger, 'n standbeeld van 4,5 meter (14 voet 9 duim), en die twee eietydse Boerebrandwagte, elk 2,22 meter (7 voet, 3½ duim). Die Kruger-figuur met sy regterhand op sy kierie, terwyl sy ander hand, wat 'n opgerolde dokument vashou, langs sy sy hang. Sy gelaat is effens skuins regs na benede gewend, asof hy afkyk op 'n skare aan sy voete. In kontras hiermee was die gespanne Boerebrandwagte: die een, met 'n dik baard, tuur met sy hoof omhoog gelig en sy vinger aan die sneller van sy Martini Henri-geweer; die ander, met 'n yl kenbaard, is besig die patroon uit die vol bandelier om sy skouer te haal. Nou moes Van Wouw iemand opspoor wat op professionele wyse die gipsmodelle in brons kon omset.

Hy het reeds na sy aankoms in Europa met verskillende gieters in Holland onderhandelings gevoer. Daar het hy besluit op die Koninklijke Nederlandsche Fabriek van Gouden en Zilveren werken van J. M. van Kempen en & Zonen. Hulle fabriek was egter nie toegerus om beelde so groot as dié wat Van Wouw wou hê te giet nie en dis op hierdie tydstip dat Van Wouw hom na Rome gewend het. Na hy reeds ses maande daar vertoef het, het hy op Franciscus Bruno besluit, met wie hy op 21 Mei 1898 'n skriftelike kontrak aangegaan het vir die giet van die beeldhouwerk van die Krugermonument, "in ooreenstemming met die mode en alle reëls van volmaakte kuns". Bruno het onderneem om die reeds beskikbare modelle en enige ander wat in die volgende vyf maande voltooi sou word voor 21 Januarie 1899 in brons te voltooi en enige modelle wat ná vyf maande aan hom besorg is, binne drie maande van aflewering klaar gegiet te hê. Bruno se opdrag het die veilige vervoer van die gipsbeelde uit Van Wouw se werkswinkel na sy gietery ingesluit, asook die stewige verpakking van die gegote materiaal, sodat die veilige vervoer daarvan per skip na Suid-Afrika gewaarborg sou wees. In ruil hiervoor sou hy 'n betaling van 39 500 lire (destyds ongeveer £2360) ontvang. 'n Kwart van hierdie bedrag sou betaalbaar wees by die aflewering van die figuur van die President, nog 'n kwart by die aflewering van die twee Boerefigure en die res na die voltooiing en behoorlike verpakking van alle gietwerk. Van Wouw sou ter eniger tyd toegang tot die gietery hê om Bruno se werk te inspekteer.

Bruno het aangevang om die gipsmodelle om te sit na brons – 'n allooi wat volgens ooreenkom sou bestaan uit 92 persent koper en 8 persent tin. Terselfdertyd het Van Wouw sy werk aan die twee Voortrekkerbrandwagte en basreliëfs voortgesit. Hy het ruim agt maande aan die Voortrekkers gemodelleer tot hulle uiteindelik voltooide gipsmodelle was: een, met sy linkerelmboog op sy knie en sy ken wat op 'n toegevoude hand leun, met sy geweer, waarvan die loop op die grond en die kolf op sy regterbeen rus. Die ander het 'n lang baard en 'n paar rimpels op sy voorkop, regop gesete met die geweer in albei hande vasgeklem.

Vroeg in 1899 was die modelleerwerk voltooi, asook die gietwerk van drie van die vyf stukke, en Van Wouw het sy aandag op die panele toegespits – een hiervan was reeds voor die einde van 1898 klaar. Dit is nie bekend hoe lank die oorblywende drie panele hom geduur het nie: uit briewe wat hy geskryf het, blyk dat hy verwag het om alles, insluitende enige dekoratiewe ornamente (waaronder 'n groot monogram "K"), teen Junie 1899 gereed te hê. Hy moes ook nog toesig oor die res van die gieting hou en was dus eers teen September-Oktober terug in Pretoria, waar hy toesig moes hou oor die oprigting van die standbeeld en daarmee die tweede gedeelte van sy kontrak met Marks na kom.

Met Van Wouw se terugkeer na Pretoria is hy begroet deur 'n voetstuk op die Kerkplein, midde tussen die Raadhuis en die nuwe Hooggeregshofgebou en net ten weste van die kerkgebou wat in die middel van die plein gestaan het. Uit 'n briefwisseling oor die Krugerstandbeeld uit die Staatsargief te Pretoria blyk dit dat Marks en Van Wouw ooreengekom het dat Marks uit 'n aantal eksemplare van Skotse graniet dié sou aanwys wat die geskikste vir die voetstuk sou wees. Dit is egter nie bekend tot watter mate Van Wouw oor die voetstuk geraadpleeg is nie. Die oprigting daarvan is onder toesig van Marks uitgevoer.

Marks kon hom nie vereenselwig met president Kruger se wens dat die beeld in Burgerspark opgerig moet word nie, volgens hom sou dit dan vir die publiek weggesteek wees. Volgens Marks moes dit "in het centrum der stad" opgerig word, waar "ieder bezoeker van onze hoofdstad direct het beeld in het oog krijgen zal": vir hom was die ideale plek "ten westen van het kerkgebouw op het kerkplein alhier en juist tusschen het Goevernementsgebouw en het Hooggerechtshof". Die Uitvoerende Raad (waarvan Kruger die voorsitter was) het die voorstel vyf maande lank oorweeg en dit op 2 Junie 1899 goedgekeur.

Marks het in die tussentyd 'n argitek, W. J. de Zwaan, aangestel om vir die bouwerk te sorg en, na sy planne goedgekeur is, het hy aan 'n firma in Skotland opdrag gegee om granietklippe van die aangewese soort en grootte te vind en glad af te werk vir die maak van die voetstuk. S. Wierda, die hoof van die Departement Publieke Werke in die Suid-Afrikaanse Republiek, was nie te gelukkig met die idee dat graniet ingevoer moet word vir 'n voetstuk van die Transvaalse President nie: volgens hom kon Transvaalse graniet onder die fynste soorte gereken word en al wat, volgens sy mening, ingevoer moes word, was die nodige masjinerie om die klip af te werk en glad te maak. Marks het egter op Skotse graniet aangedring: rooi, gladgepoleerde graniet. Teen Julie 1899 is 200 ton gepoleerde Skotse graniet op Kerkplein afgelewer en kort daarna was die voetstuk gereed om die figure van die President en sy brandwagte te ontvang.

Van Wouw was gretig om die standbeeld op te rig, maar president Kruger het gesê dat daarmee gewag moes word tot die oorlog oor is. Die Krugerstandbeeld was dan ook nooit in die Suid-Afrikaanse Republiek opgerig nie. Op 11 Oktober 1899, nog voordat die gegote beelde en basreliëfs in Suid-Afrika aangekom het, het die Tweede Vryheidsoorlog uitgebreek. Die gegote stukke is wel mettertyd na Suid-Afrika verskeep (die presiese datum is onbekend), maar hulle het nie verder as Delagoabaai gevorder nie: in die middel van 'n oorlog het niemand tyd gehad of kans gesien om aandag aan hulle te gee nie. Marks moes die bergloon daarvan betaal en hulle het uiteindelik net 'n geldelike las vir hom geword. Met die Engelse se inname van Pretoria het Marks besluit dat die Boere nie die stryd sou kon wen nie en het hy sy belangstelling in die projek verloor.
Marks het die oorlog op sy plaas Swartkoppies deurgebring as 'n blote toeskouer. Daar het hy besoek ontvang van lord Kitchener, wat die foto's gesien het wat Van Wouw van die beelde laat maak het en aan Marks gestuur het. Kitchener het Marks reguit gevra om die beelde aan hom te skenk: hy het belanggestel in 'n aandenking van 'n volk teen wie hy met sukses oorlog gevoer het. Marks het aan Kitchener gesê: "Daar lê hulle in Delagoabaaie, hulle kos baie geld en bergloon, vat hulle maar weg!"

Kitchener het die beelde in Delagoabaai met die eerste vragskip na sy tuisland gestuur, met een uitsondering: een kis wat die reuse beeld van Paul Kruger en 'n houtmodel van 'n geweer bevat het, het agter gebly. Kitchener het blykbaar nie daarin belang gestel nie en dié het dus in die loodse van die "African Boating Company" in Lourenço Marques bly lê. Die vier ander beelde het Kitchener in Engeland voor die militêre kolleges van Woolwich en Sandhurst laat oprig aan weerskante van die oprylaan by die hoofingang. Dit het egter protes uitgelok en Kitchener het hulle verskuif na Chatham, waar hulle voor die bekende "School of Military Engineering" op voetstukke rondom 'n "Boer War Memorial Arch" opgerig is. Daar was die beelde vir 'n tyd lank onder die sorg van die Royal Engineers en het Kitchener naderhand twee van die beelde aan die Royal Engineers geskenk en die res as sy private eiendom weggeneem na sy eie landgoed te Broome Park.

Kitchener was vasberade dat die oprigting van die Krugerstandbeeld in Transvaal nooit moet gebeur nie: Kruger was vir hom die verpersoonliking van wat die Britte "Krugerisme" genoem het. Met hulle oorname van die "Transvaal Colony" het die Stadsraad van Pretoria 'n brief ontvang van die "Lieutenant Governer" wat beveel het dat die voetstuk van die standbeeld verwyder moes word en, indien die Stadsraad beplan het om dit te behou, hulle dadelik moes aantoon waarheen in Burgerspark of elders dit geneem sou word.

Die Stadsraad het besluit om die voetstuk in Prinsepark op te rig; dit het dan ook in 1905 so gebeur. Dit het protes uitgelok onder die Afrikaners, veral generaal Louis Botha, wat, namens die Hoofkomitee van "Het Volk", beide by die Luitenant-goewerneur geremonstreer het, en ook aan die Stadsraad meegedeel het dat "... wij diep teleurgesteld zijn … en … het nooit anders dan als een beleediging beschouwen, thans ons volk aangedaan". Hy noem voort dat "Wij weten dat er velen vandaag zijn die maar al te graag onze volkstradisies in de modder getrapt willen zien, doch wij hebben dergelijke gevoelens nooit verwacht van den Stadsraad van Pretoria, vooral niet, omdat er zoovelen onder uwen leden zijn die wijle President Kruger niet alleen hebben gekend doch in het verledene ook met hem op de meest vriendschappelijke wijze te zamen in de hoofdstad woonden."

Kitchener het mettertyd Kerkplein (wat op dié tydstip staatsgrond was) aan die Stadsraad van Pretoria oorgedra, maar hy het 'n servituut op die oordrag geplaas, "that no buildings, statues or memorials of any description be erected on, or other improvements effected to the ground, without the sanction of the Lieutenant-Governor being first obtained".

Met die Tweede Vryheidsoorlog het die Britte gepoog om, in die woorde van sir Alfred Milner, "to wipe out the last trace of Afrikanderism", maar reeds in 1906 (vier jaar na die afloop van die oorlog) het die Afrikaners daarin geslaag om deur 'n vrye verkiesing hulle eie regering aan te wys. Paul Kruger is in 1904 oorlede en die Transvalers het Louis Botha as Eerste Minister verkies. Botha was 'n Transvaalse Kommandant-generaal van die Tweede Vryheidsoorlog en op daardie tydstip die leier van die "Het Volk"-party.

Botha het, in ooreenstemming met Kitchener se servituut, aan hom 'n brief gerig waarin hy versoek het dat die vier brandwagte en ander bybehorighede terug aan Suid-Afrika gegee kan word, sodat die standbeeld van Paul Kruger op Kerkplein in Pretoria opgerig kan word. Kitchener het geantwoord dat hy nie die vermiste dele in sy besit kan teruggee nie: dit was nie oorlogsbuit nie, maar 'n geskenk aan hom van Marks. Die Stadsraad van Pretoria het hulle tot Marks gewend, daarna tot Van Wouw en toe weereens tot Kitchener, maar hulle kon nie eers daarin slaag om vas te stel wáár die beelde hulleself bevind het nie.

Na twee jaar se navorsing en ondersoek het die Stadsraad Marks weereens genader en gevra of hy nie bereid sou wees om die Krugerfiguur, wat steeds in Lourenço Marques opgeberg was, aan hulle af te staan vir oprigting nie. Marks was egter beslis dat die monument in sy geheel opgerig moet word en het aan die Stadsraad gesê dat hy die Krugerfiguur sou oorhandig, maar eers wanneer die Stadsraad onderneem het om die hele monument volgens die oorspronklike ontwerp te voltooi. Die Stadsraad het toe besluit om bloot die vermiste Boerefigure en basreliefs te hergiet: Fanie Eloff het uitgereken dat, indien die oorspronklike vorms nog bestaan het, die hele operasie teen 'n bedrag van ongeveer £380 uitgevoer kon word. Die Stadsraad het £500 bewillig om die vermiste dele deur Van Wouw te laat hergiet, maar dié is toe meegedeel dat beide die gipsmodelle en die gietvorms vernietig is. Die enigste oplossing was om afgietsels van die oorspronklike bronsstukke in Engeland te laat maak, ten einde 'n nuwe stel beelde te giet – 'n proses wat minstens £1760 sou kos, 'n bedrag waarvoor die Stadsraad nie kans gesien het nie. Weereens het hulle hul tot Marks gewend, wat uiteindelik ingestem om die Krugerfiguur uit Lourenço Marques te laat kom, ten einde dit op die voetstuk in Prinsepark op te rig.
Op 24 Mei 1913, Victoriadag (of "Empire Day"), het generaal S. W. Burger, wat waarnemende President van die Suid-Afrikaanse Republiek was toe Kruger in Europa was, die standbeeld aan die publiek onthul. Beide president Steyn en generaal Botha was afwesig, eersgenoemde weens siekte en laasgenoemde weens dringende parlementêre werksaamhede. Die onthulling het met die landboutentoonstelling saamgeval en is druk bygewoon deur ongeveer 3000 burgers. Burger het tydens sy onthullingsrede die hoop uitgedruk dat die standbeeld tog eendag op sy "regmatige plek", Kerkplein, opgerig sou word. A. D. W. Wolmarans het in die toespraak wat hy gehou het, verklaar: "Ek wil die gedagte uitspreek van my hart en my volk dat daar pogings aangewend moet word om die standbeeld te verplaas na die Kerkplein, na die sentrum van die hoofstad, sodat dit die plek kan inneem wat dit toekom. Daar moet ook 'n besluit geneem word om die ontbrekende dele van die beeld na Suid-Afrika terug te bring, want alleen as Kruger deur sy stoere Boere omring is, sal mens kan begryp wat hy werklik vir sy volk beteken het."

Botha, wat op hierdie tydstip die Eerste Minister van die Unie van Suid-Afrika was, het Kitchener weereens gekontak om die vier ander figure aan Suid-Afrika terug te skenk. Kitchener het geantwoord dat hy die twee beelde in sy besit "willingly" sal teruggee, "to meet the wish of the people of South Africa", maar dan alleen in ruil vir replikas daarvan; die twee beelde in die besit van die Royal Engineers was nie syne om terug te gee nie, maar die Unie-regering was verlof toegestaan om, op eie onkoste, replikas te vervaardig.
Vir Botha was die saak aanneemlik, maar dit blyk toe dat die maak van replikas £520 per beeld sou kos, 'n totaal van £2080 vir al vier replikas. Botha het die saak laat rus, sonder hoop om die standbeeld ooit in Suid-Afrika te kry. In 1917 moes Botha vir 'n wyle na Londen en het die Burgemeester van Pretoria hom versoek om daar te probeer om die verlore beelde vir Pretoria terug te win. Botha het geantwoord dat hy al reeds sedert 1913 tevergeefs met Kitchener oor die saak onderhandel het en die aangeleentheid nie weer wou aanroer nie. Die Stadsraad het weer probeer om die stukke deur bemiddeling van Sammy Marks terug te kry, sonder enige sukses.

In Augustus 1920 het E. Mathers, die redakteur van die blad "South Africa", op die inisiatief van oud-president F. W. Reitz, 'n persveldtog begin vir die teruggawe van die beelde. Mathers het vasgestel waar die verlore beelde was en foto's daarvan in "South Africa" geplaas; hy het 'n openbare beroep op die Burgemeester van Chatham, waar twee van die figure gestaan het, gedoen en hom gevra om die lede van sy stadsraad oor te haal om die stukke aan Suid-Afrika terug te gee, want, het hy geskryf, "As they remain at present they are a menace to the good relationships which I am sure Chatham as all England wishes to be established and preserved between them and the Dutch of South Africa". Mathers het genoem dat Suid-Afrika en Engeland aan dieselfde kant geveg het tydens die Eerste Wêreldoorlog en dat die beelde in Chatham eerder vervang kon word met "trophies of our enemies" as wat, soos die Afrikaners dit gesien het, "spoils of conquest".

Die Burgemesteer het geantwoord dat hy nie bevoeg is om die saak te hanteer nie: die beelde het immers nie aan die Stadsraad van Chatham behoort nie, maar aan die Royal Engineers. Mathers het hom dus toe na die betrokke militêre owerheid gewend, maar hulle het verklaar dat só 'n skenking die goedkeuring van al hulle lede regoor die wêreld moes wegdra. Die offisiere van die korps het egter bygevoeg dat, selfs al kon Suid-Afrika hierdie onbegonne taak verrig, sou hulle steeds onwillig wees om die beelde oor te gee: die beelde was 'n aandenking van die "brave and honourable men" teen wie die korps in 1899–1902 geveg het en saam met wie hulle nou in 1914–1918 geveg het. Boonop was dit 'n geskenk van oorlede lord Kitchener (wat in 1916 gesterf het), wie se nagedagtenis deur die korps "in special regard and honour" gehou word. Hulle het egter ingestem dat, op eie onkoste, kopieë van die beelde vervaardig mag word.
Terwyl die publieke veldtog misluk het, was generaal Jan Christian Smuts ook besig om self 'n poging aan te wend om die beelde terug te kry. Smuts, wat na die afsterwe van Botha in 1919 die Eerste Minister van die Unie geword het, was gewild in Engeland danksy sy bydrae tot die Eerste Wêreldoorlog en die daaropvolgende vredeskonferensie en besprekings met Britse staatsmanne. Smuts het hom in November 1920 tot lord Alfred Milner gewend: Milner was vanweë sy aandeel aan die Tweede Vryheidsoorlog en die ontstaan daarvan uiters ongewild. Hy was nou gretig om 'n gunstige gebaar te maak teenoor die Suid-Afrikaners wat hulle lojaliteit bewys het aan Groot-Brittanje en sy bondgenote tydens die Eerste Wêreldoorlog. Milner het die Britse staatshoof en die hoof van die Britse Ryk gekontak, asook die belanghebbendes by Kitchener se boedel.

Op 18 Januarie 1921 het Smuts per kabel 'n boodskap van Milner ontvang, "dat Sy Majesteit wat "Colonel-in-Chief" van die Royal Engineers is, dit as sy voorneme te kenne gegee het om die twee Boerefigure en basreliefs tans te Chatham aan die Regering van die Unie van Suid-Afrika te skenk, en dat oorlede lord Kitchener se verteenwoordigers aan sy Majesteit se Regering oorhandig, vir skenking aan die Regering van die Unie van Suid-Afrika, die twee ander figure wat nou in Broome Park is". Die Unie moes self enige kostes in verband met die vervoer van die beelde betaal, iets wat hulle die keer ingewillig het om te doen.

Op 23 Augustus 1921 het die beelde en bybehore uiteindelik in Kaapstad aangekom en het op 12 September in Pretoria gearriveer. Al wat ontbreek het, was 'n monogram "K", wat êrens verlore geraak het en nooit weer teruggekry is nie.

Siende dat dit geblyk het dat die Krugermonument nooit opgerig sou kon word nie, het die Stadsraad van Pretoria toestemming gegee dat 'n monument ter herdenking van die Eerste Wêreldoorlog op Kerkplein opgerig mag word, op dieselfde plek wat oorspronklik vir die Krugermonument bestem was. Die besluit het protes uitgelok: Mev. H. Jooste het namens die Vroue Nasionale partye die protesveldtog teen die besluit op 13 Augustus 1920 ingelui. Die destydse Burgemeester, George Brink, se oplossing was om Kerkplein aan geeneen van die monumente toe te ken nie: daar is toestemming verleen dat die oorlogsgedenkteken op die terrein voor die Uniegebou opgerig mag word, terwyl die plein voor die Pretoria-stasie aan die Krugerstandbeeld afgestaan is. Die burgers was nie hiermee tevrede nie, maar die standbeeld is tog op Stasieplein opgerig, op dieselfde voetstuk van Skotse graniet wat vroeër op Kerklein en daarna in Prinsepark gestaan het.

Op 10 Oktober 1925, presies honderd jaar na die geboorte van Paul Kruger en omring deur etlike vlae van die twee voormalige Republieke, is die standbeeld onthul deur generaal J. B. M. Hertzog, die Eerste Minister van die Unie van Suid-Afrika, aan 'n skare van ongeveer 25 000 mense. Die plegtigheid is ook bygewoon deur, onder andere, die Goewerneur-generaal en sy gade, asook al die kabinetsministers. Hertzog was die hoofspreker van die dag, maar ook generaal Smuts en A. D. W. Wolmarans het ook toesprake gelewer. Terwyl Hertzog en Smuts hoofsaaklik na Kruger se karakter en sy dade verwys het in hulle toesprake, het Wolmarans, soos hy ook met die onthulling in Prinsepark gemaak het, beklemtoon dat die Stasieplein nie die regte plek vir die Krugerstandbeeld was nie en dat Kerkplein, die "hart van die Krugerstad", die enigste aangewese plek daarvoor was.

Deur die jare het organisasies soos die F.A.K., die S.A. Vrouefederasie en die Kultuurraad van Pretoria die Stadsraad probeer oortuig om die Krugerstandbeeld na Kerkplein te skuif. Die Krugerkomitee het in Oktober 1936 'n kongres in Pretoria gehou en namens die ongeveer 20 000 lede wat hulle verteenwoordig by die Burgemeester oor die saak geremonstreer. Die Stadsraad het hulle egter by die oorspronklike ooreenkoms gehou.

Die Kultuurraad se Krugerkomitee, wie se hooffunksie die reël van die jaarlikse Krugerfees was, is omgeskep in 'n selfstandige liggaam, die Krugergenootskap, wie se hoofdoel die uiteindelike verskuiwing van die Krugerstandbeeld na Kerkplein was. Die groep het die steun van Afrikaanse kultuurorganisasies gewerf en ten tye van die Ossewatrek in 1938 is 'n nuwe veldtog vir die verskuiwing van stapel gestuur. Die Stadsraad het duisende briewe ontvang van beide individue en organisasies, waaronder ook die verskillende takke van die Transvaalse Onderwysvereniging, die Reëlingskomitee van die Voortrekkereeufees te Paardekraal, die Komitee vir die ontvangs van die Ossewaens en ander. 'n Teenveldtog is geloods deur organisasies soos die "Sons of England", "The New Guard" en die "Hatfield Ratepayers Association". Die Stadsraad het die saak uitgestel met die hoop dat 'n vertragingsaksie beide kante uiteindelik sou sus, maar op 9 Maart 1939 het die Provinsiale Raad 'n eenparige besluit geneem om die Stadsraad van Pretoria te versoek om die saak spoedig en finaal te besleg. Op 29 Mei 1939 is die verskuiwing van die Krugerstandbeeld met die meerderheid van stemme goedgekeur, onder voorbehoud dat dit geen koste vir die Raad sou meebring nie.

Die Voorsitter van die Krugergenootskap en die Burgemeester van Pretoria het gesamentlik aan die burgers om fondse gevra waarmee die onderneming gefinansier kon word. Bydraers regoor die land het 'n totaal van ongeveer £4000 ingestuur vir die verskuiwing.

In oorleg met Anton van Wouw, wat nooit tevrede was met die voetstuk wat Marks gekies het nie, het J. M. van der Westhuizen, die argitek van die Krugergenootskap, planne opgestel vir 'n nuwe voetstuk. Na die planne deur die beeldhouer goedgekeur is, is dit deur die Krugergenootskap volledig aanvaar. Finale reëlings is deur die Genootskap getref vir die onthulling van die standbeeld op Kerkplein op 10 Oktober 1941, deur mevrou R. I. Steyn, die weduwee van die laaste Vrystaatse President.

Dit was op hierdie stadium dat die Stadsraad van Pretoria verklaar het dat die nuwe voetstuk moontlik argitektonies nie by Kerkplein sou pas nie: die aangeleentheid is deur twee argitekte, Gordon Leith en V. S. Rees-Poole, asook argitekte van die Krugergenootskap ondersoek. Dit kom toé aan die lig dat die Stadsraad die suidelike ingang van die plein as die geskikte plek vir die standbeeld beplan het, terwyl die Krugergenootskap slegs die middelpunt van die plein wou aanvaar. Van Wouw het die Krugergenootskap gesteun en in twee briewe van protes sy posisie beklemtoon:

"Dit is my wens dat die voetstuk met die Boerefigure en die beeld van die President as een geheel, ooreenkomstig die planne wat deur 'n argitek in oorleg met my ontwerp is, op Kerkplein gebou moet word op die plek waar die waterfonteintjie en visdammetjie tans is. Ek weier as beeldhouer om die kunswerk waaraan ek met soveel liefde en sorg gewerk het op enige ander plek te laat oprig waar die grootsheid van die werk verlore sal gaan. Kerkplein se sentrum is die aangewese plek en daar moet dit opgerig word."

In sy ander brief het Van Wouw beweer dat Kruger self, in die teenwoordigheid van etlike Volksraadslede, aan hom persoonlik gesê het dat die standbeeld in die middel van Kerkplein opgerig moes word en so, het hy in sy brief bygevoeg, moet die wens van die President nagekom word.

Van Wouw se briewe het geen uitwerking gehad nie en die hele saak is uitgestel totdat Gerard Moerdijk, die argitek van die Voortrekkermonument, in Junie 1946 voorgestel het dat die standbeeld tog by die suidelike ingang opgerig word, maar dat die plein self dan in 'n amfiteater omgeskep word. Volgens Moerdijk sou die standbeeld dan die "sielkundige middelpunt" van die plein word, soos die preekstoel van 'n kerk. Agter die standbeeld sou dan 'n eresuil en klokketoring opgerig word, dog die Boerefigure sou nie meer as brandwagte rondom die Krugerfiguur geplaas word nie, maar aan weerskante daarvan.

Die Krugergenootskap het die voorstel aanvaar, maar die Stadsraad het ook met 'n nuwe idee vorendag gekom: 'n nasionale kompetisie vir idees van die plasing van die standbeeld op só 'n wyse dat dit die estetiese en sielkundige middelpunt van die plein sou wees en 'n eenheid daarmee sou vorm, met die geskikte agtergrond. Alle argitekte sou dan aan die kompetisie kon deelneem en beoordelaars sou dan kies watter ontwerp die beste is. Die Stadsraad het die samewerking van beide die Pretoriase argitekvereniging en die Krugergenootskap gevra; beide het ingestem, die Krugergenootskap op die voorwaarde dat dit 'n meerderheid op die komitee van beoordelaars sou hê asook die finale seggenskap oor enige van die ontwerpe. Die Argitekvereniging se statute het egter verbied dat lede van die vereniging aan so 'n kompetisie deelneem waar die finale beoordeling nie by die vereniging self berus nie.

Op hierdie stadium het 'n nuwe ontwikkeling ingetree: Professor Holford, 'n oorsese stadsbeplanner het op versoek van die Stadsraad 'n plan vir die ontwikkeling van Pretoria opgestel. Dié plan het ook die omskepping van die Kerkplein en die oprigting van die Krugerstandbeeld daarop ingesluit. Die Stadsraad was so beïndruk met Holford se plan dat hulle op 28 September 1950 alle vorige besluite in verband met die standbeeld herroep het. Hulle het die Krugergenootskap gemagtig om die verskuiwing en heroprigting van die standbeeld te onderneem streng ooreenkomstig meet die Holford-plan en onderhewig aan die Raad se goedkeuring van die finale planne. Die kostes wat Holford se plan sou beloop het, gepaard met die beplande tydsduur daarvan, het beteken dat dit nie oral goedkeuring weggedra het nie. Die genootskap Oud-Pretoria het openlik sy misnoeë daaroor uitgespreek, terwyl ook die Krugergenootskap dit uiteindelik verwerp het.

Op 12 Junie 1951 het die Genootskap ook besluit om die gedagte van die plasing van die Krugerstandbeeld op die suidelike ingang van Kerkplein te verwerp en terug te keer tot die oorspronklike standpunt waarop die Genootskap besluit het voor die Moerdijk-plan in gedrang gekom het, met name dat slegs die middelpunt van Kerkplein goed genoeg vir die standbeeld sou wees. Op hierdie datum is daar ook 'n formele besluit geneem om die standbeeld so spoedig moontlik te verskuif, sodat dit óf op 10 Oktober 1954 onthul kon word (Kruger se geboortedatum), óf op 16 Desember 1954, die 50ste herdenking van Kruger se begrafnis in die Kerkstraatbegraafplaas. Die Krugergenootskap het ook besluit dat, aangesien Kruger gestreef het om 'n vrye weg na die Ooskus te vind, die Krugerfiguur vanuit die middel van Kerkplein in 'n Ooswaartse rigting moes kyk. Enige veranderings wat die Stadsraad aan Kerkplein wou aanbring, kon dan mettertyd aangebring word, met die inagneming van die sentrale posisie van die Krugerstandbeeld.

Na die Stadsraad 'n afvaardiging van die Genootskap aangehoor het, is daar op 20 Desember 1951 besluit om af te sien van enige vorige beslissings en die besluit van die Krugergenootskap unaniem te aanvaar, onderworpe aan die voorwaarde dat die verskuiwing geen koste vir die raad sou meebring nie en die finale bouplanne vooraf aan die goedkeuring van die Raad onderwerp sou word. Hierdie planne is op 26 November 1952 aanvaar en vergunning is aan die Genootskap verleen om, na goedkeuring daarvan deur die Administrateur van Transvaal, met die verskuiwing voort te gaan.
Die Stadsraad was egter steeds gebonde aan die servituut waaronder Kerkplein deur lord Kitchener aan hulle oorgedra is, naamlik dat geen geboue of standbeelde daarop opgerig mag word sonder voorafgaande toestemming van die "Lieutenant Governor" nie. Die Krugergenootskap het die saak voor die Uitvoerende gesag van die Unie van Suid-Afrika gelê, wat kragtens minuut van die Uitvoerende Raad no. 298 van 9 Februarie 1953, magtiging tot die oprigting van die Krugermonument volgens die voorgestelde planne verleen het. In die tussentyd het die Genootskap ook die goedkeuring van die Administrateur van Transvaal ontvang en kon die oprigting van die standbeeld aanvang neem.

Weereens is aan die Suid-Afrikaanse burgers gevra om donasies: 'n beraamde £20 000 sou nodig wees om die verskuiwing te voltooi. Terwyl die fondsinsameling aan die gang gesit is, is die bou van die nuwe voetstuk ook begin. Die verskuiwing is onder die beskerming geplaas van Goewerneur-generaal E. G. Jansen en sy vrou, Eerste Minister dr. D. F. Malan, die onderskeie Provinsiale Administrateurs (insluitende dié van Suidwes-Afrika) en die Burgemeester van Pretoria, almal met hulle gades. Geldelike bydraes is ingestuur deur beide Engelse en Afrikaanse individue, skole, kerke, munisipaliteite, handelshuise, kultuurliggame en ander instellings.
Op 10 Oktober 1953 het Malan, ten aanskoue van ongeveer 15 000 mense, die hoeksteen van die nuwe voetstuk gelê. Dr. Drees, die destydse Eerste Minister van Nederland, was ook by die geleentheid aanwesig en het die skare toegespreek. Die Krugerfiguur is op 25 Junie 1954 vanaf Pretoria stasie verskuif en op 28 Junie het die hooffiguur op sy nuwe voetstuk vasgemessel gestaan, met sy gesig na die Noorde gerig, ingevolge 'n besluit deur die Krugergenootskap om die beeld eerder Noordwaarts te laat kyk.

Een jaar na hy die hoeksteen van die voetstuk gelê het, het Malan die monument op 10 Oktober 1954 onthul, volledig met sy vier brandwagte.

In 2004 en 2006 was daar sprake dat die standbeeld moontlik weer geskuif sal word, om onder andere plek te maak vir 'n standbeeld van Hoofman Tshwane, na wie die metropolitaanse gebied van groter Pretoria vernoem is en wat tans voor die stadsaal van Pretoria staan. Van hierdie gerugte het daar egter nog niks gekom nie.

Vroeg in April 2015 is die beeld gevandaliseer. Dit is met groen verf besmeer.




</doc>
<doc id="30918" url="https://af.wikipedia.org/wiki?curid=30918" title="Kerkplein">
Kerkplein

Kerkplein kan na een van verskeie plekke verwys:




</doc>
<doc id="30931" url="https://af.wikipedia.org/wiki?curid=30931" title="Josef Stalin">
Josef Stalin

Josef Wissarionowitsj Stalin (Russies: Ио́сиф Виссарио́нович Ста́лин; geb. 18 Desember 1878 – † 5 Maart 1953) was van 1922 tot met sy dood in 1953 die algemene sekeretaris van die Kommunistiese Party van die Sowjetunie se sentrale komitee. Tydens hierdie tydperk het hy 'n staatsbestel gevestig waarna deesdae verwys word as Stalinisme. As een van verskeie sekretarisse van die sentrale komitee was Stalin se amptelike posisie aanvanklik beperk, maar hy het geleidelik sy mag gekonsolideer en die de facto-leier van die party en diktator van die Sowjetunie geword.

Stalin het 'n staatsbeheerde ekonomie in die Sowjetunie gevestig en vinnige industrialisasie afgedwing op 'n grootliks landelike bevolking en ook kollektiewe landbou afgedwing. Terwyl die Sowjetunie in 'n kort tydjie omgeskakel is van 'n landelike ekonomie tot 'n groot nywerheidsmag, het miljoene mense gesterf weens hongersnood en armoede wat gevolg het op ernstige ekonomiese omverwerping en die Kommunistiese Party se beleid. Teen die einde van die 1930's het Stalin ook die Groot Suiwering van stapel gestuur, wat 'n groot veldtog van verdrukking was. Miljoene mense wat daarvan verdink is dat hulle 'n bedreiging vir die party ingehou het, is om die lewe gebring of na Goelag-arbeiderskampe in verafgeleë gebiede van Siberië of Sentraal-Asië gestuur. 'n Aantal etniese groepe in Rusland is ook onderwerp aan gedwonge hervestiging.

Tydens Stalin se heerskappy het die Sowjetunie 'n deurslaggewende rol gespeel om Nazi-Duitsland tydens die Tweede Wêreldoorlog (1939–1945) te verslaan. Onder Stalin se leierskap het die Sowjetunie een van net twee groot supermoondhede in die na-oorlogse tydperk geword, 'n status wat die Sowjetunie vir bykans vier dekades na sy dood sou behou tot met die ontbinding van die Sowjetunie in 1990.

Stalin is op 18 Desember 1878 in Georgië gebore as Ioseb Dzjoegasjwili (Georgies: იოსებ ჯუღაშვილი), maar was beter bekend onder die selfaangenome naam Josef Stalin (Stalin beteken "man van staal"). Stalin het in 1922 die Algemene Sekretaris van die Kommunistiese Party van die Sowjetunie geword. Na die dood van Wladimir Lenin in 1924 was hy in 'n magstryd met Leon Trotsky gewikkel, wat hy gewen het. Trotsky is uit die party geskors en uit die Sowjetunie verban.

In die 1930's het Stalin 'n suiwering van die Kommunistiese Party van die Sowjetunie van stapel gestuur wat later as die Groot Suiwering bekend gestaan het. Dit was 'n veldtog van politiese verdrukking, vervolging en teregstelling sonder gelyke wat sy hoogtepunt in 1937 bereik het.

Stalin se heerskappy het 'n langdurige impak gehad op die Sowjetunie tot met die ineenstorting daarvan in 1991. Hy het beweer dat sy beleid op Marxisme en Leninisme geskoei was. Tans word daar algemeen na sy politiese en ekonomiese stelsel as Stalinisme verwys. Maoiste en ander groepe beweer dat hy die laaste ware sosialistiese leier in die geskiedenis van die Sowjetunie was. Stalin het die sogenaamde Nuwe Ekonomiese Beleid van die 1920's in 1928 vervang met sy vyfjaarplanne en omstreeks dieselfde tyd met gemeenskapsboerderye. Die Sowjetunie is teen die einde van die 1930's omgeskakel van 'n grootliks landelike gemeenskap tot 'n groot nywerheidsmag.

Beslaglegging op graan en ander voedsel deur Sowjet-owerhede op sy bevel het bygedra tot 'n hongersnood tussen 1932 en 1934. Veral in die belangrikste landboustreke van die Sowjetunie, die Oekraïne, Kazachstan en die noordelike Kaukasus, het dit gelei tot die dood van miljoene mense. Baie plattelandse boere wat die gedwonge kollektivisme en beslaglegging op graan teengestaan het, is onderdruk, veral die welvarendes wat as "koelakke" bekend gestaan het.

Die hewigste aanvalle van die Nazi's in Duitsland was op die Sowjetunie gemik (sowat 75% van die Wehrmacht se magte) en dus kan die Sowjetunie onder Stalin se bydrae tot die oorwinning oor Nazi-Duitsland in die Tweede Wêreldoorlog as deurslaggewend beskou word (in die Sowjetunie het die oorlog as die Groot Patriotiese Oorlog bekend gestaan). Na die oorlog het Stalin die Sowjetunie as een van die twee supermoondhede gevestig, 'n status wat die Sowjetunie gehandhaaf het vir bykans vier dekades na sy dood in 1953.

Stalin het tydens sy heerskappy, versterk deur 'n persoonlikheidskultus, verskeie werklike en denkbeeldige vyande beveg deur sy sekuriteitsorgane, soos onder andere die NKWD (die voorloper van die KGB). Miljoene mense het omgekom deur hongersnood, menseslagtings en gedwonge verskuiwings asook in die Goelag. Nikita Chroesjtsjof, Stalin se opvolger, het Stalin se heerskappy en sy persoonlikheidskultus in 1956 verwerp en 'n proses van destalinisasie van stapel gestuur wat deels gelei het tot die skeuring in die verhouding van die Sowjetunie met China.

Stalin is gebore as die seun van Wissarion Dzjoegasjwili en Ekaterina Geladze. Sy moeder was 'n gebore lyfeiene. Sy vader was 'n skoenmaker wat sy eie winkel besit het. Stalin was hulle derde kind; hul twee oudste seuns het albei vroeg gesterf.

Aanvanklik het die Dzjoegasjwili's 'n gelukkige en vooruitstrewende bestaan gevoer, maar Stalin se pa het 'n alkoholis geword, wat geleidelik daartoe gelei het dat sy besigheid misluk het en dat hy toenemend gewelddadig opgetree het teenoor sy vrou en kind. Soos hulle geldelike toestand versleg het, moes Stalin se gesin noodgedwonge gereeld rondtrek; ten minste nege keer in Stalin se eerste tien lewensjare.

Die dorp waar Stalin grootgeword het, was 'n gewelddadige, wettelose plek. Daar was slegs 'n klein polisiemag en 'n kultuur van geweld wat bende-oorloë en georganiseerde straatgevegte ingesluit het. Daar is ook op 'n gereelde grondslag stoeigevegkompetisies gereël. Stalin het as kind ook aan die straatgevegte deelgeneem en was nie bang om teenstanders aan te durf wat baie sterker as hyself was nie. Hy is dan ook dikwels ernstig beseer in sulke gevegte.

Op sewejarige ouderdom het Stalin pokke gekry en is sy gesig lelik geskend deur die siekte. Hy het later sy foto's laat dokter om die merke minder opsigtelik te maak.

Sy moedertaal was Georgies. Hy het eers op agt- of negejarige ouderdom Russies leer praat en het altyd 'n sterk Georgiese aksent gehad.

Op die ouderdom van 10 het Stalin aan die Gori-kerkskool begin skoolgaan. Sy skoolmaats was meestal seuns van welvarende priesters, amptenare en handelaars. 

Hy en sy maats het meestal Georgies gepraat, maar hulle is in die skool gedwing om Russies te praat ('n beleid van tsaar Aleksander III). Stalin was egter 'n skrander leerling en het hoë punte in al sy vakke behaal. Hy het in die koor gesing en is selfs soms gehuur om op troues te sing. Hy het ook gedigte geskryf en was later jare bekend vir sy vaardigheid in dié verband.

Kort na hy die skool verlaat het, het Stalin die skrywes van Wladimir Lenin ontdek en besluit om 'n Marxistiese rewolusionêr te word en het hy uiteindelik in 1903 by Lenin se Bolsjewiste aangesluit. Nadat die Ochranka (die Tsaar se geheime polisie) hom gemerk het oor sy aktiwiteite het hy voltyds 'n rewolusionêr en misdadiger geword. Hy het een van die Bolsjewiste se belangrikste aktiviste in die Kaukasus geword, waar hy paramilitêre magte georganiseer het, stakings gereël het, propaganda versprei het en geld versamel het deur banke te beroof, mense vir lospryse ontvoer het en deur mense af te pers. 

In die somer van 1906 is Stalin met Ekaterina Swanidze getroud wat later geboorte geskenk het aan sy eerste kind, Jakof. Stalin het tydelik uit die Kommunistiese Party bedank oor hulle 'n verbod op bankrowe gehad het, waarna hy betrokke was by 'n reuse roof op 'n bank wat gelei het tot die dood van 40 mense. Hy het hierna na Bakoe gevlug waar Ekaterina aan tifus oorlede is. In Baku het Stalin Moslem Aseri's en Perse georganiseer in die uitvoer van ondermynenende aktiwiteite, insluitend moorde op baie van die Swart Honderd, 'n regse groep ondersteuners van die tsaar, asook ander afpersings, geldvervalsing en rooftogte.

Stalin is sewe keer gevange geneem en Siberië toe gestuur, maar het buiten die laaste keer elke keer ontsnap. Na sy vrylating het hy in April 1912 'n koerant genaamd "Prawda" in Sint Petersburg oorgeneem. Hy het uiteindelik die naam "Stalin" aangeneem vanaf die Russiese woord vir staal, wat hy gebruik het as sy skuilnaam in sy artikels.

Na Stalin se terugkeer na Sint Petersburg van Siberië af het hy Wjatsjeslaf Molotof en Aleksander Sjliapnikof as redakteurs by "Prawda" uitgewerk en hulle vervang. Hy het aanvanklik Aleksander Kerenski se oorgangsregering gesteun, maar na Lenin se verkiesing tot die leierskap van die Kommunistiese Party op die party se konferensie in April 1917 het hy en "Prawda" die omverwerping van dié regering ondersteun. By dieselfde konferensie is Stalin verkies tot die Bolsjewiste se Sentrale Komitee. 

Nadat Lenin deelgeneem het aan 'n mislukte staatsgreep het Stalin vir Lenin bygestaan en hom gehelp om te ontsnap. Om 'n bloedbad te vermy het hy die beleërde Bolsjewiste opdrag gegee om oor te gee. Hy het Lenin na Finland gesmokkel en leierskap van die Bolsjewiste aanvaar. Nadat die Bolsjewiste-gevangenes vrygelaat is om te help met die verdediging van Sint Petersburg in Oktober 1917 het die Bolsjewiste se Sentrale Komitee gestem ten gunste van 'n opstand.

Op 7 November het Stalin, Lenin en die res van die Sentrale Komitee die staatsgreep teen die Kerenski-regering vanaf die Smolni-instituut gekoördineer – die sogenaamde Oktober-rewolusie. Kerensky het die hoofstad verlaat om die koninklike magte aan die Duitse front om hulp te vra. Teen 8 November is die Winterpaleis bestorm en is Kerenski se kabinet gearresteer.

Die ekonomie van die Sowjetunie is toe geheel en al onder staatsbeheer geplaas. Volgens 'n besluit van die 15e partykongres aan die einde van 1927 is daar begin met die opstel van vyfjaarplanne vir ekonomiese ontwikkeling. Die eerste plan het in Oktober 1928 in werking getree. ŉ Staatskommissie van 'n paar honderd ekonome en deskundiges was verantwoordelik vir die ekonomiese beplanning vir 150 miljoen mense en die Sowjetunie het op die drempel van 'n nuwe fase in sy ontwikkeling gestaan. 

Stalin wou die kollektivisering van die landbou op die platteland versnel en die koelakke uitskakel. ŉ Golf van terreur het die land getref: in 1932 was meer as die helfte van die boerderye gekollektiviseer, terwyl 'n paar miljoen koelakke gedeporteer is; duisende het in strafkampe gesterf. Die landbou self het aanvanklik min baat hierby gevind. Die boere se verset teen die staatsbeleid het tot enorme dalings in produksie gelei, en in die tydperk tussen 1929 en 1932 het die veestapel tot minder as die helfte gekrimp. 

Die uiteindelike doel van die strawwe beleid was om die hoogste moontlike opbrengs teen die laagste moontlike koste te verkry sodat die nywerheid goedkoop gevoed kon word en, waar moontlik, ook deur voedseluitvoere gefinansier kon word: industrialisering was die hoofdoel van die vyfjaarplanne. Die klem het hier geheel en al op die swaar en primêre nywerhede geval. Die verbruikersnywerheid was onder aan die voorranglys. Hidrokragsentrales, hoogoonde, trekkerfabrieke en spoor- en waterweë is in 'n snelle tempo gebou en nuwe myne is oopgestel. Nuwe nywerheidstede het letterlik uit die grond verrys, en die land is op groot skaal geëlektrifiseer. Opleiding is aan arbeiders verskaf en analfabetisme is op groot skaal beveg.

Met ŉ stelsel van toelaes wat naas die lae basiese lone betaal is, is daar geprobeer om arbeiders tot die uiterste aan te moedig. Die poging het geslaag: in 1930 het die nywerheid net 53 % van die nasionale produk gelewer, maar in 1932 het dit reeds gestyg tot meer as 70 %. Teen die einde van 1932 is bekend gemaak dat die mikpunt van die eerste vyfjaarplan reeds in 4 jaar bereik is en dat die 2e plan in 1933 in werking sou tree. Spesiale aandag is nou ook aan die ekonomiese opbou van die oostelike gebiede in Siberië gegee. 

Toe 'n mynwerker, ene Stachanof, in 1935 in een werkdag daarin geslaag het om sowat 100 ton erts, wat baie meer as die aanvaarde daaglikse norm was, te win, is hy in 'n nasionale veldtog as voorbeeld aan ander werkers voorgehou. Afgesien van die Stachanof-beweging het die regering die bevolking se geesdrif ook probeer aanwakker deur 'n beroep te doen op hul nasionale trots en deur die invoering van 'n leierskultus rondom Stalin. Jeugorganisasies soos die Jong Pioniers en die Komsomol moes die staat help om die jeug na sy hand groot te maak. 

Ook die kulturele lewe is in diens van die staat gestel: 'n positiewe moraal, herkenbare musiek, realistiese skilderkuns en die verering van die heroïek van die werkende massas is op die voorgrond geplaas. Partybyeenkomste en –kongresse is verwater tot applous vir die besluite van die groot leier, die geliefde Kameraad, die Wyse, die Vader. In 1936 is 'n nuwe grondwet, wat die Sowjetunie se oorgang na die Kommunisme moes aandui, aanvaar. 

Op die oog af was dit ŉ knap stuk werk, maar in werklikheid was dit niks anders as 'n fasade nie. Grondbesit was onderhewig aan die staatsbelang, terwyl misdade teen die staat so wyd omskryf is dat die streng strawwe wat daarvoor neergelê is, maklik opgelê kon word. Die werklike wet is deur Stalin, die Kommunistiese Party en die GPOe (staatsdireksie vir politieke sake) neergelê. Die GPOe het later die Tsjeka geword, en is in 1934 herdoop tot die MKVD (volkskommissariaat vir binnelandse sake). 

In 1946 is die naam na MGB (ministerie vir staatsveiligheid) verander en in 1953 na KGB (komitee vir staatsveiligheid). Die geheime polisie het "verdagtes" voor die voet in hegtenis geneem en die skuld vir tekorte in die beplanning en ander teenslae is keer op keer op beproefde sondebokke soos saboteurs, koelakke, Mensjewiste en Trotskiste gepak.

Op 1 Desember 1934 is die Leningradse partysekretaris, Sergej Kirof, doodgeskiet in 'n sluipmoordaanval wat waarskynlik met Stalin se medewete plaasgevind het. Dit het 'n nuwe golf van terreur meegebring wat die lewens van miljoene Sowjetburgers geëis het (volgens sommige ramings het die Stalin-regime die lewens van 20 miljoen mense geëis). In 'n reeks skynverhore is 'n aantal leiersfigure uit die 1917-revolusie, onder andere Kamenjef, Zinowjef, Boecharin en Rykof, ter dood veroordeel. Ander is tot selfmoord gedryf. 

Ook die leër was nie teen die aanslag van Stalin se polisie bestand nie: reeds in 1937 is maarskalk Michail Mikolajewitsj Toechatsjewksi (1893- 1937) na ŉ verhoor agter geslote deure saam met 8 generaals ter dood veroordeel. Dieselfde lot het talle ander generaals en hoë offisiere van die Rooi Leër te beurt geval. Uiteindelik het die leiers van Stalin se terreurveldtog, Henrich Grigorjewitsj Jagoda (1891-1938) en Nikolai lwanowitsj Jezjof (1894- 1939?), ook slagoffers van die terreur geword. 

Met die aanstelling van Lawrenti Pawlowitsj Beria (1899-1953) as hulle plaasvervanger het daar 'n mate van versagting ingetree. Kort voor die uitbreek van die Tweede Wêreldoorlog was die geïndustrialiseerde Sowjetstaat volkome "eensgesind". Stalin se posisie was onaantasbaar en die party was gesuiwer van sy ou idealistiese elemente en gelaai met tegnokrate en opportunistiese magsbestuurders. By die partykongres in 1939 kon Stalin aankondig dat die suiweringsproses afgehandel was. 

Voor Stalin aan die bewind gekom het, was die Sowjetunie se buitelandse beleid nie baie ideologies van aard nie. Daar is nie soseer na wêreldrevolusie gestreef nie, maar eerder na die normalisering van buitelandse betrekkinge. Stalin se beleid van "sosialisme in een land", en die feit dat die Sowjetunie sy invloed in China kwyt was na die magsgreep deur Tsjiang Kai-sjek in 1927, het die neiging versterk. Die ontspanningspolitiek van die twintigerjare is deur die Sowjetunie gesteun. 

Moskou het die betekenis van die opkomende Fascisme aanvanklik sterk onderskat. Die Duitse Kommunistiese Party het in opdrag van die Komintern (die Sowjetliggaam wat die bande met die Kommunistiese beweging buite die Sowjetunie in stand gehou en die beleid bepaal het). niks gedoen om die Weimarrepubliek te verdedig nie. Toe Hitler aan die bewind kom en onmiddellik die Kommuniste onderdruk, het die Sowjetregering sy beleid verander. In 1934 het die Sowjetunie lid van die Volkebond geword.

Die Russiese minister van buitelandse sake, Maksimowitsj Litwinof (1876-1951), het steun probeer werf vir 'n stelsel van kollektiewe beveiliging. Die Kornintern het hom beywer vir die vorming van anti-Fascistiese "volksfrontregerings" saam met Sosiaal-Demokrate (laasgenoemde is nog kort tevore as verraaiers van die arbeidersklas voorgehou). Die Sowjetunie se betrokkenheid by die Spaanse Burgeroorlog en die suiwerings binnelands het nie veel bygedra om die heersende wantroue teenoor die Sowjetunie uit die weg te ruim nie. 

Die feit dat Frankryk en Brittanje nie baie gretig was om saam met Stalin 'n front teen Duitsland te vorm nie, het by Stalin die indruk gewek dat die Weste Hitler se aggressie na die Ooste sou herlei: Litwinof, wat hom vir kollektiewe veiligheid beywer het, is deur Wjatsjeslaf Michailowitsj Molotof vervang en in Augustus 1939 het hy 'n nie-aanvalsverdrag met Duitsland gesluit. Die sogenaamde Molotof-Ribbentropverdrag was veral belangrik vanweë die geheime ooreenkomste ingevolge waarvan die Duitsers verskeie gebiede in die Ooste in die Sowjetunie se hande gelaat het. 

Na Hitler se aanval op Pole, wat die begin van die Tweede Wêreldoorlog was, het Russiese soldate op 17 September 1939 Oos-Pole, Estland, Letland en Litaue binnegeval. Finland het hom verset en op 30 November 1939 het die Rooi Leër die land aangeval. Die Finne het hulle egter sterk verset, en ingevolge die vrede wat uiteindelik in Maart 1940 gesluit is, het die Russe hulle neergelê by net 'n klein bebiedsuitbreiding. In die somer van 1940 is die sowjetisering van die Oosseestate deurgevoer. 

Die state is omgeskep in sowjetrepublieke wat gevra het dat hulle in die Sowjetunie opgeneem moes word. In Junie 1940 is Roemenië gedwing om Bessarabië af te staan. Die samewerking met Hitler was egter allermins 'n waarborg vir vrede: op 22 Junie 1941 het Duitse troepe die Sowjetunie binnegeval. Aanvanklik was daar min verset, aangesien Stalin geweier het om die grensverdediging te versterk sodat Hitler nie verder uitgetart sou word nie. Na die aanvanklike verwarring het Stalin egter die leiding in die "groot vaderlandse oorlog" op hom geneem, nie alleen as partyleier nie, maar ook as regeringsleier en volkskommissaris vir verdediging. Bevolkingsgroepe aan wie se lojaliteit Stalin getwyfel het, soos die Wolga-Duitsers en die Krim-Tartare, is nie by die stryd betrek nie. 

Toe die Duitse inval in die Sowjetunie misluk, was die lot van die Duitse heerskappy in Wes-Europa ook verseël. Die geweldige prestasie het groot offers van die Sowjetunie geëis: meer as 20 miljoen mense het gesneuwel, terwyl daar na die oorlog 25 miljoen dakloses was. ŉ Groot deel van die nywerheid en die landbougebied was ook verwoes. Aan die ander kant het die Sowjetunie se invloed en aansien geweldig toegeneem. In die onderhandeling by die konferensies in Teheran, Jalta en Potsdam was "Uncle Joe", soos die pers Stalin genoem het, net so 'n belangrike onderhandelaar soos Churchill en Roosevelt. 

Die Westerse lande het egter nie ag geslaan op die Russiese behoefte aan 'n veilige grens sodat hy nie deur verdere aanvalle uit Duitsland in gevaar gestel sou kon word nie. Aan die ander kant kon die Westerse leiers, wat vas gestaan het by ŉ parlementêre vorm van demokrasie, nooit Stalin se behoefte aan veiligheid geheel en al bevredig nie aangesien dit op volslae onderworpenheid aan hom sou neerkom.

Na die Tweede Wêreldoorlog kon die Sowjetunie met sy "bevrydingsbesettingsleërs" 'n beslissende invloed op die politieke ontwikkelinge in die Oos-Europese state uitoefen. In 1946 het Churchill die term Ystergordyn die eerste keer gebruik om die Russiese invloedsfeer aan te dui. Die ontploffing van die eerste Russiese atoombom en die feit dat Kommuniste in 1949 in China aan die bewind gekom het, het die Weste verder oortuig dat hy hom teen Moskou se strewe na wêreldmag moes verset. 

In 1948 het daar 'n breuk tussen die Sowjetunie en Joego-Slawië onder maarskalk Tito ontstaan. Dit het daartoe gelei dat Stalin die Russiese greep op die ander Oos-Europese lande binne sy invloedsfeer verstewig het. Die sogenoemde Titoïste-verhore in Hongarye en Tsjeggo-Slowakye in die jare van 1950 tot 1952 was 'n herhaling van die skynverhore van die dertigerjare. Nasionalisties-gesinde Kommuniste is uit hul poste ontslaan en deur Staliniste vervang. In 1947 al het die Kornintern in die vorm van die Kominform herleef. 

Dit is tot stand gebring in reaksie op die Marshall-plan, waarmee die VSA na die oorlog ekonomiese hulp aan Wes Europese state verleen het. Selfs vir Stalin se getrouste medewerkers was die laaste jare van sy bewind 'n onsekere tyd. Voordat hy egter sover kon kom om die bestuur van die party weer eens te suiwer, is hy op 5 Maart 1953 dood weens breinbloeding. Die anti-Semitiese veldtog wat Stalin sedert 1949 beplan het en waarmee daar kort voor sy dood begin is, is na sy dood gestaak. Beria, die gevreesde leier van die geheime polisie, is in hegtenis geneem en tereggestel, en die verheerliking van persone is ook op die agtergrond geskuif. 

Die nuwe regeringsleier, Georgi Maximilianowitsj Malenkof (geb. 1901), het hom meer toegespits op die uitbreiding van die konsumpsie en verbruiksgoederebedryf. Op die 20e partykongres in 1956 het Nikita Chroestjof hom in ŉ "geheime" toespraak teen Stalin se misbruik van mag uitgespreek. Hiermee het 'n tydperk van destalinisasie aangebreek. In 1961 is Stalin se lyk, wat aanvanklik langs die van Lenin in die mausoleum op die Rooi Plein gelê het, verwyder, maar daarmee was die spore wat Stalin se skrikbewind binne en buite die Sowjetunie gelaat het, nog lank nie uitgewis nie. 

Sy invloed in Oos-Europa en op die ontwikkeling van internasionale betrekkinge na die Tweede Wêreldoorlog kan nie onderskat word nie. Hy was nie ŉ kommunistiese ideoloog nie, maar 'n magspolitikus wat niks of niemand ontsien het nie. Sy teoretiese geskrifte was nie van enige wesenlike belang nie. Oor die kolossale totalitêre magsapparaat wat hy in die USSR agtergelaat het, bestaan daar groot misnoeë. Dit het hom egter een van die hooffigure van sy tyd en een van die belangrikste, hoewel nie die inspirendste nie, leiers in die Russiese geskiedenis gemaak.



</doc>
<doc id="30935" url="https://af.wikipedia.org/wiki?curid=30935" title="Pous Benedictus IV">
Pous Benedictus IV

Benedictus IV was die 117de pous van die Rooms-Katolieke Kerk.

Pous Benedictus IV is gebore in Rome uit 'n adellike familie, die seun van Mammalus. Hy word tot priester gewy deur Pous Formosus. Op 1 Februarie 900 (of Mei / Junie volgens die "Chronicle of the Popes" en BBKL) volg hy Pous Johannes IX op en regeer tot sy dood in Julie of Augustus 903. Hy word opgevolg deur Pous Leo V.
Die naam ‘Benedictus’ beteken 'die geseënde'.

Pous Benedictus IV kroon Lodewyk van die Provence (ook die Blinde genoem), koning van die Lombarde tot keiser in 901. In dieselfde jaar ekskommunikeer hy beide Boudewyn II van Vlaandere en sy handlanger Winedmar (die direkte moordenaar) weens die moord op aartsbiskop Fulk van Reims op 17 Junie 900. Hy sterf is die somer van 903.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30938" url="https://af.wikipedia.org/wiki?curid=30938" title="Cornelis Pama">
Cornelis Pama

Cornelis (Cor) Pama (5 November 1916 - 23 Oktober 1994) was 'n Suid-Afrikaanse heraldikus en genealoog van Nederlandse geboorte. Cornelius Pama het sy verwysingsbiblioteek, bestaande uit 800 boeke, aan die Nasionale Biblioteek van Suid-Afrika nagelaat.

Pama is in Rotterdam gebore tydens die Eerste Wêreldoorlog. Na die Tweede Wêreldoorlog het hy na Engeland verhuis, en in 1955 na Suid-Afrika vertrek, waar hy die res van sy lewe gewoon het.

Pama se eerste publikasie was 'n klein Nederlandse werk wat in die Nederlandse "bezettingstijd" gedruk was:
Pama het talle artikels oor heraldiek, genealogie, en geskiedenis geskryf in tydskrifte soos "Arma", die bulletin van die "Heraldiese Genootskap van Suidelike Afrika" en in Die Burger. Hy het talle artikels vir die "Standard Encyclopaedia of Southern Africa" geskryf. Hy publiseer in Afrikaans, Nederlands en Engels.







</doc>
<doc id="30942" url="https://af.wikipedia.org/wiki?curid=30942" title="Pous Leo V">
Pous Leo V

Leo V was die 118de pous van die Rooms-Katolieke Kerk.

Pous Leo V is waarskynlik gebore in Ardea, Italië. In Julie of Augustus 903 volg hy Pous Benedictus IV op en regeer tot hy deur die kardinaal en Teenpous Christoforus gevange geneem en afgeset word, nadat hy slegs 30 dae regeer het. Hy word opgevolg deur Pous Sergius III.
Die naam ‘Leo’ beteken 'leeu'.

Daar is min bekend oor Pous Leo V. Volgens 'n Bretonse legende het Sint Tugdual, die patroonheilige van Treguier, as pelgrim na Rome gegaan het en is daar tot pous verkies. Ondersteuning vir die storie word gevind in die feit dat Leo V in die amptelike lyste aangegee word as "Leo britigena".

Volgens ander bronne kom hy uit Priapi, 'n dorpie naby Ardea, suid van Rome. Blykbaar was hy voor sy verkiesing nie 'n kardinaal nie.

Slegs een besluit van Leo V is bekend, waar hy 'n groep kanunnike uit Bologne vrygestel het van 'n aantal belastings.

Sy dood is ook in onsekerheid gehul. Volgens sommige bronne is hy deur Christoforus gevange geneem en verwurg en ander bronne meen dat hy deur Pous Sergius III wat Christoforus 'n paar maande later verdryf het, bevry is en dat hy sy laaste dae in 'n klooster deurgebring het.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30947" url="https://af.wikipedia.org/wiki?curid=30947" title="Nasionale Biblioteek van Suid-Afrika">
Nasionale Biblioteek van Suid-Afrika

Die Nasionale Biblioteek van Suid-Afrika is die agentskap van die Suid-Afrikaanse regering wat die nasionale biblioteek onderhou met alle gepubliseerse materiaal oor die land.

Die Nasionale Biblioteek van Suid-Afrika se basiese funksies word in Seksie 4 subseksie 1 van die Nasionale Biblioteekwet, No. 92 van 1998 beskryf en sluit in:



Die Bell-Krynauw-versameling word ook hier gehou.



</doc>
<doc id="30949" url="https://af.wikipedia.org/wiki?curid=30949" title="Bolsjewis">
Bolsjewis

Die Bolsjewiste (Russies: большевики, большевисты, afgelei van die woord "bolsje", "meer") was ’n faksie van die Marxistiese Russiese Sosiaal-Demokratiese Arbeidersparty (RSDAP). Dit het ontstaan toe die party geskeur het; die ander faksie was die Mensjewiste (afgelei van "mensje", "minder"). Die skeuring het plaasgevind op die tweede partykongres in 1903. Die Bolsjewiste het later die Kommunistiese Party van die Sowjetunie geword. Die Bolsjewiste het die bewind in Rusland oorgeneem tydens die Oktober-rewolusie, wat deel was van die Russiese Rewolusie (1917) en het die Sowjetunie in 1922 gestig ná die Russiese Burgeroorlog.

Die Bolsjewiste (of "die Meerderheid") was ’n organisasie van professionele rewolusionêre met ’n streng interne hiërargie wat hulself beskou het as ’n voorhoede van die rewolusionêre proletariaat. Die party is gestig deur Wladimir Lenin, onder wie se leiding die Oktober-rewolusie plaasgevind het.

Op die tweede kongres van die RSDAP, wat in Augustus 1903 in Brussel en Londen gehou is, was daar groot meningsverskille tussen Lenin en Julius Martof, tot in dié tyd ’n groot vriend van Lenin. Hulle kon nie hul verskille bylê nie en die party het in twee faksies geskeur Lenin was die leier van die Bolsjewiste en Martof van die Mensjewiste.

Die twee faksies het in 1903–1904 voortdurend verander soos wat talle lede heen en weer oorgeloop het. Die Bolsjewiste het ’n relatief klein rol gespeel in die rewolusie van 1905 en was ’n minderheid in die Sint Petersburg-sowjet van Werkerafgevaardigdes wat deur Leon Trotsky gelei is. In die minder belangrike Moskou-sowjet was hulle egter die meerderheid. Hierdie twee sowjets het die model geword waarop ander sowjets in 1917 gestig is.

Die twee faksies het in Januarie 1912 finaal bande verbreek toe die Bolsjewiste ’n partykongres in Praag gereël het net vir hul eie lede. Hulle het die Mensjewiste finaal uit die party geskors en ’n onafhanklike party gestig met die naam RSDAP (Bolsjewiste).

Die Bolsjewiste het die party georganiseer met ’n sterk gesentraliseerde hiërargie en hul doel was om die tsaar se bewind omver te werp en die mag oor te neem. Die party het gewoonlik geweier om saam te werk met liberale en radikale partye (wat hulle "bourgeois") genoem het of later selfs met ander sosialistiese organisasies, hoewel Lenin soms taktiese bondgenootskappe aangegaan het.

Onder Lenin en Stalin was die woorde Bolsjewisties en Kommunisties sinoniem en die amptelike naam van die party was die Kommunistiese Party (Bolsjewiste). In 1952, by die XIX Partykongres, het Stalin egter verklaar dat hulle nie meer die bolsjewiste (meerderheid) is nie, maar die hele party. Die party is hernoem na die Kommunistiese Party van die Sowjetunie.



</doc>
<doc id="30950" url="https://af.wikipedia.org/wiki?curid=30950" title="Mensjewis">
Mensjewis

Die Mensjewiste (Russies: меньшевики, afgelei van die woord "mensje", "minder") was ’n faksie van die Marxistiese Russiese Sosiaal-Demokratiese Arbeidersparty (RSDAP). Dit het ontstaan toe die party geskeur het; die ander faksie was die Bolsjewiste (большевики, большевисты; afgelei van "bolsje", "meer"). Die skeuring het plaasgevind op die tweede partykongres in 1903. Die Bolsjewiste het later die Kommunistiese Party van die Sowjetunie geword.

Op die tweede kongres van die RSDAP, wat in Augustus 1903 in Brussel en Londen gehou is, was daar groot meningsverskille tussen Lenin en Julius Martof, tot in dié tyd ’n groot vriend van Lenin. Hulle kon nie hul verskille bylê nie en die party het in twee faksies geskeur Lenin was die leier van die Bolsjewiste en Martof van die Mensjewiste.

Hoewel albei faksies geglo het dat daar ’n burgerlike demokratiese rewolusie moet plaasvind, was die Mensjewiste meer gematig en wou hulle met die Russiese voorlopige regering saamwerk, terwyl die Bolsjewiste met ander radikale en die boere saamgewerk het en die voorlopige regering se bewind wou oorneem.

Die twee faksies het in 1903–1904 voortdurend verander soos wat talle lede heen en weer oorgeloop het. Die twee faksies het in Januarie 1912 finaal bande verbreek toe die Bolsjewiste ’n partykongres in Praag gereël het net vir hul eie lede. Hulle het die Mensjewiste uit die party geskors en ’n onafhanklike party gestig met die naam RSDAP (Bolsjewiste). Ná die Kronstadt-opstand van 1921 is die Mensjewiste finaal verbied. Baie van die lede het geëmigreer terwyl ander by die Bolsjewiste aangesluit het. 'n Klein maar invloedryke groep sosiaal-demokrate wat verbind is met Maxim Gorki se koerant "Nowaja Zjizn" ("Nuwe Lewe") het geweier om by enige van die partye aan te sluit.




</doc>
<doc id="30953" url="https://af.wikipedia.org/wiki?curid=30953" title="Afrikaanse Hoër Meisieskool">
Afrikaanse Hoër Meisieskool

Die Afrikaanse Hoër Meisieskool is 'n openbare hoërskool vir meisies in Pretoria, Gauteng, Suid-Afrika met Afrikaans as die primêre onderrigtaal. Die skool is die susterskool van die Afrikaanse Hoër Seunskool.

Die geskiedenis van die Afrikaanse Hoër Seunskool en die Afrikaanse Hoër Meisieskool is nou verweef met die belangrikste groeitydperk van die Afrikaner en sy taal. Dié twee skole het in 1930 ontstaan ná die verdeling van Pretoria se eerste Afrikaanse hoërskool wat in 1920 in die eertydse woning van Generaal Piet Joubert by Visagiestraat 218 gestig is. 

Wanneer die tydsomstandighede in ag geneem word, is die stigting van 'n Afrikaansmedium- hoërskool in 1920 in Pretoria – vyf jaar vóór die erkenning van Afrikaans as amptelike taal - ’n unieke gebeurtenis. 

Die eerste jaar het ’n aanvang met 44 leerlinge en drie onderwysers geneem. Onder mnr. Frank le Roux is ’n “rugbievoetbalklub”, 'n tennisklub en 'n debat- en kultuurvereniging gestig. Op akademiese terrein het die personeel alles in hul vermoë gedoen om Afrikaanse vakterme te skep en om leerstof in dié taal daar te stel. 

In 1921 was die leerlingtal 149. Die personeel vermeerder tegelykertyd van vyf na agt. In Mei is 'n tak van die “Kristenstudentevereniging” gestig. 'n Kadetkorps is ook begin, die eerste basaar en musiekuitvoering word aangebied en die eerste toneelstuk, Afrikanerharte, word op die planke gebring. Die eerste bibliotekie is ook ingerig. Daar is verder op die skool se kleure besluit, 'n skoolwapen is ontwerp en die leuse “Laat daar Lig wees” is aanvaar. Om 'n jaar vol nuwighede mee af te sluit, is die eerste jaarblad uitgegee. Die ruimte in die Jouberthuis het in 1921 krisisafmetings aangeneem. Elke kamer in die huis, sowel as die waenhuis, is beset. 

In 1924 het die leerlingtal op 351 gestaan, waarna dit in 1927 die 300-kerf verbygesteek het en in 1929 sou dit 400 haal. 

In 1924 is die eerste koshuis in 'n huurhuis naby die Joubert-woning gevestig. Die skool het hierdie jaar sy eerste matrieks opgelewer. 

In 1925 is die skool opgegradeer van 'n B- na 'n A-skool en die hoeksteen van die nuwe gebou is deur genl. J.B.M. Hertzog gelê op 'n perseel in Bondstraat, Clydesdale. 

Op 26 Januarie 1927 het die skool die nuwe terrein betrek. Met die skool wat uit die staanspoor oorvol was, het die onderwysdepartement nie kans gesien om aanbouings te onderneem nie. 

In Januarie 1928 het die skool in sy nuwe tuiste in Lynnwoodweg met sowat 360 leerlinge en 19 onderwysers geopen. Die meisiekosgangers het 'n nuwe koshuis in 1929 betrek. In daardie jaar word nog 'n ideaal verwesenlik toe die TOD die seunskoshuis begin bou het. 

Teen 1929 het die Lynnwoodweg-gebou van die Afrikaanse Hoërskool ook nie meer genoeg ruimte gebied nie en daar is besluit om die seuns en meisies vanaf 1930 te skei. Die eerste afsonderlike skole vir seuns en meisies, wat Afrikaans as medium sou gebruik, kom tot stand. 

Die seunskool sou in die Lynnwoodweg-gebou bly en die meisieskool sou na die eerste setel van die Afrikaanse Hoërskool in Bondstraat skuif. 

Mnr. F.J. le Roux, wat die eerste hoof van die Afrikaanse Hoërskool was, het die Afrikaanse Hoër Seunskool tot sy aftrede in 1946 gelei en mej. E.M. Verster beklee die hoofpos van die Afrikaanse Hoër Meisieskool tot in 1944. 

In 2003 het die Afrikaanse Hoër Meisieskool die Afrikaanse olimpiade in die kategorie Afrikaans as eerste taal gewen. Potchefstroom Gimnasium, Noordwes, was tweede en die Hoër Meisieskool Bloemhof in die Wes-Kaap was derde.

AKADEMICI



</doc>
<doc id="30957" url="https://af.wikipedia.org/wiki?curid=30957" title="Afrikaanse Hoër Seunskool">
Afrikaanse Hoër Seunskool

Die Afrikaanse Hoër Seunskool, ook bekend as Affies, is ’n openbare hoërskool vir seuns in Pretoria, Gauteng, Suid-Afrika, en is geleë oorkant die wêreldbekende rugbystadium en tuisveld van die Blou Bulle, Loftus Versfeld.

Die skool is op 28 Januarie 1920 gestig en merk die totstandkoming van die eerste suiwer Afrikaans-medium skool in Suid-Afrika. Die gebeurtenis vind plaas vyf jaar voor die amptelike erkenning van die Afrikaanse taal. Die skool is deur Suid-Afrika bekend vir sy hoë akademiese standaarde en die leiers wat hulle opgelewer het.

Die skool was oorspronklik in die huis van Generaal Piet Joubert te Visagiestraat 218, Pretoria gehuisves. Teen 1927 het die skool so gegroei dat hulle ’n nuwe skoolterrein benodig het, en is die skool na die huidige terrein van die Afrikaanse Hoër Meisieskool geskuif. Teen die einde van 1927 het hulle die "Hogere Oosteindschool", ’n Nederlandstalige skool oorgeneem, ’n verdere teken van die afname in gebruik van Nederlands in Suid-Afrika en die aanvaarding van Afrikaans as primêre onderrigtaal.

Teen 1929 het die huidige geboue kapasiteit bereik en is die besluit geneem om ’n nuwe skool vir die seuns te stig. Die Afrikaanse Hoër Seunskool het so tot stand gekom, die eerste aparte Afrikaanse seuns- en meisieskole in die destydse Transvaal.

Affies se skoollied:

"Woorde en Musiek: Mnr. en Mev. Carel van Heerden (1952)"

Affies se erekode:




</doc>
<doc id="30959" url="https://af.wikipedia.org/wiki?curid=30959" title="Sjanghai">
Sjanghai

Sjanghai (Chinees: 上海;) is 'n stad in die ooste van China en is die grootste stad van die Volksrepubliek China. Sjanghai is een van die munisipaliteite van die Volksrepubliek China, wat gelykstaande is aan 'n provinsie in China se administratiewe struktuur. Die Sjanghai-munisipaliteit grens aan die Jiangsuprovinsie in die noorde en weste, Zhejiangprovinsie in die weste en suide, en die Oos-Chinese See in die ooste.

Sjanghai is 'n hoofvervoersentrum, met dosyne spoorlyne, paaie en hoofweë en alle rigtings. Sjanghai vorm die finansiële en kommersiële sentrum van die Volksrepubliek China. Sjanghai is ook een van die vier groot geskiedkundige hoofstede van China.

Voordat die stad Sjanghai gestig is, was dit 'n dorpie Huating (華亭 鎮), deel van Songjiang, wat deur die Suzhou-prefektuur beheer is. Onder die Tang-dinastie het dit 'n onafhanklike prefektuur geword, wat van die Song-dinastie Sjanghai genoem word.

'n Stadsmuur is in 1553 gebou, wat algemeen gesien word as die begin van die stad Sjanghai. Tydens die eerste Opiumoorlog in die vroeë 19de eeu het Engelse troepe Sjanghai oorgeneem. Toe die oorlog in 1842 met die Verdrag van Nanking geëindig het, is sommige hawestede oopgemaak vir internasionale handel, insluitend die hawe van Sjanghai.

In 1850 het die Taiping-opstand begin en in 1853 was Sjanghai beset deur 'n triades rebelle wat hulself genoem het die Klein Swaard Genootskap. Die baie gevegte het die plattelandse gebiede rondom die stad vernietig, maar die buitelandse nedersettings is alleen gelaat. Baie Chinese, vir wie dit voorheen verbied was om buitelandse nedersettings te betree, het hierheen gevlug. In 1854 is nuwe regulasies uitgereik wat meer grond aan die Chinese inwoners beskikbaar gestel het. In dieselfde jaar is ook die eerste jaarlikse vergadering van die stadsraad van Sjanghai gehou om buitelandse nedersettings te bestuur. In 1863 is die Britse en Amerikaanse nedersettings saamgesmelt in die Internasionale Konsessie. Tussen 1850 en 1900 het die bevolking van die stad gestyg van ongeveer 250 000 tot ongeveer 650 000.

Die Eerste Sino-Japannese Oorlog (1894-1895) vir mag in Korea is afgesluit met die Verdrag van Shimonoseki. In hierdie verdrag is China genoodsaak om Korea se onafhanklikheid te erken en sekere gebiede (insluitende Taiwan) aan Japan af te staan. Dit het ook die opkoms van Japan as 'n bykomende buitelandse mag in Sjanghai beteken. Japan het die eerste fabrieke in Sjanghai gebou en hierdie voorbeeld is vinnig gevolg deur die ander buitelandse magte wat teenwoordig was. Dit was die begin van die industrialisering van Sjanghai.

Sjanghai was nou die belangrikste finansiële stad in die Verre Ooste. Onder die heerskappy van die Republiek van China is die stad in 1927 'n "spesiale stad" verklaar en in 1930 na 'n provinsie verhef.

Op 28 Januarie 1932 het die Japannese vloot tydens die voorval in Sjanghai die stad gebombardeer in 'n poging om studentemonstrasies te onderdruk wat begin het as gevolg van die Manchuria-voorval en die daaropvolgende besetting van Manchuria. Sjanghai is in 1937 deur Japan tydens die Slag van Sjanghai verower en bly onder Japanese besetting tot die oorgawe van Japan in 1945. Tydens die Tweede Wêreldoorlog was Sjanghai 'n streeksentrum vir vlugtelinge uit Europa. Teen daardie tyd was dit ook die enigste stad in die wêreld wat sonder voorwaardes vir Jode oop was.

In die eerste dekades van die 20ste eeu het die bevolking van die stad fenomenale groei getoon. Die bevolking was in 1900 ongeveer 650 000, maar in 1918 is die 1 miljoen punt reeds bereik. In 1940 het die bevolking ontplof tot 3,6 miljoen. Behuisingskonstruksie het nie tred gehou met hierdie groei nie, so die lewensomstandighede van die meerderheid van die bevolking was miserabel.

Op 27 Mei 1949 het Sjanghai onder die beheer van die Kommunistiese Party van China gekom. Sjanghai en Beijing was die enigste stede wat onafhanklik was in die Republiek van China, wat daardie onafhanklike status behou het. Ander stede het weer onder beheer van die plaaslike provinsies gekom. In die volgende dekade is die grense van die distrikte en provinsies in Sjanghai gereeld aangepas.

Na 1949 het die meeste buitelandse maatskappye hul kantore na Hongkong verskuif weens die kommunistiese regering wat nou aan bewind gekom het. In die 1950's en 1960's het Sjanghai 'n industriële sentrum en 'n linkse revolusionêre vesting geword. Ten spyte hiervan het Sjanghai daarin geslaag om hoë produktiwiteit en sosiale stabiliteit gedurende hierdie tyd te handhaaf. Sjanghai het in die geskiedenis van die Volksrepubliek van China byna altyd die grootste bydrae tot staatsbelasting gemaak. In die vroeë 1980's het 70-80% van die nasionale belastinginkomste uit Sjanghai gekom. Dit het egter verreikende gevolge vir die Sjanghai-ekonomie gehad omdat die hoë belastinglas ten koste van kapitaalbou- en instandhoudings- en infrastruktuurbeleggings was. Grootskaalse hervormings is gedurende die 1980's in die suidelike provinsie Guangdong uitgevoer. As gevolg van China se hoë finansiële afhanklikheid van Sjanghai, is hervormings nie in Sjanghai tot 1991 begin nie.

Vir 'n lang tyd is Sjanghai gesien as 'n intreepunt vir posisies binne die sentrale regering van die Volksrepubliek van China. In die 1990's is die "Sjanghai Kliek" dikwels gebruik, waaronder die president van die Volksrepubliek van China, Jiang Zemin, en premier Zhu Rongji. Jiang en Zhu was beide burgemeesters en party sekretaresses van Sjanghai in die laat 1980's. Sedert 1992 het Jiang Zemin begin met die hervorming van die Sjanghai-belastingbeleid. Die skerp verminderde belastinglas het baie plaaslike en buitelandse maatskappye na die stad gelok en Sjanghai 'n sterk ekonomiese sentrum in Oos-Asië gemaak. Sedertdien het die stad 'n ekonomiese groei van 9-15% per jaar beleef.

Van 2 tot 11 Oktober 2007 het die Spesiale Olimpiese Spele Wêreld Somerspele in die stad plaasgevind. 7000 atlete met 'n verstandelike gestremdheid het deelgeneem. In 2008 het Sjanghai besig om die infrastruktuur op allerhande punte te verbeter, soos 'n ekstra ringpad, die bou van 'n uitgebreide metro netwerk en verbeterings aan die spoorweë en hawens. Baie aandag was ook gegee aan die voorbereidings vir die Expo 2010 wat in Sjanghai plaasgevind het.

In die konteks van stedelike uitbreiding is daar ook besluit om nege satellietstede in die One City, Nine Towns-projek op te stel.



</doc>
<doc id="30961" url="https://af.wikipedia.org/wiki?curid=30961" title="Pous Sergius III">
Pous Sergius III

Sergius III was die 119de pous van die Rooms-Katolieke Kerk.

Pous Sergius III is gebore in Rome, Italië in 'n adellike familie, die seun van Benedictus. Pous Formosus benoem Sergius as biskop van Caere. Op 29 Januarie 904 volg hy Pous Leo V op en regeer tot sy dood op 14 April 911. Hy word opgevolg deur Pous Anastasius III.
Die naam ‘Sergius’ beteken 'dienaar'.

Pous Sergius III was twee keer pous. Vir die eerste periode vanaf 897 was hy 'n teenpous en vanaf 14 April 911 'n wettige pous. Aan die einde van die 9de en die begin van die 10de eeu is Rome gekenmerk deur 'n bitter stryd tussen adellike groepe. Die stryd val saam met die stryd om die koningskap van Italië en die titel van keiser van die Heilige Romeinse Ryk.

Sergius was een van die teenstanders van Pous Formosus. Formosus het Arnolf van Karintië gesteun. Formosus het Sergius benoem as biskop van Caere om hom uit Rome weg te kry. Na die dood van Pous Johannes IX in 900 is Sergius tot pous verkies, maar hy word uit Rome verdryf deur koning Lambert van Spoleto. Sergius is verban en alle dokumente wat op hom betrekking het, is verbrand. Nuwe dokumente is deur sy vyande opgestel.

Teenpous Christoforus neem die mag in Rome oor in Oktober 903. Christoforus se teenstanders vra Sergius om terug te kom en in Januarie 904 keer hy met die militêre hulp van Alberic I van Spoleto terug na Rome en word amptelik as pous aanvaar. Sergius se mag het gesteun op die van die militêre leier Theofilactus, hertog van Tusculum, wat die pous se geldsake beheer het. Hy was die vader van Marozia.

Pous Sergius III se pontifikaat word gesien as die begin van die "pornokrasie". Tydens die periode het die minnaresse van die pous, Theodora, die vrou van Theofilactus, wat deur Liutprand van Cremona beskryf word as 'n "skaamtelose hoer" en haar dogter Marozia, die minnares van Sergius en die ma van Pous Johannes XI, het groot invloed gehad. Marozia was ook die tante van Pous Johannes XIII en die ouma van Pous Benedictus VI. Sergius het die beslissings van Pous Stefanus VI opnuut bekragtig, insluitende die van die "kadawersinode". Die besluite is egter na sy dood onmiddellik weer omgekeer. Hy word ook verantwoordelik gehou vir die dood van Pous Leo V en Teenpous Christoforus.

Tydens die bewind van Sergius was daar verdere verwydering tussen Rome en die patriarg van Konstantinopel Nicolaas I. Die patriarg wou nie toelaat dat die Oos-Romeinse keiser Leo VI 'n vierde keer trou nie, hoewel hy 'n wewenaar was. Sergius het die nodige toestemming gegee.

Sergius laat die Lateraanse paleis herbou wat vernietig is in 'n aardbewing in 896. Hy is ook die eerste pous wat afgebeeld is met 'n tiara (driekroon).



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30965" url="https://af.wikipedia.org/wiki?curid=30965" title="Peter de Villiers">
Peter de Villiers

Peter de Villiers (gebore 3 Junie 1957) is 'n Suid-Afrikaanse rugbyafrigter. Hy was 'n skrumskakel in sy beginjare en was die eerste gekleurde afrigter van die Springbokspan. 

Na sy sukses met Suid-Afrika se o.19- en o.21-spanne is hy in Januarie 2008 tot nasionale afrigter verkies. Hy volg Jake White, die vorige nasionale afrigter, in die posisie op. In Januarie 2012 word hy deur Heyneke Meyer, voormalige afrigter van die Blou Bulle vervang. 

De Villiers het verskeie suksesse behaal, onder andere: 'n oorwinning oor die Nieu-Seelandse All Blacks in Dunedin, 'n rekord-oorwinning oor die Australiese Wallabies in dieselfde jaar, hy wen 'n reeks teen die Britse en Ierse Leeus en wen die 2009-Drienasiesreeks.

Na 'n 11-9 nederlaag teen Australië in die Wêreldbeker-kwarteindstryd, het De Villiers aangekondig dat hy die res van sy kontrak (wat in Desember 2011 tot 'n einde gekom het) sal voltooi.


</doc>
<doc id="30967" url="https://af.wikipedia.org/wiki?curid=30967" title="Versleuteling">
Versleuteling

Versleuteling soos gebruik in kriptografie is 'n al hoe meer belangrike prosedure om data te beskerm. Versleutelde data kan nie deur ander partye gelees word nie.

Versleuteling ("enkripsie") is wanneer data, bv. 'n teksboodskap, in 'n onleesbare versleutelde kode vertaal word. Hierdie data kan dan vervoer of geberg word, en dit kan slegs met die regte sleutel weer ontsleutel word na die oorspronklike data (of teks.) Die versleuteling en ontsleuteling kan redlik kompleks raak. Versleutelingsprosesse se kompleksiteit word in bisse gemeet, bv. 256, 512 of 1024. Indien the sleutel te kort is, kan mens 'n rekenaar programmeer om elke moontlike sleutelkombinasie te toets, en sodoende kan 'n mens die kode ontsyfer sonder die sleutel. Maar met komplekse algoritmes raak die tyd wat benodig is om 'n sleutel so te breek, eksponensieël meer. Soos vinniger rekenaars onwikkel word, raak dit dus belangrik om langer sleutels te gebruik. 



</doc>
<doc id="30971" url="https://af.wikipedia.org/wiki?curid=30971" title="Pous Anastasius">
Pous Anastasius

Pous Anastasius kan verwys na 'n aantal pouse (en/of teenpouse) van die Rooms-Katolieke Kerk naamlik:



</doc>
<doc id="30973" url="https://af.wikipedia.org/wiki?curid=30973" title="Pous Anastasius III">
Pous Anastasius III

Anastasius III was die 120ste pous van die Rooms-Katolieke Kerk. Die pous word soms verwar met Teenpous Anastasius III.

Pous Anastasius III is gebore in Rome, Italië die seun van Lucianus. In Junie 911 volg hy Pous Sergius III op en regeer tot sy dood in Augustus 913. Hy word opgevolg deur Pous Lando.
Die naam ‘Anastasius’ beteken 'heropgestane'.

Twyfelagtige bronne beweer dat Pous Anastasius III die buite-egtelike seun van sy voorganger Pous Sergius III was, maar dit is waarskynlik 'n verwarring met Pous Johannes XI. Anastasius se pontifikaat is oorheers deur die invloed van Theophylactus en sy vrou Theodora.

Howel die Goeie, koning van Wallis, besoek die pous om sy advies te vra oor die opstel van 'n wetboek vir die Kelte. Die pous stel ook die kerklike indeling van Duitsland vas. Die Noormanne van Rollo word tydens sy bewind gekersten. Hy word in Junie 913 vermoor.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30974" url="https://af.wikipedia.org/wiki?curid=30974" title="916">
916

Die jaar 916 was 'n skrikkeljaar wat volgens die Gregoriaanse kalender op 'n Woensdag begin het. Dit was die 16de jaar van die 10de eeu n.C. In teenstelling met gewone jare het die jaar 366 dae en 'n 29 Februarie gehad.



</doc>
<doc id="30975" url="https://af.wikipedia.org/wiki?curid=30975" title="Pous Lando">
Pous Lando

Lando was die 121ste pous van die Rooms-Katolieke Kerk.

Pous Lando is gebore in Sabina, Italië, die seun van Taino. In Augustus 913 volg hy Pous Anastasius III op en regeer tot sy dood in Maart 914. Hy word opgevolg deur Pous Johannes X.
Die naam ‘Lando’ beteken 'Land'.

Soos sy voorganger, het Pous Lando volledig onder die druk van Theophylactus gestaan. Verder is niks oor sy bewind bekend nie.

Pous Lando was die laaste pous waarvan die naam nie deur 'n latere pous gebruik is nie en ook die laaste wat nie die naam van 'n vorige pous aangeneem het nie totdat Pous Johannes Paulus I in 1978 twee name gekombineer het.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="30979" url="https://af.wikipedia.org/wiki?curid=30979" title="Rudolf Straeuli">
Rudolf Straeuli

Rudolf August Wilkens Straeuli (gebore 20 Augustus 1963 in Pretoria, Suid-Afrika) is 'n rugbyspeler wat in die posisies van flank en agsteman vir die Springbokke gespeel het. Hy het later dieselfde Springbokspan afgerig. Hy het ook vir Noord Transvaal (later Blou Bulle) en Transvaal (later Goue Leeus) gespeel in die Curriebeker-kompetisie.

Straeuli het op 9 Julie 1994 sy debuut vir Suid-Afrika gemaak teen die All Blacks waartydens hy 'n drie gedruk het. Hy het in 10 toetse in totaal gespeel, insluitend in die Rugbywêreldbeker 1995. Sy rugbyloopbaan (as speler) eindig op 18 November 1995 teen Engeland op die Twickenham-stadion.

Straeuli het nie soveel opslae gemaak as rugbyspeler nie, maar was berug as Springbokafrigter. Nadat Harry Viljoen, die vorige afrigter, slegs 53% van sy wedstryde kon wen, was Straeuli deur baie beskou as die persoon wat Suid-Afrikaanse rugby kon regruk, en is op 1 Maart 2002 aangestel as afrigter.

Aan die begin het dinge goed verloop vir Straeuli en hy het sy eerste vier wedstryde gewen met oorwinings oor Walles, 'n 20 punt oorwinning oor Argentinië en 'n oorweldigende 60–18 oorwinning oor Samoa. Maar toe die Springbokke die wêreld se top tien spanne moes aandurf, het dinge ernstig begin skeefloop vir Straueli.

Onder Straeuli het die Springbokke 'n laagtepunt bereik in wêreldbekerrugby met rekordnederlae teen verskeie lande, insluitend:

Deur al die nederlae was Straeuli se kommentaar aan die publiek dat hy nog aan sy span bou, en dat mense hom nie op sy Rugbywêreldbeker 2003-prestasie moet oordeel nie. Maar, toe Suid-Afrika vir die eerste keer ooit in 'n wêreldbekertoernooi nie die kwarteindstryd haal nie, is hy verplig om te bedank nadat inligting oor sy berugte Kamp Staaldraad oefenkamp bekend geword het.

Ter opsomming, Straeuli rig tydens 23 toetse af, maar wen slegs 52% van hulle, 'n slegter rekord as sy voorganger. Dit maak hom die springbokafrigter met die slegste wenrekord ooit in Suid-Afrikaanse geskiedenis, en sy span wen slegs twee van hul 17 wedstryde teen die top-ses spanne in die wêreld.



</doc>
<doc id="30981" url="https://af.wikipedia.org/wiki?curid=30981" title="AS Les Esserts">
AS Les Esserts

AS Les Esserts is 'n sokkerklub in Frankryk in die dorp Saint-Colomban-des-Villards, geleë in Savoie. Die klub is op 15 Augustus 2007 gestig. Marc-Yvan Teyssier is vanaf 2007 die klub se afrigter.



</doc>
<doc id="30984" url="https://af.wikipedia.org/wiki?curid=30984" title="Luis Carlos de Morais Junior">
Luis Carlos de Morais Junior

Luis Carlos de Morais Junior (Lui Morais) is 'n Brasiliaanse filosoof en skrywer wat in Humaita, Rio de Janeiro gebore is. Hy het drie boeke oor populêre Brasiliaanse musikante in 2004 gepubliseer, naamlik: ""Crisólogo, o Estudante de Poesia Caetano Veloso"" ("Die prosastudent Caetano Veloso"), ""Proteu ou A Arte das Transmutações"" ("Proteu of die veranderende kuns", oor die sanger Jorge Mautner) en ""O Sol Nasceu pra todos (A História Secreta do Samba)"".

Hy is ook 'n digter, die titel van een van sy digbundels is "Pindorama". Ander boeke sluit in: "O Olho do Ciclope" (filosofie), "O Homem Secreto" (novelle) en "Larapio" (gedigte).
Lui Morais (pen naam van Luis Carlos de Morais Junior) is 'n Brasiliaanse professor en filosoof, poligraaf skrywer van boeke oor filosofie, alchemie, literatuur, xamanism, Brasiliaanse populêre musiek (Samba), films, bestuur, onderwys, doofheid, kritici, literatuur en ander aangeleenthede. Lui Morais is getroud met die skrywer Eliane Colchete, sy vennoot in verskeie romans en essays.Lui Morais is ook 'n digter, wat gesien kan word uit sy boek Herwinning Poësie (2014), wat die pre-klassieke saam bring om postmoderne, en in wat digter tale meng, met lirieke in Portugees, Engels en Spaans, en met die kruising van ander tale.

Lui Morais gebore in Botafogo, Rio de Janeiro (Brasilië), in April 17, 1961, hy is die seun van radiojoernalis Luiz Carlos de Morais (Speed Luiz). Hy studeer in Portugees-Griekse letters en filosofie UERJ, waar hy spesialiseer in Moderne en Kontemporêre Filosofie en voltooi sy MA in Brasilië Letterkunde in 1992. In 1997 het hy gegradueer Doctor Litterarum Wetenskap aan UFRJ, onder leiding van professor dr Ana Alencar, en in 2015, het doktorale studies aan UFRJ.Lui het teater as 'n akteur, regisseur en skrywer. Sy literatuur is eksperimentele en dink filosofies oor verskeie onderwerpe.






</doc>
<doc id="30988" url="https://af.wikipedia.org/wiki?curid=30988" title="Harry Viljoen">
Harry Viljoen

Harry Viljoen was 'n Springbok rugbyspeler en afrigter. Viljoen het by Nick Mallet oorgeneem as die nasionale afrigter in Oktober 2000. Hy het bedank in 2002 na 'n reeks swak vertonings en is opgevolg deur Rudolf Straeuli.



</doc>
<doc id="30989" url="https://af.wikipedia.org/wiki?curid=30989" title="Nick Mallett">
Nick Mallett

Nicholas Vivian Howard Mallett (gebore 30 Oktober 1956) is 'n Suid-Afrikaanse rugbyspeler en -afrigter. Hy het vir die Springbokke gespeel en ook later die span afgerig. Tans is hy 'n rugbykommentator en -analis vir die TV-kanaal SuperSport.

Mallet het in November 1997 by Carel du Plessis oorgeneem as die nasionale afrigter en het dié span tydens die Rugbywêreldbeker 1999 afgerig. Hy word in Oktober 2000 opgevolg deur Harry Viljoen.



</doc>
<doc id="30990" url="https://af.wikipedia.org/wiki?curid=30990" title="Yshokkie">
Yshokkie

Yshokkie is 'n spansport wat deel is van die hokkiefamilie van sportsoorte. Dit word meestal in Kanada, die noorde van die VSA en in Europa gespeel. Dit is bekend as 'n baie gewelddadige en vinnige sport. Die spelers trek baie beskermende klere aan wat daartoe lei dat die spelers nog harder speel.

Die spel word in drie 20-minute-blokke verdeel, maar gelykoptellings kan tot verdere blokke se ekstratyd lei. Na elke blok wissel die spanne kante en in die ekstratydblokke, bekend as 'n valbyl ("sudden death"), wen die span wat eerste 'n doel aanteken. Daar is verskillende maniere om 'n gelykoptelling te hanteer in die verskillende wêrelddele.

Yshokkie word deur 2 spanne van 6 spelers elk, wat met behulp van skaatse op ys voortbeweeg, gespeel. 'n Plat, ronde rubberskyf word deur die spelers met yshokkiestokke oor die ys geskuif of geslaan met die doel om dit in die teenstanders se doelhok te kry. Die sport, wat in omstreeks 1860 in Kanada ontstaan het, word as die vinnigste spanspel ter wêreld, maar ook as een van die gevaarlikste sportsoorte, beskou. 

Dit word toenemend gewild in verskeie lande en vorm sedert 1920 'n onderafdeling van die Olimpiese Spele. Yshokkie het in Kanada ontstaan, maar dit het waarskynlik uit een van die Europese veldsporte wat met ŉ stok gespeel word, ontwikkel. Dit is heel moontlik ook beïnvloed deur bandy, 'n balsport wat deur 2 spanne van 11 skaatsers op 'n ysveld so groot soos 'n sokkerveld (sander speelruimte agter die doele) gespeel word. 

Laasgenoemde het aan die einde van die 18e eeu in Engeland ontstaan en is tot met die uitbreek van die Eerste Wêreldoorlog gespeel, gedurende tye toe weerstoestande sokker onmoontlik gemaak het. Die spel word derhalwe in sommige lande soos Skandinawië, Mongolië en die Sowjetunie wintersokker genoem. Yshokkie het waarskynlik in 1860 ontstaan toe Engelse militêre vir die eerste keer in Kanada 'n wedstryd met 'n plat, ronde skyf op die veryste water in die hawe van Kingston, Ontario, gespeel het. 

Die baanbrekers op die gebied van die sport, W.F. Robertson en R.F. Smith, albei studente aan die McGill-universiteit in Montreal, het in 1879 'n aantal reëls daarvoor opgestel. Daarna het yshokkie vinnig gewild geraak, veral in die VSA en Kanada. Die belangstelling in die spel is ook in 1895 in Engeland aangewakker in 'n wedstryd waarin Edward VII en George V (later albei konings van Engeland) teen 'n span gespeel het wat bestaan het uit 5 seuns van die goewerneur-generaal van Kanada, lord Stanley, na wie die Stanley Cup (sedert 1893 die kampioenskapsbeker van die Kanadese professionele yshokkie) vernoem is. Teen die tyd is die spel nie meer net op natuurlike ysvelde gespeel nie, maar is kunsmatige yshokkievelde ook aangelê. 

In 1908 is die Ligue Internationale de Hockey sur Glace (later die International Ice Hockey Federation; IIHF) deur Groot-Brittanje, Frankryk, Switserland, Boheme (teenswoordige Tsjeggo-Slowakye) en België gestig. Die eerste Europese kampioenskap is in 1910 in Les Avants in die Switserse Alpe gehou en is deur Engeland gewen. In 1920 het die sport ŉ onderafdeling van die Olimpiese Spele geword. 

Voor die Tweede Wêreldoorlog was Engeland die voorste yshokkieland in Europa - in 1936 tydens die Winterspele by Garmisch-Partenkirchen het die Engelse span selfs die onoorwonne Kanadese verslaan. Namate yshokkie in verskeie ander lande gewild geraak het, het veral die Sowjetunie en Tsjeggo-Slowakye, gevolg deur Finland en Swede, na die Tweede Wêreldoorlog gedugte teenstanders van die Kanadese geword. 

Yshokkie word as die vinnigste spansport ter wêreld beskou en die skyf word dikwels so vinnig geslaan dat nie eens die toeskouers dit met die oog kan volg nie. Rooi ligte begin flits sodra 'n doel aangeteken word, omdat die skyf dikwels so vinnig in die doelhok geslaan word dat die toeskouers, en soms selfs die doelwagter, dit nie eens sien nie. Yshokkie is boonop een van die gevaarlikste sportsoorte en die spelers dra derhalwe beskermende klere en toerusting ten einde beserings te voorkom. 

Valhelms, knie- en skeenskutte, asook skerms vir die elmboë en skouers en dik handskoene en lang kouse word tydens die spel gedra. Die doelwagters dra selfs gesigskerms, borsskerms en baie dik beenskutte.

'n Span bestaan uit tussen 11 en 18 spelers, 'n doelwagter en 'n reserwe doelwagter. Slegs 5 spelers (meestal 3 aanvallende voorspelers en 2 verdedigende agterspelers) en die doelwagter mag op een tydstip op die ys wees, maar omdat die spel so vermoeiend is, mag die spelers dikwels gewissel word. Dit word oor 3 speeltye van 20 minute elk gespeel (ware speeltyd), met rustye van 10 minute elk tussenin. Die spel begin deurdat een van die 2 skeidsregters die skyf in die middelsirkel tussen 2 spelers wat teenoor mekaar staan, laat val. 

Na elke onderbreking word die spel op dieselfde manier in een van die 5 sirkels op die ys voortgesit. As die skyf buite die verdedigingsgebied is, mag daar slegs 3 spelers in hierdie gebied wees. 'n Speler mag die aanvalsgebied nie binnegaan voordat die skyf dit bereik nie. 'n Aanval lende speler mag die aanvalsgebied slegs binnegaan mits hy regoor die skyf of die speler met die skyf beweeg, anders is hy onkant, en 'n speler mag die skyf ook slegs aan 'n spanmaat binne dieselfde gebied as waarin hy beweeg, uitgee. 

As hy in sy eie verdedigingsgebied is, mag hy wel die skyf na ŉ spanmaat in enige deel van sy eie halfgebied uitgee. Spelers wat hulle skuldig maak aan ruwe of gevaarlike spel, kan vir 2 minute of langer van die baan af gestuur word en hulle plekke mag nie deur plaasvervangers ingeneem word nie. Spelers se gewoonte om mekaar met die hokkiestok te pootjie of dit hoër as skouerhoogte te hou, is byvoorbeeld algemene oortredings. Vanweë 'n gebrek aan speelgeriewe word yshokkie op beperkte skaal in Suid-Afrika gespeel. 

Nadat 'n groot ysbaan in 1955 in Durban gebou is, het die spel groot aanhang daar gekry en sedert 'n beroepsliga vir die sport ingestel is, het dit ook in ander sentra gewild geraak. Na die instelling van 'n beroepsliga het die spel ook baie verbeter. Sedertdien woon groot skares mense yshokkiewedstryde in Johannesburg en Pretoria by, veral nadat buitelandse spelers ook ingevoer is.




</doc>
<doc id="31001" url="https://af.wikipedia.org/wiki?curid=31001" title="Pous Johannes X">
Pous Johannes X

Johannes X was die 122ste pous van die Rooms-Katolieke Kerk.

Pous Johannes X is ongeveer in 860 gebore in Tossignano by Imola, Italië uit die familie van die Cenci. Hy was biskop van Bologna en word aartsbiskop van Ravenna in 905. In Maart of April 914 volg hy Pous Lando op en regeer tot hy afgeset word in Mei 928. Hy word opgevolg deur Pous Leo VI.
Die naam ‘Johannes’ beteken 'God is genadig'.

Tydens die bewind van Pous Johannes X is Italië aangeval deur die Sarasene. Johannes het staat gemaak op die beskerming van Alberik, markies van Camerino, wat toe goewerneur van die hertogdom van Spoleto was. Die pous met behulp van Berengarius I, koning van Italië verslaan die Sarasene in Augustus 915 tydens 'n veldslag aan die oewer van die van Garigliano-rivier. In Desember van dieselfde jaar kroon die pous Berengarius tot keiser van die Heilige Romeinse Ryk. Nadat Berengarius in April 924 vermoor is, sluit die pous op 9 Julie 926 in Mantua 'n verbond met Hugo van die Provence, die nuwe koning van Italië.

In 925 stuur die pous 'n brief aan Koning Tomislav van Kroasië waar in hy aandui dat die Kroatiese ryk sy ontstaan aan die pousdom te danke het. Tomislav het die brief waardeer omdat dit sy aansprake op die troon versterk het.

Pous Johannes X het ook sy getroue vriend Petrus, biskop van Orte na Duitsland getuur. Petrus hou in 916 'n sinode by Hohenaltheim en het goeie betrekkinge met koning Koenraad gehandhaaf. Johannes het hom ook bemoei met kerksake in Frankryk. Hertog Heribert van Akwitanië het koning Karel die Eenvoudige gevange geneem in 923 en geëis dat sy vyfjaar oue seun Hugo van Vermandois, aartsbiskop van Reims word. Die pous het toegegee aan die eis toe Heribert belowe het om die koning vry te laat.

Weens sy verbond met Hugo van die Provence het Johannes X in onguns geraak by Marozia van die familie van Theophyilactus en word hy afgeset en in die Engeleburg opgesluit in 928, waar hy in Desember van dieselfde jaar sterf. Hy is waarskynlik op aanstigting van Marozia vergiftig of versmoor.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31002" url="https://af.wikipedia.org/wiki?curid=31002" title="Pous Leo VI">
Pous Leo VI

Leo VI was die 123ste pous van die Rooms-Katolieke Kerk.

Pous Leo VI is gebore in Rome, Italië die seun van Christoforus uit die familie van die Sanguigna. Voor sy verkiesing was Leo kardinaal-piester van St. Susanna. In Mei 928 volg hy Pous Johannes X op en regeer tot sy dood in Desember 928. Hy word opgevolg deur Pous Stefanus VII (VIII).
Die naam ‘Leo’ beteken 'Leeu'.

Pous Leo VI is tot pous verkies deur die invloed van Marozia. Hy het die besluite van die sinode van Split in 926 bekragtig en Split tot aartsbisdom verhef, waardeur alle biskoppe van Dalmasië aan Split ondergeskik geword het.

Daar bestaan twyfel oor die wettigheid van Leo VI (en sy opvolger Stefanus VII (VIII)) se verkiesing omdat Pous Johannes X nog gelewe het as gevangene in die Engeleburg.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31003" url="https://af.wikipedia.org/wiki?curid=31003" title="Universiteit">
Universiteit

'n Universiteit is 'n instansie vir hoër onderwys en navorsing waar studente akademiese grade kan verwerf. Die woord "universiteit" is afgelei van die Latyns ""universitas magistrorum et scholarium"", wat rofweg beteken "gemeenskap van onderwysers en skoliere".

Mense kan by 'n universiteit inskryf om 'n graad te verwerf. In teenstelling met skoolonderrig is opleiding by universiteite meer gespesialiseerd. So sal 'n persoon wat biologie aan 'n universiteit studeer verskeie modules oor biologie en verwante onderwerpe deurloop, maar min indien enige oor ander onderwerpe soos tale en geskiedenis.

Universiteite bied beide voorgraadse en nagraadse onderrig. Nagraadse studies konsentreer meestal op navorsing.

Enkele van die universiteite in Suid-Afrika is:


</doc>
<doc id="31009" url="https://af.wikipedia.org/wiki?curid=31009" title="Vliegwiel">
Vliegwiel

'n Vliegwiel is 'n roterende skyf wat gebruik word om kinetiese energie te stoor. Vliegwiele weerstaan verandering in hul draaisnelheid, wat help om 'n as stabiel te hou as 'n wisselende wringkrag daarop uitgeoefen word, soos in die geval van 'n suiergebaseerde resiprokerende enjin, of wanneer die lading wat daarop geplaas word nie reëlmatig is nie (soos in die geval van 'n suierpomp). Vliegwiele kan ook gebruik word om baie hoë elektriese energiepolse te skep vir sekere soorte eksperimente waar dit nie moontlik sou wees om dit van die verspreidingsnetwerk te trek nie. Vliegwiele het in die meer onlangse verlede ook baie aandag geniet as moontlike toestelle vir die stoor van energie vir gebruik in voertuie.

Energie word in die wiel gestoor as kinetiese energie:

waar

waar "m" die massa en "r" die radius aandui.

Die hoeveelheid energie wat veilig in 'n vliegwiel gestoor kan word hang af van die punt waar die wiel sal vervorm of uitmekaarbreek. Die radiale spanning op die wiel is 'n sterk oorweging in die ontwerp van 'n energie opgaarstelsel gebaseer op 'n vliegwiel.

waar

Vir 'n gegewe vliegwielontwerp kan daar uit die bogenoemde vergelykings afgelei word dat die kinetiese energie eweredig is aan die verhouding van die radiale spanning tot die materiaaldigtheid.
Hierdie parameter kan die spesifieke trekspanning genoem word. Die vliegwielmateriaal met die hoogste spesifieke treksterkte sal die meeste energie kan stoor. Dit is dan ook een van die redes waarom koolstofvesel 'n materiaal van belang is in hierdie verband.

Die vliegwiel is al sedert antieke tye in gebruik, waarvan die bekendste tradisionele voorbeeld die pottebakkerswiel is. Tydens die Nywerheidsomwenteling het James Watt bygedra tot die ontwikkeling van die vliegwiel in die stoomenjin en sy tydgenoot James Pickard het 'n vliegwiel saam met 'n krukas gebruik om resiprokerende beweging na draaibeweging om te skakel.

'n Meer moderne toepassing van 'n vliegwiel is die vliegwiele wat gebruik word om satteliete te oriënteer in die ruimte sonder om van vuurpylstuwers te gebruik.

Vliegwiele word ook in pons- en klinknaelmasjiene gebruik waar dit die energie van die motor stoor en dit dan loslaat met elke slag van hul werking.

Vliegwiele is reeds in die ou tyd gebruik in spin- en pottebakkerswiele.

Die vliegwiel as 'n meganiese toestel om draaisnelheid reëlmatig te maak is vir die eerste keer in die "Kitab al-Filaha" beskryf deur die Andalusiër, Ibn Bassal (1038–1075), wat die toestel gebruik het in kettingpompe en waterwiele gebruik het.

Alvorens 'n Amerikaanse kenner van die middeleeue is so 'n vliegwiel ook aangeteken in die "De diversibus artibus" deur die Duitse vakman Theophilus Presbyter (ca. 1070–1125) wat meld dat hy die toestel in verskeie van sy masjiene gebruik het.



</doc>
<doc id="31020" url="https://af.wikipedia.org/wiki?curid=31020" title="Pous Stefanus VII">
Pous Stefanus VII

Stefanus VII (VIII) was die 124ste pous van die Rooms-Katolieke Kerk. Weens die statusverandering van Pous Stefanus (II), was Stefanus VII vanaf die begin van die 13de eeu tot 1961 bekend as Stefanus VIII en was hy die 125ste pous. Sien Die spesiale geval van Pous Stefanus (II) vir volle besonderhede.

Pous Stefanus VII (VIII) is gebore in Rome, Italië die seun van Theudemond. Voor sy verkiesing was hy kardinaal-priester van St. Anastasius. In Desember 928 volg hy Pous Leo VI op en regeer tot sy dood in Februarie 931. Hy word opgevolg deur Pous Johannes XI.
Die naam ‘Stefanus’ beteken 'gekroonde'.

Pous Stefanus VII is verkies deur die invloed van Marozia, waarskynlik om die troon tydelik te vul totdat haar seun Pous Johannes XI pous kon word.

Daar bestaan twyfel oor die wettigheid van Stefanus (en sy voorganger Leo VI) se verkiesing omdat Pous Johannes X nog gelewe het as gevangene in die Engeleburg.

Hy is moontlik vermoor.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31022" url="https://af.wikipedia.org/wiki?curid=31022" title="Jamie Uys">
Jamie Uys

Jacobus Johannes Uys (30 Mei 1921 tot 29 Januarie 1996), beter bekend as Jamie Uys, was 'n Suid-Afrikaanse rolprentregisseur, akteur en vervaardiger. Uys het die regie van 24 rolprente oor sy loopbaan hanteer. Hy was ook die vervaardiger van die film "Animals Are Beautiful People".

Jacobus Johannes Uys is op 30 Mei 1921 in Boksburg gebore. Voor hy met rolprente begin het, was hy 'n wiskundeonderwyser op sy tuisdorp. Hier trou hy met Hettie, ook 'n wiskundeonderwyser. Die egpaar begin boer en open handelsposte langs die Palalarivier. Hy is later as die plaaslike landdros en vrederegter aangestel.

Uys maak sy debuut as rolprentregisseur in 1951 met die Afrikaanse rolprent ""Daar Doer in die Bosveld"".

Sy twee ""Beautiful People""-rolprente handel oor die plant- en dierelewe in Suid-Afrika, Namibië, Botswana en Zimbabwe, en veral oor die woestynlewe. 'n Hoogtepunt was waar olifante, vlakvarke, ape en ander diere dronk rondslinger nadat hulle gefermenteerde maroelas geëet het.

Jamie Uys se grootste en bekendste rolprent was ""The Gods Must Be Crazy"". In dié komedie gebruik hy 'n Boesman genaamd N!xau in die hoofrol. 'n Cokebottel word oor die Kalahariwoestyn uit 'n vliegtuig gegooi waarna 'n groep Boesmans dit optel en besluit dat die vreemde voorwerp nie by hulle hoort nie, en aan die gode terugbesorg moet word. N!xau, die hoofkarakter, word aangewys om die taak te verrig. 

Die fliek veroorsaak soveel opslae in Amerika, Japan, Europa, en ander plekke dat 'n tweede, minder suksesvolle weergawe, "The Gods Must Be Crazy II", gemaak word.

Uys se ander welbekende rolprent was "Funny People" wat uitgereik is in 1978, 'n komedie in dieselfde trant as "Candid Camera" in die VSA, waar niksvermoedende mense in verleenthede geplaas word. Arnold Vosloo wat sedertdien roem in Hollywood verwerf het, speel in die opvolgprent daarvan, "Funny People II" wat in 1983 vrygestel is.

Uys was baie lief vir die natuur en het dikwels van die geroesemoes van Johannesburg (waar hy gewerk het) weggekom, deur na sy nederige vakansiehuis (Heidelaan 262) in Paradysstrand, vyf kilometer wes van Jeffreysbaai, te gaan. Dit was ongeveer 300 meter van die strand af en het geen elektrisiteit gehad nie - aan die begin net paraffienlampe en later gaslampe. Hy was 'n ywerige amateurbotanis en het dikwels daar plantmonsters versamel, deur met sy fiets in die veld na belowende plekkies rond te ry. Hy het dit ook geniet om modelvliegtuie te bou op vakansie. Later in die sewentiger- en vroeë tagtigerjare het hy 'n meer luukse strandhuis op die strand laat bou, maar net 'n paar honderd meter weg van sy vorige plekkie.

Uys is in 1996 op die ouderdom van 74 aan 'n hartaanval oorlede.

Uys ontvang die 1981 ""Grand Prix"" by die ""Festival International du Film de Comedie Vevey"" vir ""The Gods Must Be Crazy"", en in 1974 ontvang hy die ""Hollywood Foreign Press Association for best documentary""-toekenning vir ""Beautiful People"". 

As regisseur:

Stemmet, J.-A. 2015. Sangoma of the silver screen: Jamie Uys as film maker 1950–1964, "Ensovoort" 

Senekal, B.A. en Stemmet, J.-A. 2014. The gods must be connected: An investigation of Jamie Uys’ connections in the Afrikaans film industry using social network analysis, "Communicatio" 40(1), 1-19 


</doc>
<doc id="31026" url="https://af.wikipedia.org/wiki?curid=31026" title="Pous Johannes XI">
Pous Johannes XI

Johannes XI was die 125ste pous van die Rooms-Katolieke Kerk.

Pous Johannes XI is gebore in Rome, Italië, die seun van Marozia en vermoedelik ook van Pous Sergius III ("Johannes, natione Romanus ex patre Sergio papa", "Liber Pont." ed. Duchesne, II, 243). Ander bronne verklaar dat hy die seun is van Alberic I, koning van Italië. Indien Johannes wel die seun van Pous Sergius III was, is hy die enigste buite-egtelike seun van 'n pous wat ooit pous geword het. Pous Silverius was die seun van Pous Hormisdas uit 'n wettige huwelik. Voor sy verkiesing was Johannes kardinaal-priester van Santa Maria in Trastevere. In Februarie of Maart 931 volg hy Pous Stefanus VII (VIII) op en regeer tot sy dood in Desember 935 of Januarie 936. Hy word opgevolg deur Pous Leo VII.
Die naam ‘Johannes’ beteken 'God is genadig'.

Pous Johannes XI staan sterk onder die invloed van sy ma, Marozia. Hy het die hervorming van die kloosterlewe gesteun, veral die van die klooster van Cluny.

Toe Marozia in die somer van 932 weer trou met haar swaer, koning Hugo van die Provence, het die pous se jonger halfbroer koning Alberic II in Desember, die pous en sy moeder gevange geneem. Johannes se mag is beperk tot kerklike sake en hy moes na Alberic se pype dans. Hy moes die patriarg van Konstantinopel en aartbiskop Artold van Reims in 933 vereer met die pallium.

Die pous is dood gedurende sy gevangeskap.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31030" url="https://af.wikipedia.org/wiki?curid=31030" title="Palwisselratstelsel">
Palwisselratstelsel

'n Palwisselratstelsel is 'n ratstelsel waar die ratverhoudings reëlmatig tussen die laagste en hoogste verhouding verwissel kan word in teenstelling met tradisionele ratstelsels waar dié verandering stapsgewyse vermag word. Die buigsaamheid van 'n palwisselratstelsel maak dit moontlik om 'n konstante hoeksnelheid in die dryfas te handhaaf oor 'n reek afvoersnelhede. Dit kan beter brandstofdoeltreffendheid tot gevolg hê as met ander stelsels en ook die enjin toelaat om by meer doeltreffende toere te bedryf vir 'n reeks voertuigsnelhede.

Baie klein trekkers vir gebruik by die huis en tuin het eenvoudige hidrostatiese of rubberband palwisselstelsels. Die John Deere Gater reeks van klein nutsvoertuie gebruik byvoorbeeld 'n band met koniese katrolle. Hulle kan baie krag lewer en snelhede bereik sonder koppelaars of ratskakelings. Baie nuwe sneeuvoertuie en bromponies gebruik ook palwisselratstelsels. Hierdie soort voertuie gebruik byna almal die rubberband/veranderlike katrol tipe palwisselstelsels.

Sommige dorsmasjiene het ook palwisselratstelsels. Die palwisselstelsel maak dit moontlik om die snelheid na vore te verstel onafhanklik van die enjinsnelheid. Dit maak dit vir die operateur moontlik om te rem en te versnel om die veranderinge in die digtheid van die gewasse in ag te neem.

Palwisselratstelsels is in vliegtuie se elektriese kragopwekkers gebruik sedert die 1950's en in sekere renmotors sedert die vroeë 1970's. Meer onlangs is palwisselstelsels ontwikkel vir knortjorre waar dit bewys is dat werkverrigting en enjinlewe deur die stelsels verbeter word.






Daar bestaan 'n verskeidenheid soorte palwisselstelsels:

In hierdie algemene soort palwisselstelsel word daar van V-vormige bande gebruik gemaak wat op katrolle hardloop wat loodrek op hul draai-as verdeel is. Die ratverhouding word aangepas deur die een wiel van die een katrol nader aan die ander te beweeg sodat die band hoër op tussen die bande loop en die ander katrol se wiele weer verder van mekaar af sodat die band dieper tussen die twee katrolle deurloop. Hierdie veranderinge verander die effektiewe deursnee van die katrolle wat hul oorhoofse ratverhouding beïnvloed. Die afstand tussen die twee katrolle verander nie en die lengte van die band bly ook konstant wat beteken dat beide katrolle ewe veel moet verander om die regte hoeveelheid spanning op die band te behou.

Toroïedale palwisselstelsels bestaan uit skywe en rollers wat die krag tussen die twee skywe oordra. Die skywe kan benaderd gesien word as twee koniese dele wat met hulle punte na mekaar gekeer is, sodat die twee dele saam 'n torus vorm. Een skyf dien as die dryfas toevoer en die ander as die kragafvoer. Die krag word vanaf een kant na die ander oorgedra deur rollers. As die rollers se asse loodreg is ten opsigte van die asse raak die rollers die kegels op dieselfde deursnee en gee dit dus 'n 1:1 ratverhouding. Die rollers se oriëntasie ten opsigte van die dryfas kan verander word wat 'n verandering in ratverhouding meebring.



</doc>
<doc id="31033" url="https://af.wikipedia.org/wiki?curid=31033" title="Xenofobie">
Xenofobie

Xenofobie is 'n angs teenoor dinge wat vreemd of onbekend is, veral teenoor vreemdelinge. Die woord is afgelei vanaf die Griekse woorde kseenos/ξενος, wat vreemdeling beteken; en fobos/φοβος wat angs en vrees beteken. Die term word tipies gebruik om 'n vrees of angs teenoor buitelanders of mense wat anders is aan te dui.

Xenofobie kan soms gepaard gaan met rassisme en rassediskriminasie. In teenstelling met ander fobies lei xenofobie tot afwerende en selfs aggressiewe gedrag eerder as verminderingsgedrag of vlug.

Japan het vanaf 1641 tot 1853 'n beleid van uitsluiting van buitelanders beoefen.

Talle xenofobiese aanvalle is geloods op buitelanders in Suid-Afrikaanse townships in Mei 2008. Die aanvalle het begin in Alexandra, 'n arm voorstad van Johannesburg. Die invloei van buitelanders, veral die 2-4 miljoen Zimbabwers (ongeveer 'n kwart van Zimbabwe se bevolking), het tot hoë maatskaplike spanning gelei. Hierdie buitelanders kompeteer direk met die lokale bevolking om werk, kos en verblyf en hulle word ook geblameer vir baie voorvalle van misdaad. 42 buitelanders was volgens berugte vermoor in die aanvalle. President Thabo Mbeki het die Suid-Afrikaanse Weermag ingeroep om verdere moorde op buitelanders te help voorkom. Xenofobiese geweld het ook na Du Noon in Milnerton, Wes-Kaap, versprei waar honderde buitelanders moes hardloop vir hulle lewens. Die moontlikheid bestaan dat aanvalle ook na Knysna kan uitbrei. Hierdie gebeure het gelei tot 'n wêreldwye bespreking oor die veiligheid van besoekers aan die FIFA Sokker-Wêreldbekertoernooi in 2010 in Suid-Afrika.


</doc>
<doc id="31034" url="https://af.wikipedia.org/wiki?curid=31034" title="Baskitaar">
Baskitaar

Die baskitaar of bas is 'n snaarinstrument wat in meeste moderne musiekvorme gebruik word. Dit is een van die hoofinstrumente in blues-, country-, flamenco-, popmusiek- en rockmusiek. Die stemming is E-A-D-G; soortgelyk aan die laagste vier snare van 'n kitaar, maar een oktaaf laer. Meeste baskitare word uitgevoer met frets, maar fretlose baskitare bestaan ook. 'n Persoon wat die bas speel kan 'n baskitarist, bassist, baskitaarspeler of basspeler genoem word.

Baskitare is meestal elektries, maar akoestiese baskitare word ook gemaak. Die klank van 'n akoestiese baskitaar klink meer soos die van 'n pizzikato-bespeelde kontrabas.

Die eerste elektriese baskitaar word in 1936 deur Audiovox Manufacturing Company van Seattle, VSA gebou, maar was nie baie suksesvol nie. In 1951 bou Fender die Fender Precision Bass. Dit was die eerste van 'n reeks elektriese baskitare wat hulle geproduseer het. Die ontwerper, Leo Fender, het die instrument geoormerk as vervanging van die kontrabas. Die Precision Bass was 'n reuse kommersiële sukses. Dit word steeds gebou en word as die grootvader van die moderne baskitaar beskou. Dit het ook 'n groot impak gehad op rock- en popmusiek en op die ontwikkeling van jazz.

'n Tradisionele baskitaar met vier snare is standaard in E-A-D-G gestem, maar kan ook in "Drop-D" gestem word waar die E-snaar na "D" gestem word (D-A-D-G). Spelers van heavy metal musiek somtyds stem die bas in D-G-C-F "Standaard D" of C-G-C-F "Drop C". Naas die tradisionele viersnarige baskitaar kry mens ook vyf-, ses-, sewe-, agt- en negesnarige baskitare. Vyf-snarige baskitare is in B-E-A-D-G of E-A-D-G-C gestem. Sessnarige baskitare is in B-E-A-D-G-C gestem.
Die snaarfrekwensies van 'n tipiese baskitaar met vier snare (in Hertz):



</doc>
<doc id="31035" url="https://af.wikipedia.org/wiki?curid=31035" title="Pous Leo VII">
Pous Leo VII

Leo VII was die 126ste pous van die Rooms-Katolieke Kerk.

Pous Leo VII is gebore Rome, Italië. Leo was waarskynlik 'n Benediktynse monnik en was voor sy verkiesing kardinaal-priester van Sint Sixtus. Op 3 Januarie 936 volg hy Pous Johannes XI op en regeer tot sy dood op 13 Julie 939. Hy word opgevolg deur Pous Stefanus VIII (IX).
Die naam ‘Leo’ beteken 'leeu'.

Pous Leo VII is waarskynlik verkies op aandrang van koning Alberic II (die eerste van vyf pouse). Leo steun die hervormingsbewegings van Cluny en Subiaco. In 937 benoem hy Frederik, aartsbiskop van Mainz tot pouslike legaat in Duitsland. Hy het nie die verpligte doop van Jode in Duitsland gesteun nie, maar het nie hulle verdrywing teengestaan nie.

Leo het ab Odo van Cluny in 936, gevra om as tussenganger op te tree tussen Alberic II en Hugo van die Provence, Alberic se stiefpa. Die onderhandelings was suksesvol en Hugo se dogter Alda het met Alberic getrou.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31036" url="https://af.wikipedia.org/wiki?curid=31036" title="Ikea">
Ikea

Ikea ([i'ke.a], handelsmerk: "IKEA") is 'n internasionale maatskappy wat die meubelbedryf met sy bekostigbare en slaan-dit-self-aan-mekaar-meubels gerewolusioneer het. Die winkelketting, wat in Swede gestig is, is tans ook die grootste vervaardiger van meubels wêreldwyd met 118 000 medewerkers en 'n omset van 19,8 miljard € in 2007.

IKEA is in 1943 deur die 17-jarige Ingvar Kamprad gestig en tans in besit van 'n Nederlands-gebaseerde stigting wat deur die Kamprad-gesin oorheers word. IKEA is 'n akroniem wat uit die hoofletters van die stigter (Ingvar Kamprad), die plaas waar hy grootgeword het (Elmtaryd) en die nabygeleë dorpie Agunnaryd in Småland bestaan.

Die stigting "INGKA Holding B.V." is die moedermaatskappy van alle ondernemings in die IKEA-groep, waaronder die nywerheidsgroep Swedwood (die vervaardiger van IKEA-meubels), die handelmaatskappye wat die IKEA-meubelwinkels beheer, die afdelings wat aankoopfunksies uitoefen, en "IKEA of Sweden" wat verantwoordelik is vir die ontwerp en ontwikkeling van produkte in die IKEA-reeks. "INGKA Holding B.V." is in besit van die "Stichting IKEA Foundation", 'n nie-winsbejagmaatskappy wat in die Nederlandse stad Leiden geregistreer is.

"Inter IKEA Systems B.V." in Delft (Nederland) is die eienaar van die IKEA-konsep en -handelsmerk waarmee alle IKEA-meubelwinkels hul konsessieooreenkoms gesluit het. Die IKEA-groep is die grootste maatskappy onder konsessie van "Inter IKEA Systems B.V."

Die eerste Ikea-winkel is in 1958 in Älmhult (Swede) geopen; die sewentiende Sweedse winkel is op 29 Augustus 2007 in Karlstad geopen. In Desember 2008 het Ikea altesaam oor 315 meubelwinkels in 36 lande beskik.

Die maatskappy se katalogus, wat afbeeldings en pryse van IKEA-meubels, breekware, dekorartikels en ander ware bevat, is die grootste drukwerk ter wêreld. Die katalogus word in 17 tale en 38 uitgawes vir 28 lande met 'n totale oplaag van 191 miljoen eksemplare gepubliseer. Nuwe katalogusse verskyn jaarliks in Augustus of September.

Die meubelbedryf is oor 'n lang tydperk as 'n bedryf beskou wat deur 'n baie groot aantal plaaslike verskaffers en aanbieders oorheers word. Daar was gewoonlik 'n groter aantal meubelwinkels in stedelike sakekerne wat 'n groot verskeidenheid dienste aan verbruikers verskaf het. Meubels is meestal op bestelling en in klein hoeveelhede plaaslik vervaardig sodat verbruikers aan hoë prysvlakke en lang wagtye gewoond geraak het.

IKEA se sakemodel het 'n algehele vernuwing aan die meubelbedryf gegee. Sy relatief groot meubelwinkels word gewoonlik in voorstede opgerig en beskik naas hul uitstalruimte steeds ook oor geriewe soos restourante en speelplekke vir kinders. IKEA verskaf minder dienste aan klante en probeer hulle self in die verkoopproses te integreer. IKEA se produkte - wat deur hul eenvoudige Sweedse ontwerp van ander meubels en huishoudelike goedere verskil - word veral in katalogusse en op die internet beskryf. Klante moet hulle meubels, wat in plat kartonne verpak is, self van die rakke in stoorhuis-afdelings (wat deel van elke IKEA-meubelwinkel uitmaak) afhaal en ook self huis toe vervoer en aanmekaar sit. Hierdie dienste kan egter ook teen ekstra betaling gekoop word.

Vir die vervaardiging van sy meubels en ander items maak IKEA gebruik van 'n internasionale netwerk van vervaardigers. IKEA beperk homself nie tot die aankoop van klaar vervaardigde produkte nie, maar koop liewer produksiekapasiteite in verskillende fabrieke. Vooraf getekende sketse van nuut ontwerpte produkte word gebruik om verskaffers op te spoor wat 'n artikel kan vervaardig. Gewoonlik word ontwerpe by die spesifieke vaardighede van verskaffers aangepas. IKEA koop in teenstelling met tradisionele meubelaanbieders steeds groot hoeveelhede meubels en ander goedere aan - soms beloop IKEA se produksie tot by 90 persent van die totale kapasiteite van 'n enkele vervaardiger. Leweransiers moet aan IKEA se spesifieke kwaliteitsvereistes en ander standaarde voldoen. Alhoewel IKEA ook oor sy eie meubelfabrieke beskik (die dogtermaatskappy "Swedwood" vervaardig meubels in sowat 35 fabrieke wat oor nege lande versprei is), word die meeste items deur ande produsente vervaardig sodat IKEA steeds fleksibel by die vraag op die verskillende markte kan aanpas.

In teenstelling met sy mededingers in die meubelbedryf het IKEA 'n hoë vlak van vertikale integrasie bereik en stel nuwe standaarde ten opsigte van sy verskaffersnetwerk, sy logistiek en sy verkoopsaktiwiteite. IKEA het homself in die internasionale meubelbedryf veral as prysleier geposisioneer en oefen sodoende groot druk op sy mededingers en nabootsers uit. Die maatskappy bring kostebesparings teweeg wat dit in staat stel om baie produkte tussen 25 en 50 persent goedkoper as sy mededingers aan te bied. IKEA skenk hierby sowel aandag aan verbruikers se behoeftes aan bekostigbare meubilering asook verskaffers se belangstelling in groot produksiehoeveelhede.

Aanvanklik het Kamprad huishoudelike goedere en meubels per katalogus aan Sweedse klante verkoop. Reeds vanaf 1951 het IKEA hom uitsluitlik op meubels gekonsentreer - in 'n tydperk toe steeds minder Swede as gevolg van stygende pryse nog in staat was om meubels te kan bekostig. Kamprad het destyds begin om funksionele en goed ontwerpte meubels teen lae pryse te verkoop, en vanaf 1953 kon IKEA-meubels nie net in katalogusse nie, maar ook in 'n uitstalruimte in Älmhult besigtig word. Tegelykertyd het IKEA begin om sy meubels self te ontwerp. In 1958 is IKEA se winkel in Älmhult vergroot vir meer gerief en tot sy eerste groot meubelwinkel omgeskep. Dit was die hoeksteen vir 'n vinnig groeiende sakeonderneming.

Kamprad se Sweedse mededingers het nie gras onder hul voete laat groei nie en druk op verskaffers uitgeoefen. Baie meubelprodusente was nie langer bereid om met Kamprad saam te werk nie, en hy was genoodsaak om na die buiteland uit te wyk. Moeilike onderhandelinge het gevolg, maar uiteindelik is 'n ooreenkoms met Poolse staatsondernemings bereik. Om vervoerkoste na Swede so laag moontlik te hou, is die Pools-vervaardigde meubels nog nie aanmekaar gesit nie, maar as onderdele in plat kartonne afgelewer.

In 1963 het die eerste IKEA-meubel buite Swede in die buurland Noorweë geopen, en ses jaar later het IKEA ook na die Deense mark uitgebrei. Nadat die Sweedse meubelmark in die vroeë 1970's versadig geraak het, het Kamprad geprobeer om nuwe afsetmarkte buite Skandinawië te vind. In 1973 is 'n meubelwinkel op die Switserse mark geopen wat destyds as baie moeilik vir nuwe mededingers beskou en sodoende opsetlik as toetsmark gekies is. IKEA se onkonvensionele styl was onmiddellik suksesvol, en die maatskappy het in die volgende jaar ook tot die Duitse meubelmark toegetree wat destyds in volume die grootste in Europa was - en uiteindelik tot IKEA se belangrikste buitelandse mark sou ontwikkel.

Teen die middel van die 1970's het IKEA begin om meubelwinkels in oorsese lande te open; die eerste hiervan is in 1975 in Australië ingewy. In die volgende jaar het IKEA as konsessiegewer tot die Kanadese mark toegetree en die nodige plaaslike logistiek ontwikkel. Kamprad het aanvanklik geskroom om ook na die Amerikaanse mark uit te brei, en eers na baie oorweging is in 1985 vyf meubelwinkels in voorstede van metropole langs die ooskus geopen. 

Die Amerikaanse klante was egter nie tevrede met IKEA se tradisionele meubelsortiment nie, en dit was duidelik dat meubels vir die plaaslike mark aangepas moes word. Dit was onversoenbaar met IKEA se strategie, en verkoopsyfers was te laag vir grootskaalse produksie teen lae pryse. Eers toe 'n Amerikaanse mededinger - "Stor" - in die laat tagtigerjare begin het om dieselfde strategie soos IKEA te volg en meubelhuise langs die weskus geopen het, het IKEA sy kans geneem om self na die Amerikaanse weste uit te brei. IKEA kon in teenstelling met "Stor" prys-en logistieke voordele benut, en 'n kort tyd later was "Stor" byna bankrot. IKEA het "Stor" oorgeneem en sodoende op een slag oor 'n groot aantal meubelwinkels in die Verenigde State beskik. IKEA se Amerikaanse meubels en winkels is volgens die Amerikaanse smaak herontwerp, en ondanks strawwe mededinging het IKEA se jaarlikse omset in die 1990's met sowat tien persent gegroei. Later het IKEA ook by etniese besonderhede in die VSA aangepas - katalogusse vir Kalifornië en ander deelstate met 'n beduidende Spaansprekende minderheid het naas Engels ook in Spaans verskyn, terwyl ook advertensieveldtogte die spesifieke behoeftes van etniese minderhede ontmoet.

IKEA se uitbreiding na Asiatiese en Arabiese lande is in die laat 1970's deur middel van konsessiewinkels deurgevoer - daar is dus nie regstreeks in meubelwinkels belê nie. In Singapoer (1978), Saoedi-Arabië (1983), Koeweit (1984), Hong Kong (1988), die Verenigde Arabiese Emirate (1991), die Republiek China (Taiwan, 1994), Maleisië (1996), Israel (2001) en Turkye (2005) is IKEA-winkels deur plaaslike ondernemers bestuur wat ook die nodige kapitaal verskaf het. In hierdie markte is IKEA se verantwoordelikhede beperk tot bemarkingsaktiwiteite, die beskikbaarstelling van administrasiestelsels en steun vir opleidingsprogramme vir plaaslike medewerkers.

In die Volksrepubliek China het IKEA in 1998 'n gemeenskaplike onderneming met plaaslike maatskappye gestig. Ook vir die Sjinese mark het IKEA-produkte die behoeftes van plaaslike verbruikers ontmoet - meubelwinkels is uitsluitlik in gebiede geopen waar openbare vervoerstelsels beskikbaar was sodat die winkels ook vir klante sonder hul eie motors maklik toeganklik was. Vanweë die lae plaaslike loonvlakke verkies baie Sjinese IKEA-klante om hul meubels nie self aanmekaar te sit nie, maar betaal liewer vir hierdie soort dienste.

In Japan het IKEA in 2006 twee meubelwinkels geopen. Oorspronklik het IKEA reeds in 1974 via konsessiewinkels tot die Japannese mark toegetree, tog was die verkoopsyfers aanvanklik so laag dat die Swede hul aktiwiteite hier in 1986 heeltemal gestaak het. Die tweede poging om na Japan uit te brei is deur IKEA self bestuur, en ook op hierdie moeilike mark is die behoeftes van plaaslike verbruikers ontmoet: 'n groot verskeidenheid bykomende dienste word aangebied, terwyl die meubels aan die kenmerkende klein Japannese woonstelle aangepas word.

Ná die Duitse en Switserse markte het IKEA in die laat 1970's ook na ander Europese lande uitgebrei, waaronder Oostenryk (1977), Nederland (1978), Frankryk en Ysland (1981) en België (1984). Ná die opening van sy eerste winkel naby Londen in die Verenigde Koninkryk (1987) het IKEA in 1992 in 'n verrassende stap die Britse meubelwinkelketting "Habitat" oorgeneem wat hom in sy relatief klein winkels net soos IKEA op moderne meubels gespesialiseer het, maar daarnaas ook uitgebreide dienste aan sy klante verskaf het. "Habitat" is as 'n selfstandige handelsmerk bewaar en tans in besit van die IKANO Group wat deur die Kamprad-gesin oorheers word.

Net soos prysbewuste klante in ander lande was ook Italiaanse verbruikers geesdriftig oor die opening van die eerste IKEA-winkel in hul land, en daar is ná 'n kort tyd altesaam dertien winkels dwarsoor die land ingewy. In Spanje, waar die eerste konsessiewinkels in 1980 gestig is, het IKEA in 1996 die eerste meubelwinkel onder sy eie bestuur geopen. In dieselfde jaar het IKEA tot die Finse mark toegetree.

Die Sentraal- en Oos-Europese markte was ná die val van die Ystergordyn belangrik genoeg vir IKEA, tog het die Swede vanweë die aanvanlike politieke instabiliteit besluit om eers konsessiewinkels te open. In Hongarye is die eerste meubelwinkel naby Boedapest in 1990 in samewerking met 'n plaaslike winkelketting geopen. 'n Kort tyd later het IKEA ook die aandele van sy vennote oorgeneem. Die winkels wat in 1991 in Pole en die destydse Tsjeggoslowakye geopen is, is deur IKEA self bestuur. Later het winkels in Rusland (2000) en Portugal (2004) gevolg. In Roemenië het IKEA weer die voorkeur aan 'n konsessiesaak gegee wat in 2007 in samewerking met 'n Roemeense ondernemer gestig is.

IKEA het ook sy netwerk van internasionale verskaffers steeds verder uitgebrei - in 2006 was daar reeds sowat 1 300 leweransiers in 53 lande wat almal met die oog op lae koste gekies is. 'n Groot persentasie van IKEA se artikels word in lande met lae loonvlakke vervaardig, waarby die meeste komponente uit die Volksrepubliek China (18 persent), Pole (14 persent), Italië (8 persent), Swede (7 persent) en Duitsland (6 persent) ingevoer word. Die benodigde onderdele vir 'n meubelstuk of ander artikel word dikwels deur 'n groot verskeidenheid verskaffers in verskillende lande vervaardig. Daar is dikwels ook ongewone vorme van samewerking - 'n ski-vervaardiger het reeds tafels vir IKEA vervaardig, terwyl 'n hempprodusent kussingoortrekke aan IKEA verskaf het.

Klaar vervaardigde en verpakte produkte word na 28 verspreidingssentra gestuur en van daar na IKEA se meubelwinkels vervoer. Op onstabiele markte soos Bulgarye, Pole, Rusland, Roemenië en Slowakye verskaf IKEA kapitaal en kennis aan plaaslike meubelvervaardigers, terwyl masjiene ook by IKEA geleen mag word. IKEA waarborg dat alle produkte wat deur konsessiesake vervaardig is, ook afgelewer word. Sodoende verseker IKEA 'n lae kostestruktuur vir sy netwerk van verskaffers.


</doc>
<doc id="31037" url="https://af.wikipedia.org/wiki?curid=31037" title="Pous Stefanus VIII">
Pous Stefanus VIII

Stefanus VIII (IX) was die 127ste pous van die Rooms-Katolieke Kerk. Weens die statusverandering van Pous Stefanus (II), was Stefanus VIII vanaf die begin van die 13de eeu tot 1961 bekend as Stefanus IX en was hy die 128ste pous. Sien Die spesiale geval van Pous Stefanus (II) vir volle besonderhede.

Pous Stefanus VIII (IX) is gebore in Rome, Italië van Duitse afkoms. Voor sy verkiesing was hy kardinaal-priester van Sint Silvester en Martinus. Op 14 Julie 939 volg hy Pous Leo VII op en regeer tot sy dood in laat Oktober 942. Hy word opgevolg deur Pous Marinus II. Die naam ‘Stefanus’ beteken 'die gekroonde'.

Pous Stefanus VIII (IX) was heeltemal onder die invloed van Alberic II en het slegs in naam regeer.

Latere, ietwat onbetroubare bronne dui aan dat Stefanus betrokke was by 'n komplot teen Alberic, gevang en gemartel is en aan sy wonde beswyk het.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31038" url="https://af.wikipedia.org/wiki?curid=31038" title="ENIAC">
ENIAC

ENIAC, Engels vir Electronic Numerical Integrator And Computer, was die eerste algemeendoelige elektroniese rekenaar. Dit was die eerste hoë-spoed, Turingvolledige, digitale rekenaar wat herprogrammeer kon word om 'n reeks rekenkundige probleme op te los, terwyl vroeëre masjiene net sekere van die eienskappe gehad het. Die ENIAC is ontwerp en gebou deur die Amerikaanse leër om artillerievuur-tabelle te bereken.

Die ENIAC was van onmiddelike belang. Met sy bekendstelling in 1946 is dit die "Enorme Brein" deur die media gedoop. Dit was 'n duisend keer vinniger as elektro-meganiese masjiene, 'n sprong in rekenkundige krag wat geen enkele masjien nog kon bereik nie. Die wiskundige vermoëns, gepaard met algemeendoelige programmering, het wetenskaplikes en industrialiste baie opgewonde gehad. Die uitvinders het dié nuwe idees versprei deur 'n reeks lesings aan te bied oor rekenaarargitektuur.

Die ENIAC se ontwerp en konstruksie was gefinansier deur die Amerikaanse leër gedurende die Tweede Wêreldoorlog. Die konstruksiekontrak is geteken op 5 Junie, 1943, en werk op die rekenaar het die volgende maand in die geheim begin onder die skuilnaam "Projek PX" deur die Universiteit van Pennsilvanië se Moore Skool van Elektriese Ingenieurswese. Die volledige masjien is onthul op 14 Februarie, 1946 by die Universiteit van Pennsilvanië, en het $500,000 gekos. Dit is formeel deur die V.S. Weermagartillerie in Julie 1946 in diens geneem. ENIAC is afgeskakel op 9 November 1946 vir opknappings en 'n geheue-opgradering, en is toe geskuif na die Aberdeen toetsgronde, Maryland in 1947. Daar, op 29 Julie 1947, is dit weer aangeskakel en was dit in voortdurende gebruik tot 11:45 nm op 2 Oktober 1955.

Die ENIAC is bedink en ontwerp deur John Mauchly en J. Presper Eckert van die Universiteit van Pennsilvanië. Die span ontwerpingenieurs wat met die ontwikkeling behulpsaam was, sluit in Bob Shaw (funksietabelle), Chuan Chu (deler/vierkantswortelberekenaar), Kite Sharpless (meesterprogrammeerder), Arthur Burks (vermenigvuldiger), Harry Huskey (leser/drukker), Jack Davis (akkumulators) en Iredell Eachus Jr.

Die ENIAC was 'n modulêre rekenaar, saamgestel uit individuele panele om verskillende funksies te verrig. Twintig van hierdie modules was akkumulators, wat nie net kon optel en aftrek nie, maar kon ook 'n tien-syfer desimale getal in hulle geheue stoor. Getalle was aangegee tussen twee eenhede oor 'n aantal algemeendoelige busse, of borde, soos dit genoem was. Om die hoë spoed te bereik moes die panele die getalle ontvang en aanstuur, bereken, die antwoord stoor, en die volgende stap aktiveer - alles sonder bewegende onderdele. Die sleutel tot sy veelsydigheid was die vermoë om te vertak; dit kon verskillende bewerkings, wat afhanklik was van die berekende resultaat, aktiveer.

Naas die spoed, was die mees merkwaardige kenmerk omtrent die ENIAC, die grootte en kompleksiteit daarvan. ENIAC het 17,468 vakuumbuise, 7,200 kristal diodes, 1,500 aflossers, 70,000 resistors, 10,000 kapasitore en ongeveer 5 miljoen handgesoldeerde soldeerlasse. Dit het 30 kort ton (27 t) geweeg, was rofweg 8.5 voet by 3 voet by 80 voet (2.6 m by 0.9 m by 26 m), het 680 vierkante voet (63 m²) opgeneem, en het 150 kW krag gebruik. Invoer was moontlik deur 'n IBM kaartleser, en 'n IBM kaartpons was gebruik vir die uitvoer. Hierdie kaarte kon gebruik word om 'n aflyngedrukte uitvoer te lewer deur 'n IBM berekeningsmasjien te gebruik, byvoorbeeld die IBM 405.

ENIAC het tien-posisie ringtellers gebruik om syfers te stoor; elke syfer het 36 vakuumbuise gebruik, 10 daarvan was tweevoudige triodes vir die flip-floppe van die ringteller. Rekenkunde was uitgevoer deur die impulse "te tel" met die ringtellers en genereer dan dra-impulse as die teller "rondspring", die idee was om in elektronika die bewerking van die syferwiele van 'n meganiese optelmasjien na te maak. ENIAC het twintig tien-syfer getekende akkumulator wat tien-komplement voorstelling gebruik en kon 5,000 eenvoudige optel- en aftrekbewerkings doen tussen enige van hulle aan 'n bron (bv, nog 'n akkumulator, of 'n konstante seintoestel) elke sekonde. Dit was moontlik om 'n paar akkumulators aanmekaar te koppel en gelyktydig te hardloop. Die topspoed van die bewerking was dus moontlik baie hoër weens die parallelle verwerkings.

Dit was moontlik om die oordra van een akkumulator na 'n ander akkumulator te bedraad om met dubbele presisie rekenkundige bewerkings te doen, maar die akkumulator se draerstroombaan se tydsberekening het die bedrading van drie of meer akkumulators (vir hoër akkuraatheid) verhoed.


</doc>
<doc id="31039" url="https://af.wikipedia.org/wiki?curid=31039" title="Staal">
Staal

Staal is 'n legering wat hoofsaaklik uit yster bestaan met 'n koolstof-inhoud tussen 0.2 en 2.04% op 'n massabasis (C:1000–10,8.67Fe), afhangende van die graad. Koolstof is die mees kostedoeltreffende legeringselement vir yster. Verskeie ander legeringselemente word egter ook gebruik soos mangaan, chroom, vanadium en wolfram. Koolstof en ander elemente dien as verhardingsmiddels en verhoed dat die dislokasies van die ysteratoom kristalstruktuur oormekaar gly. Deur die hoeveelhede en die vorm waarin die legeringselemente in die staal voorkom kan eienskappe soos die hardheid, smeebaarheid en treksterkte van die staal beheer word.

Staal met 'n verhoogde koolstofinhoud kan harder en sterker gemaak word as yster, maar word dan ook meer bros. Die maksimum oplosbaarheid van koolstof in yster (in die austenitiese gebied) is 2.14% op 'n massabasis en kom voor by 1149 °C; hoër konsentrasies van koolstof of laer temperature sal sementiet tot gevolg hê. Legerings met 'n hoër koolstofinhoud as hierdie staan bekend as gietyster as gevolg van hulle laer smeltpunt en gietvermoë. Staal kan ook van smeeyster onderskei word wat slegs 'n klein hoeveelheid vreemde elemente bevat, maar soveel as 1% tot 3% op 'n massabasis slak in die vorm van verlengde partikels wat in een rigting voorkom wat 'n kenmerkende grein in die yster veroorsaak. Smeeyster is meer roesbestand as staal en kan makliker gesweis word.

Ten spyte daarvan dat staal lank voor die Renaissance met behulp van verskeie ondoeltreffende metodes vervaardig is, het die gebruik daarvan eers algemeen geword nadat meer doeltreffende vervaardigingsmetodes in die 17 eeu ontwikkel is. Met die ontdekking van die Bessemer-proses in die middel 19 eeu het staal 'n betreklik goedkoop, massavervaardigde materiaal geword. Verdere verfynings van die proses, soos die Linz-Donawitz verwerkingstegniek oftewel die basiese suurstofproses, het die vervaardigingskoste verder verlaag en ook die kwaliteit van die metaal verhoog. Vandag is staal 'n algemene boumateriaal in die wêreld en is 'n belangrike komponent in geboue, gereedskap, voertuie en huishoudelike- en ander toebehore.

Moderne staal word geïdentifiseer deur verskeie grade wat deur verskillende standaarde-organisasies daargestel word.

Yster word soos die meeste ander metale gewoonlik nie as 'n onverbonde element in die aardkors aangetref nie. Yster word slegs in verbinding met suurstof of swael in die aarde se kors gevind. Tipiese ysterbevattende minerale sluit FeO-die vorm waarin ysteroksied in die mineraal hematiet voorkom en FeS—piriet. Yster word ontgin vanuit erts deur die suurstof te verwyder deur dit met 'n ander chemiese element te verbind soos koolstof. Die smeltproses is eers toegepas op metale met laer smeltpunte. Koper smelt net bokant 1000 °C, terwyl tin rondom 250 °C. Daarteenoor smelt gietyster wat meer as 1.7% koolstof in legering bevat by ongeveer 1 370 °C. Al hierdie temperature kon bereik word met antieke metodes wat vir ten minste 6000 jaar lank in gebruik was (sedert die bronstydperk). Aangesien die oksidasietempo baie vinnig toeneem bo 800 °C, is dit belangrik dat die smeltproses in 'n omgewing plaasvind waar daar min suurstof teenwoordig is.

Anders as koper en tin los koolstof geredelik op in vloeibare yster, wat meebring dat die smeltproses 'n legering tot gevolg het wat te veel koolstof bevat om staal genoem te word. Selfs in die nouer konsentrasiebestek van staal, kan die mengsels van koolstof en staal 'n verskeidenheid strukture vorm waarvan die eienskappe merkbaar verskil. Dit is baie belangrik dat 'n mens hierdie verskille verstaan om goeie kwaliteit staal te kan vervaardig. By kamertemperatuur is die mees stabiele vorm van yster die liggaamsgesentreerde kubiese struktuur ferriet of α-yster, wat 'n betreklik sagte metaal is wat slegs 'n klein hoeveelheid koolstof kan oplos (nie meer as 0.021 % op 'n massabasis teen 910 °C). Bo 910 °C ondergaan ferriet 'n fase-oorgang vanaf die liggaamsgesentreerde kubiese struktuur na 'n vlakgesentreerde kubiese struktuur wat austenitiese of γ-yster genoem word, wat ook 'n sagte metaal is maar beduidend meer koolstof kan oplos (soveel as 2.03 % op 'n massabasis teen 1154 °C)

Aangesien koolstofryke austeniet verkoel, poog die mengsel om terug te keer na die ferrietfase wat 'n oormaat koolstof tot gevolg het. Een manier waarop die koolstof die austenietfase kan verlaat is vir die sementiet om uit die mengsel te presipiteer wat yster agterlaat wat suiwer genoeg is om ferriet te vorm en 'n gevolglike sementiet-ferrietmengsel tot gevolg het. Sementiet is 'n stoigiometriese fase met die chemiese formule FeC. Sementiet vorm in gebiede waar die koolstofinhoud hoër is terwyl ander gebiede daar rondom na die ferrietfase terugkeer. Sodoende word herhalende patrone gevorm wat aanleiding gee tot lae wat as perliet (FeC:6.33Fe) bekend staan vanweë die pêrelagtige voorkoms of die soortgelyke maar minder aantreklike bainietfase.

Die belangrikste polimorfiese vorm is waarskynlik martensiet, 'n chemies metastabiele stof wat ongeveer vier keer sterker is as ferriet. 'n Minimum van 0.4 massapersent koolstof (C:50Fe) word benodig om martensiet te vorm. Wanneer austeniet geblus word om martensiet te vorm, word die koolstof op die plek "vasgevang" wanneer die selstruktuur oorskakel vanaf 'n vlakgesentreerde kubiese tot 'n liggaamsgesentreerde kubiese struktuur. Die koolstofatome is veels te groot om in die interstellêre ruimtes te pas en verwring die selstruktuur na 'n liggaamsgesentreerde tetragonale struktuur. Martensiet en austeniet het 'n identiese chemiese samestelling. Daarom vereis dit uiters min termiese aktiveringsenergie om te vorm.

Die hittebehandelingsproses vir die meeste soorte staal behels die verhitting van die legering totdat austeniet vorm en die daaropvolgende blus van die warm metaal in water of olie, wat dit so vinnig afkoel dat die omskakeling na ferriet of perliet nie genoegsame tyd het om plaas te vind nie. Die omskakeling na martensiet in teenstelling gebeur bykans onmiddellik vanweë die laer aktiveringsenergie.

Martensiet het 'n laer digtheid as austeniet, dus het die omskakeling tussen die twee fases 'n verandering in volume tot gevolg, wat in hierdie geval 'n uitsetting tot gevolg het. Interne spanning van hierdie uitsetting veroorsaak dat die martensietkristalle saamgepers word en trekspanning word op die oorblywende ferriet uitgeoefen met 'n beduidende hoeveelheid skuifspanning op beide fases. As die blus nie behoorlik gedoen word nie kan die spannings veroorsaak dat die onderdeel uitmekaarspat wanneer dit afkoel; en indien nie kan dit werksverharding en ander mikroskopiese gebreke tot gevolg hê. Dit is algemeen dat bluskrake vorm wanneer staal met water geblus word, al is dit nie altyd sigbaar nie.

Op hierdie stadium is die koolstofinhoud hoog genoeg om 'n beduidende hoeveelheid konsentrasie martensiet te vorm, wat 'n uiters harde dog bros materiaal lewer. Dikwels word staal aan 'n verdere lae-temperatuurproses blootgestel om van die martensiet te vernietig (deur genoeg tyd toe te laat vir sementiet om te vorm) en help ook om die interne spannings en gebreke te verminder. Dit maak die staal sagter en lewer 'n meer smeebare en breukbestande metaal. Hierdie stap waarin tyd so 'n belangrike rol speel word tempering genoem en lewer getemperde staal.

Ander materiale word dikwels by die yster-koolstofmengsel gevoeg om die uiteindelike eienskappe te beheer. Nikkel en mangaan in staal verleen daaraan 'n hoër treksterkte en maak austeniet chemies meer stabiel, chroom verhoog die hardheid en smeltpunt en vanadium verhoog ook die hardheid terwyl dit metaalvermoeiïng verminder. Groot hoeveelhede chroom en nikkel (dikwels 18% en 8% respektiewelik) word bygevoeg om vlekvrye staal te lewer wat 'n harde oksied op die metaaloppervlak vorm en korrosie inhibeer. Wolfram vertraag die vorming van sementiet wat meer martensiet laat vorm teen laer blustempos en lewer snelstaal. Aan die ander kant maak swael, stikstof en fosfor staal brosser en daarom moet hierdie elemente vanuit die erts verwyder word tydens verwerking.


</doc>
<doc id="31040" url="https://af.wikipedia.org/wiki?curid=31040" title="Kwik">
Kwik

Kwik, ook genoem kwiksilwer, is 'n chemiese element in die periodieke tabel met die simbool Hg (van die latynse "hidragirum" wat "waterige" of "vloeibare silwer" beteken) en atoomgetal 80. Kwik is 'n swaar, silwerige d-blok metaal en een van ses elemente (die ander is broom, frankium, gallium, rubidium en sesium) wat 'n vloeistof by of naby kamertemperatuur en druk is. Kwik is die enigste metaal wat 'n vloeistof by standaard temperatuur en druk is, met 'n smeltpunt van -38,83 °C en 'n kookpunt van 356,73 °C wat kwik een van die metale met die grootste vloeibare omvang maak.

Dit word hoofsaaklik verkry van die setting van sinnaber, 'n helderrooi mineraal, ook bekend as vermiljoen (HgS). Dit word hoofsaaklik in rotse in streke van vulkaniese aktiwiteit aangetref. In sommige vulkaniese gebiede vind die afsetting van sinnaber in warmwaterbronne vandag nog plaas. Die kwikafsetting by Monte Amiata in Toskane, Italië is 'n voorbeeld van een van die rykste bronne van kwik ter wêrerld.

Dit is uiters giftig wanneer die stof ingeasem word, en kwikvergiftiging kan ook die gevolg wees van blootstelling aan oplosbare vorme (soos kwikchloried of metielkwik), die inaseming van kwikdampe of die eet van vis wat uit kwikbesmette water kom. Die geheue word aangetas deur die kwikdampe wat ingeasem word.

Kwik word gebruik in termometers, barometers, manometers, sfigmomanometers, vlotterkleppe en wetenskaplike apparaat, dog het kommer oor die giftigheid van die element daartoe gelei het dat kwiktermometers en kwiksfigmomanometers in kliniese omgewings uitgefasseer word ten gunste van alkoholgevulde, digitale of termistorgebaseerde instrumente. Dit bly in gebruik in verskeie ander wetenskaplike navorsingstoepassings asook in amalgaammengsels wat gebruik word in tandheelkunde.

Kwik los baie metale op (natrium, kalium, tin, koper, goud, silwer, ens.) om vloeibare allooie te vorm wat amalgame genoem word. Aangesien dit nie met yster amalgameer nie, word kwik in ysterhouers geberg.

Dit word ook in beligting gebruik: elektrisiteit wat deur kwikdampe gelei word binne 'n fosforbuis maak kortgolf ultra-violet lig wat dan veroorsaak dat die fosfor fluoresseer wat sigbare lig skep.


</doc>
<doc id="31044" url="https://af.wikipedia.org/wiki?curid=31044" title="Daar doer in die bosveld">
Daar doer in die bosveld

Daar doer in die bosveld is 'n Afrikaanse rolprent wat in 1951 vervaardig is. Dit was Jamie Uys se debuutrolprent asook Suid-Afrika se eerste vollengte-rolprent in kleur (ofskoon dit in 16 mm opgeneem is, in teenstelling met die 35 mm-standaard vir kommersiële speelfilms). Uys het die fliek saam met sy broer Jok en sy vrou Hettie gemaak en ook self daarin gespeel. 'n Eenvoudige Kodak-kamera is gebruik en die vervaardigingskoste het R6 000 beloop. Dit het Uys as 'n akteur, vervaardiger en regisseur gevestig.

Die rolprent is 'n lekkerlag-komedie oor 'n boer wat meer van beeste as van vroue weet. 


Hans Botha, 'n ryk maar suinige boer, moet die nuwe onderwyseres op die dorp gaan haal. Hy is egter bang vir meisies en doen boonop alles verkeerd. Sy motor, 'n stokou Model T-Ford, se remme is gedaan en die bakwerk val uitmekaar. Telkens as hy stop om 'n hek oop te maak, spring hy uit om 'n klip voor die wiele te rol, maar die motor ry telkens daaroor. Nadat hy die nooientjie opgelaai het, ry hy deur 'n dam water waar die kar vassit. Terwyl hy haar probeer "red", laat hy haar in die water val. Later, tydens 'n piekniek kry hy kans om vir alles te vergoed, maar dinge loop steeds skeef. Hy dink aan hoe dit sou wees om 'n behoorlike motor te hê, en alles reg sou verloop. Gelukkig vir hom loop al hierdie manewales op 'n huwelik uit.




</doc>
<doc id="31045" url="https://af.wikipedia.org/wiki?curid=31045" title="Pol Pot">
Pol Pot

Saloth Sar (Khmer: Pol Pot: ប៉ុល ពត; Saloth Sar: សាឡុត ស; 19 Mei 1925 tot 15 April 1998) ook bekend as Pol Pot, was 'n Kambodjaanse diktator en hoof van die kommunistiese beweging genaamd Khmer Rouge.


</doc>
<doc id="31047" url="https://af.wikipedia.org/wiki?curid=31047" title="Pous Marinus II">
Pous Marinus II

Marinus II was die 128ste pous van die Rooms-Katolieke Kerk. Die pous se naam is in die Middeleeue soms as Martinus III gegee as gevolg van 'n verwarring tussen Marinus en Martinus.

Pous Marinus II is gebore in Rome, Italië. Voor sy verkiesing was Marinus kardinaal-priester van Sint Ciriacus. Op 30 Oktober 942 volg hy Pous Stefanus VIII (IX) op en regeer tot sy dood vroeg in Mei 946. Hy word opgevolg deur Pous Agapetus II.
Die naam ‘Marinus’ beteken 'seeman'.

Pous Marinus II is verkies deur die invloed van Alberic II van Spoleto, prins van Rome. Hy steun die hervorming van die kloosterwese. Marinus het hom beywer vir die herbou van kerke en die versorging van die armes.

In 942 besoek Ulrich, biskop van Ausburg die pous en in 943 Hadamar, ab van Fulda. In 945 verplaas hy die Boudewyn van Cluny van Monte Cassino na Sint Paulus buite die Mure.

Toe Sicus, biskop van Capua, 'n kerk van die Benediktynse monnike gevat het en dit aan een van sy diakens gegee het, het Marinus die kerk aan die monnike teruggegee.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31051" url="https://af.wikipedia.org/wiki?curid=31051" title="Pous Agapetus II">
Pous Agapetus II

Agapetus II was die 129ste pous van die Rooms-Katolieke Kerk.

Pous Agapetus II is gebore in Rome, Italië. Op 10 Mei 946 volg hy Pous Marinus II op en regeer tot sy dood op 8 November 955. Hy word opgevolg deur Pous Johannes XII.
Die naam ‘Agapetus’ beteken 'geliefde'.

Pous Agapetus II het probeer om die pousdom te hervorm en het die Duitse koning (later keiser) Otto I gesteun in sy pogings om die noorde van Europa te kersten. Die mag in Rome is egter deur Alberic II gehou. Die pous het toegelaat dat Alberic sy buite-egtelike seun Octavianus as Agapetus se opvolger aandui onder die naam Johannes XII.

Agapetus II het in 949 die dispuut tussen Artaud and Hugo oor die bisdom van Reims finaal beëindig deur in die guns van Artaud te besluit. Die besluit bekragtig die besluit van die sinode van Ingelheim in 948.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31052" url="https://af.wikipedia.org/wiki?curid=31052" title="948">
948

Die jaar 948 was 'n skrikkeljaar wat volgens die Gregoriaanse kalender op 'n Maandag begin het. Dit was die 48ste jaar van die 10de eeu n.C. In teenstelling met gewone jare het die jaar 366 dae en 'n 29 Februarie gehad. 



</doc>
<doc id="31053" url="https://af.wikipedia.org/wiki?curid=31053" title="947">
947

Die jaar 947 was 'n gewone jaar wat volgens die Gregoriaanse kalender op 'n Sondag begin het. Dit was die 47ste jaar van die 10de eeu n.C. Soos ander gewone jare het die jaar 12 maande, 52 weke en 365 dae gehad.



</doc>
<doc id="31054" url="https://af.wikipedia.org/wiki?curid=31054" title="Fanus Rautenbach">
Fanus Rautenbach

Fanus Rautenbach (1928–2011), ook bekend as Umfaanus, was 'n bekende radio-omroeper, skrywer en mediapersoonlikheid. Hy het 'n ARTES-toekenning en verskeie ATKV-toekennings ontvang en is in 2007 as RSG se radiolegende van die voorafgaande 70 jaar aangewys. Hy het ook ook onder die skuilnaam "Mot" geskryf.

Fanus Rautenbach is op 23 September 1928 in Lichtenburg gebore as die middelste van sewe kinders, waaronder twee seuns en vyf dogters. Sy ouers is die aartappelboere Nicolaas Frans Rautenbach (Junie 1891 – 29 Augustus 1962) en Susanna Hermina van den Berg (12 Julie 1898 – 8 Julie 1970). Op vierjarige ouderdom verlaat die gesin die plaas ten tyde van die Groot Depressie en verhuis na Johannesburg, waar hulle eers in armoede in Vrededorp bly en later Westdene toe trek. Hier werk sy pa by die munisipaliteit, waar hy sypaadjies aanlê, rioolslote grawe en teerpaaie maak. Fanus gaan skool aan Generaal De la Rey Laerskool in Westdene in Johannesburg en matrikuleer aan Hoër Seunskool Helpmekaar in Braamfontein. Hierna studeer hy verder aan die Normaalkollege in Pretoria en verwerf ’n Onderwysdiploma. Tydens vakansies werk hy as klerk by ’n korrespondensiekollege of as kelner op die treine. Sy onderwysloopbaan begin op die plaasskool van Elandslaagte naby Middelburg en daarna die skoolplaas van Laersdrif. Laasgenoemde was ’n onderwys-eksperiment, met die seuns wat die werk op die plaas self doen en tussenin studeer. Fanus keer dan terug na Pretoria om die oorblywende vakke van sy B.A.-graad aan die Universiteit van Pretoria af te skryf en word dan onderwyser by die Generaal De la Rey Laerskool in Westdene. Hy sluit sy onderwysloopbaan af as Afrikaans onderwyser by Ben Viljoen Hoërskool op Groblersdal.

Daarna word hy ’n draaiboekskrywer by die Kerklike Afrikaanse Rolprent- en Fotografiese Organisasie (Karfo). Sy eerste opdrag is ’n draaiboek vir ’n dokumentêre rolprent oor Pretoria, waaraan hy die titel “"Lente in Pretoria"” gee. Hulle benodig net ’n stem om die draaiboek voor te lees en Fanus bied sy dienste aan, maar word vertel dat hulle iemand professioneel wil hê. Dit spoor hom aan om ’n stemtoets af te lê om ’n professionele omroeper te word. In 1955 sluit hy dan as omroeper by die Suid-Afrikaanse Uitsaaikorporasie (SAUK) aan. Die eerste program wat hy doen is "In almal se kraal", wat destyds aangebied is deur Douwlina Grobler, sy toekomstige vrou wat hy op hierdie manier ontmoet. Hy verander die formaat van hierdie program van ’n versoekprogram na ’n inbelprogram, die eerste van sy soort in Suid-Afrika. Tydens sy uitsaaidae is hy deurlopend op soek na die regte Afrikaanse woord vir dinge en nuutskeppings van hom sluit in woorde wat vandag alledaags gebruik word, waaronder woorde soos “bromponie” en kitskoffie”. Hiermee maak hy ’n onskatbare bydrae tot die ontwikkeling van Afrikaans. Hy en Douwlina Grobler trou in 1957 en die egpaar het twee seuns (Frans en Gerrit) en bly in Northcliff in Johannesburg.

Fanus verlaat na sy troue die SAUK en is vir ’n ruk joernalis wat verhale onder die naam Fanus Bach skryf by "Rooi Rose" en "Die Brandwag". Hy begin ook saam met I.D. van der Walt ’n eie tydskrif, wat misluk. Hy werk hierna as vryskutskrywer en deeltyds as reklame-kopieskrywer en keer dan in Oktober 1961 terug na die SAUKVanaf 16 Oktober 1961 vermaak hy vir baie jare lank luisteraars met sy vroegoggendprogram "Flink uit die" "vere", tot hierdie program in 1974 plek maak vir die aktualiteitsprogram "Monitor". Hierna bied hy vir ’n ruk die inbelprogram "Vra vir Fanus" aan, waarna hy administratiewe werk doen, vervolgverhale skryf en hoorbeelde produseer. Hy raak in die sestigerjare betrokke by ’n besigheidsonderneming wat by die vakansiebedryf betrokke is en bedank selfs by die SAUK om hom hierop toe te spits, maar die besigheid vaar in troebel waters nog voor hy die diens van die SAUK kan verlaat en sy diens by die SAUK word dus nie onderbreek nie. Weens ’n voorval in 1985 word ’n klag van korrupsie in 1986 teen hom ingedien. Die Suid-Afrikaanse Lugdiens (SAL) het op versoek van Leon Schuster twee goudklaskaartjies aan hulle geskenk om komedie in Amerika te gaan ondersoek. Hulle het vooraf toestemming gekry om bydraes te lewer vir "Monitor", wat hulle regstreeks uit Amerika uitgesaai het. ’n Standaardbrief van ’n SAL-amptenaar waarin hy bedank word vir radiotyd in ruil vir vliegkaartjies, lei egter tot die aanklag van korrupsie. Vir die duur van die ondersoek word hy geskors. In die regsproses is bevind dat daar geen saak teen Fanus en Leon is nie en dat hulle in alle opsigte eerbaar opgetree het.

Rautenbach het vir 13 jaar elke dag ""Flink uit die vere"" by die destydse Afrikaanse Radiodiens aangebied en het 'n ARTES-toekenning gekry vir ""Die Hemelkinders"", 'n dokumentêre program oor kinders met Down-sindroom. Hy het ook verskeie ATKV-toekennings gekry vir sy bydrae tot Afrikaans.

Rautenbach was ook die medeskrywer van die bekende radioverhaal ""Staal Burger"" saam met Daan Retief. Die storie was vanaf 1961 tot 1974 uitgesaai.

Rautenbach was 'n omroeper by radio RSG, Jacaranda 94.2 en ander radiostasies.

In 2007 word Rautenbach met 27 000 stemme aangewys as radio RSG se radiolegende van die afgelope 70 jaar.

Vir die televisiediens van die SAUK skryf hy "Nuustak", ’n poppeprogram waarin die jongste nuus op aweregse manier aangebied word. Van 1985 tot met sy aftrede in 1991 by die SAUK saai hy uit by die streeksender Radio Jakaranda, waar hy die program "Oepsie Daisy" tot 30 September 1991 behartig. Op 1 November 1995 begin hy as omroeper by Radio Oos-Rand, waar hy Woensdae en Vrydae die oggendprogram "Flink uit die vere" vanaf sesuur tot halfnege aanbied, asook Maandae van twaalfuur tot halfdrie ’n program behartig. ’n Bonatuurlike gebeurtenis in die hospitaal ná ’n ernstige hartoperasie in September 1996 lei hom tot bekering. Wanneer hy vanaf 1998 omroepwerk by Suid-Kaap Stereo begin doen, trek hy na Oudtshoorn, waar hy en sy vrou in die Rotariër Aftree-oord woon. Sy vrou doen Alzheimer se siekte op en hulle vestig hulle dan in 2000 in Kaapstad, waar sy vrou op 15 Junie 2002 in Huis Lückhoff oorlede is. Hier bly hy in ’n aftree-oord, eers in die Disa-tehuis naby die Mount Nelson Hotel en toe in die Arkadia tehuis vir bejaardes in Observatory naby die Groote Schuur Hospitaal. Hy hou hom steeds besig met vryskutwerk en skryf onder andere die “"Wysneusnuus"” vir KykNet, waar die poppe Einstein en Wysneus kommentaar lewer op die jongste nuusgebeure, asook ’n weeklikse rubriek vir Radio Laeveld. Op LitNet versorg hy vir ’n ruk die rubriek “"Umfaanus"”. In Maart 2009 val hy tydens ’n kuier by ’n vriend en breek albei heupbene en sy skouer. Hy is op 29 Januarie 2011, op 82-jarige ouderdom, in Kaapstad oorlede.

Op Normaalkollege word sy eerste kortverhaal, “"Die vis en Petrus de Beer"”, in "Die Huisgenoot" gepubliseer. Terwyl hy onderwys gee publiseer hy onder die naam Fanus Bach verskeie kortverhale in tydskrifte soos "Huisgenoot", "Rooi Rose", "Sarie Marais" en "Die Brandwag" en word hy ook by geleentheid aangewys as die kortverhaalwenner by "Huisgenoot". Eindelik skryf hy meer as tweehonderd kortverhale.  Na sy aanstelling as omroeper by die SAUK begin hy ook om radiovervolgverhale te skryf. Die eerste een, “"Swaard vir die liefde"”, word in 1956 uitgesaai. Hy skryf hierdie verhaal onder die skuilnaam Stefan Rauch, maar “"My seun Herman"”, wat in 1957 uitgesaai word, is onder sy eie naam. Later volg meer as twintig radiovervolgverhale, insluitende “"Staal Burger"” en “"Buksie"”. Na sy bekering in 1996 skryf Fanus die radiovervolgverhaal “"Droom vir my ’n reënboog"”, wat vanaf 1999 landswyd oor Christen Netwerk Radio uitgesaai is. Hierdie verhaal handel oor die Christelike worsteling van gewone mense, met die De Winnaar-gesin as sentrale karakters. Die reënboog se sewe kleure is in die verhaal simbool van die sewe sondes wat telkens in die storie opduik (trots, selfsug, naywer, woede, haat, skindersug en jaloesie), maar ook van sewe deugde, sewe wonders en die sewe boodskappe aan die sewe gemeentes. Die droom van die titel verwys na die droom wat hy gehad het voor sy bekering, wat hy toe in ’n storie verwerk het.

Hy is die skrywer van die baie bekende radiovervolgverhaal “"Staal Burger"”, wat ook in boekvorm verskyn en later verfilm word. Die hoofkarakters is Staal Burger, sy handlanger Willem, Koos van der Merwe (’n verkeersinspekteur, vertolk deur die skrywer Mike Heine), Dada en oom Zak. Die rol van Staal Burger is vertolk deur Daan Retief, ook bekend as skrywer en regisseur, wat na ’n paar jaar die karakter so goed ken dat hy die skryf van hierdie radioverhaal by Fanus oorneem. Hierdie speurderheld se avonture word beskryf in knap dialoog en met ’n streep humor deur alles, wat dit ’n genotvolle lees- en luisterervaring maak. Die eiesoortige styl en vorm van hierdie aksieverhaal sonder spanning, wat nie realisties maar ook nie satiries is nie en waar die handelinge en beskrywings doelbewus oordryf word as deel van die humor, laat baie kritici kopkrap oor die mark waarop dit gerig is. Die antwoord is dat enigeen die boek kan geniet, die jeug en ook volwassenes. Dit is ’n humorverhaal wat uitsluitlik daarop gerig is om vermaak te verskaf, wat dit dan ook baie suksesvol doen. “"Die wonderdade van Staal Burger en ander stories"” is ’n bundel met ’n aantal kortverhale in soortgelyke trant oor Staal Burger saam met ander humoristiese kortverhale. “"Staal Burger in die warm water"” is ’n versamelbundel van Voortrekkerpers waarin ’n episode van Staal Burger se radiovervolgverhaal opgeneem is, asook bydraes van etlike ander skrywers. “"Avontuur Limpopo – Staal Burger en Mannetjies de Wet"” is ’n tipiese Staal Burger storie, met die verskil dat dit ’n nuwe held voorstel, naamlik Mannetjies de Wet. Mannetjies word saam met ’n groep seuns uitgenooi om ’n Staal Burger-kamp langs die Limpoporivier by te woon, maar hierdie kamp is in werklikheid deur Kasper Barendse gereël om die jeug aan dwelmmiddels verslaaf te maak. Barendse hou ’n hiëna as troeteldier aan en laat nie toe dat iets in sy pad staan om sy doel te bereik nie. Hierdie keer het hy egter met Staal Burger en Mannetjies te doen.

Fanus skryf ’n groot aantal gewilde humorboeke, wat insluit “"Fanus se grapboek"” (wat in 1979 die J.P. van der Walt-toekenning verwerf), “"Lag-lag die bult uit"”, “"Fanus… of so iets"” (’n keur uit die koerantrubriek wat hy vir "Die Transvaler" geskryf het, hoofsaaklik anekdotes en grappige kommentaar oor ’n wye verskeidenheid onderwerpe, met telkens ’n dieper liggende menslikheid en insig net onder die oppervlak,), “"’n Lag per dag"” en “"Lach noch ’n slach saam met Fanus Rautenbach"”. “"Lekker is ’n lag lank: ’n grap-ensiklopedie"” is ’n keur uit al sy humorboeke en bevat anekdotes, staaltjies en grappe vir elke geleentheid, alfabeties gerangskik volgens trefwoorde. “"Liewe Oom Draadloos"” bevat briewe wat Woepsie aan hom geskryf het terwyl hy die program “"Oepsie Daisy"” by Radio Jakaranda behartig het. Hy het gereeld haar briewe oor die lug voorgelees. Met sy “lagskyf” “"’n Hele opvoering"” gee hy ’n dubbel-CD uit wat uittreksels bevat uit sy "Flink uit die vere"-program, asook stories oor Simon van de Wild, die Sotho-man wat destyds vir hom plate aangedra het in die ateljee. “"Tien uit tien"” bevat ’n keur deur Danie Botha uit sy oorspronklike humoristiese vertellings en kortverhale wat hoofsaaklik in die vyftigerjare en sestigerjare in "Die Huisgenoot" gepubliseer is, met nuwer verhale in die afdeling “"Deesdae in die Oudehof, ook Kieriekasteel genoem"”. Dit sluit ook die teks in van “"Die hemelkinders"”, sy bekroonde dokumentêre radioprogram oor kinders met Down-sindroom. Opvallend in die verhale is sy vermoë om reeds in hierdie tyd te eksperimenteer met tegnieke soos om ’n verhaal binne ’n verhaal te laat plaasvind of die verhaal in homself te keer. Meermale steek hy die draak met homself as die skrywer of met die aard van die skryfkuns, terwyl hy gereeld die nuusgebeure, gewoontes en modes van sy tyd in die verhale betrek.

Hy skryf ook meer ernstige werke. Die roman “"Waar die son lag"” het vir Wentzel Jordaan, kind uit Johannesburg se agterstrate, as hoofkarakter. Wentzel is in alle opsigte ’n baie suksesvolle man, wat net uitgaan met die mooiste meisies, net die beste wyn drink, ’n peperduur motor ry en in ’n weelderige huis bly. Hy het egter steeds nie sy verlede afgeskud nie en wanneer sy beste vriend Janneman skielik sterf, word hy gedwing om selfondersoek te doen. In twaalf eindelose ure soek Wentzel na die sin van sy bestaan en wonder hy of hy ooit die plek sal bereik waar die son skyn en die mense lag. Na eerlike selfondersoek besef hy dat menslike geluk slegs te vinde is in eerlike liefde en onselfsugtige menslike verhoudings. “"Vandag is die eerste dag van die res van my lewe"” is die verhaal van ’n Transvaalse rugbyheld wat verneem dat hy slegs ses maande oor het om te lewe. Hierdie boodskap verander sy lewenshouding ingrypend. Fanus vertel die verhaal met kenmerkende vermenging van luim en erns, deurspek met skrynende humor. “"Dis my mense dié"” is ’n versameling sketse wat hy vir ’n vrouetydskrif geskryf het. Die boek bevat woordprofiele van omtrent elke denkbare tipe in die Afrikanersamelewing, geskryf met insig en dikwels gepaard met ’n lewensles.

Onder die skuilnaam Mot skryf hy die boeke “"Mot"”, “"Babatyd"” en “"Mot-op-Griet"”, laasgenoemde ’n parodie op die baie gewilde “"Griet skryf ’n sprokie"” van Marita van der Vyver. As vertaler is hy verantwoordelik vir “"Die meesterbouer"”, ’n verwerking van Charles Salle se allegorie “"The specialist"” oor die bou van ’n toilet, wat op ’n stadium selfs in Suid-Afrika verban was. Na die verskyning van die boek ontvang Fanus die Orde van die Toilet in die vorm van ’n skaalmodel van die toilet wat sy meesterbouer, Stefaans, op Klasie de Jager se plaas gebou het.

Verskeie kere skryf hy op aweregse manier oor homself en sy herinneringe. “"My voet in ’n visblik"” (met subtitel “"’n stoutobiografie"”) is die eerste van hierdie soort boeke, waarin hy grappe en anekdotes vertel en tussendeur kommentaar lewer op homself, sy mense en ervarings. “"Tiesj"” is ’n boek met jeugherinneringe, waarin hy die verhaal van sy arm, maar geborge en gelukkige grootwordjare vertel, vanaf sy vierde tot sy tiende lewensjaar. Dit is sy kinderdae in die armoedige woonbuurte Vrededorp en Westdene in Johannesburg. Benewens die persoonlike herinneringe is hierdie boek ook ’n weergawe van ’n groter verhaal, dié van die armblankes wat in die dertigerjare in groot getalle van die platteland na die stad verhuis het op soek na ’n beter heenkome. In “"Fanus onthou" "en Sebastiaan lieg deur sy mou"” skryf hy (in samewerking met sy jarelange vriend Piet Coetzer) sy herinneringe oor ’n ryk en vol lewe. Die Sebastiaan van die titel is Sebastiaan Kloon, sy ewebeeld, wat hy gereeld aan die woord stel om te veel “ekkerigheid” te vermy en afwisseling in die aanbieding te bewerkstellig.

Sy radiodrama “"Volgende, asseblief!"” word in die versamelbundel “"Hoorspelkeur"” opgeneem. Die drama is in die vorm van ’n lang monoloog deur ’n haarkapper, met die onheilspellende herhaling van wat hy sal maak met die man wat sy vrou verkrag het en haar kranksinnig agtergelaat het. Algaande word dit duidelik dat die klant wie se hare en baard hy nou besig is om te sny, daardie man is. Die komedie “"Reënboog bobotie"” word in 1998 vir die eerste keer opgevoer. Dit is ’n koffiehuiskonsert met tong-in-die-kies-karakters, waarin heerlike stories vertel word en oorspronklike musiek gespeel word. Die eenmanstuk “"Flink inni vere"” word in 2005 in die Hoenderhok-teater in Kuilsrivier op die planke gebring, waar hy die sluier lig oor die interessante goed wat in sy lang loopbaan met hom gebeur het. Vir Aardklop van 2005 verwerk hy die storie van Staal Burger tot die verhoogstuk “"Staal Burger en die klop van Aardklop"”. Weens die tegniese probleme om hierdie groter as lewensgroot karakter planke toe te bring, werk hy dan met ’n nuwe konsep, naamlik om ’n radioprogram na die verhoog te bring, sodat kykers inderdaad kyk na hoe die radioprogram gemaak word. Sy hoorbeeld oor kinders met Down-sindroom, “"Die hemelkinders"”, wen in 1980 ’n Artes en word ook by die Prix Italia ingeskryf. Ander hoorbeelde van hom sluit in “"Die grenssoldaat"”, “"Republiek van Twintig"” en “"Mi casa su casa"”. Hy help ook skryf aan die draaiboeke vir rolprente soos “"Die Kavaliers"”, “"Die Krugermiljoene"”, “"Jy is my liefling"”, “"Debbie"” en “"Dingaka"”.

As digter raak hy veral bekend vir sy humoristiese limerieke. Die bundel “"Lekkerkry met limerieke en limeryme"”, bevat behalwe limerieke ook ’n aantal rympies. Dit is oor die algemeen baldadige versies wat hulle nie steur aan seksuele taboes of politieke korrektheid nie. Van sy verse word opgeneem in Gerrit Komrij se omvangryke bloemlesing “"Die Afrikaanse poësie in ’n duisend en enkele gedigte"”. Hy skryf ook lirieke, wat insluit “"Jy naby my"” (gesing deur Louis van Rensburg), die refrein van Randall Wicomb se “"Kopersmid"”, “"Tweebuffelsmeteenskootmorsdoodgeskietfontein"” (gesing deur Anton Goosen) en “"Water op sy knieë"” (gesing deur Leon Schuster). Jacques Brel se aangrypende “"Ne me quitte pas"” vertaal hy in Afrikaans as “"Moenie weggaan nie"” en dit word deur Laurika Rauch gesing.

In ’n unieke verering van ’n radiopersoonlikheid word daar in 1971 op Bronkhorstbaai ’n groot fees wat tien dae duur ter ere van die republiek van Flinkveria en sy President Fanus gehou met die tiende herdenking van hierdie program. Die FAK vereer hom in 1979 vir sy unieke en eiesoortige bydrae tot die Afrikaanse taal- en kultuurskap. In 1986 verskyn die boek “"Fanus"” by geleentheid van die viering van sy dertigste jaar as radioman. Hierin word opgeneem uittreksels uit al sy gepubliseerde werke, asook ongepubliseerde stukke en gedigte, sodat ’n oorsig oor sy werk verkry word en ’n balans tussen humor en meer ernstige werk behou word. Hy ontvang in 1997 die ATKV se prestige toekenning vir sy bydrae tot die Afrikaanse kultuur en die Rapportryerskorps van Queenswood oorhandig aan hom ’n oorkonde. Die Universiteit van Pretoria vereer hom in 2002 met ’n Laureat-toekenning in erkenning van sy besonderse bydrae tot die Afrikaanse radiowese en in dieselfde jaar word hy deur die Nasionale Raad vir Provinsies gehuldig vir sy bydrae tot Afrikaans ’n Parlementêre geselsgroep vir Afrikaans wat lede oor partypolitieke grense het, nooi hom in November 2002 vir middagete na die parlement om hom te huldig vir sy bydrae tot Afrikaans. In 2007 word hy deur luisteraars aangewys as Radiosondergrense se legende van die afgelope sewentig jaar. In 2008 word deur die inisiatief van Oos-Rand Stereo ’n glansgeleentheid tot sy eer gehou waar meer as 57 kunstenaars optree met die doel om geld vir hom in te samel. Die Suid-Afrikaanse Akademie vir Wetenskap en Kuns vereer hom in 2009 met ’n eeufeesmedalje vir sy baanbrekerswerk in die kunste. Na sy dood word hy deur vele bekende radiomense (insluitende Margot Luyt, Leon Schuster, Paul Eilers en Niekie van den Berg) gehuldig as ’n rolmodel in hulle lewens, wat vir hulle die geheim van suksesvolle radiowerk en die gebruik van humor oopgemaak het






Een van Rautenbach se staaltjies:

"Ons moet almal eendag sterwe, maar elkeen sterf volgens sy beroep:


</doc>
<doc id="31055" url="https://af.wikipedia.org/wiki?curid=31055" title="Niekie van den Berg">
Niekie van den Berg

Niekie van den Berg is 'n Suid-Afrikaanse politikus en voormalige radio-omroeper en mediapersoonlikheid. Hy het sy loopbaan as omroeper op 1 Junie 1982 begin by die destydse Afrikaanse Radiodiens van die SAUK.

Van den Berg het in 1989 oorgeskakel na TV-werk. Hy was die regisseur van die aktualiteitsprogram "Verslag" en 'n aanbieder van die TV-program "Uit en tuis" saam met Joleen du Plessis. 

In 1991 keer hy terug na radio as aanbieder van RSG se program "Monitor". Hy het 'n verskeidenheid van programme uitgesaai, die laastes was "Sê wie?" en "Wat sê die prokureur?." Hy het ook verskeie toetse as 'n krieket- en rugby-kommentator op sy kerfstok.

Niekie het in sy loopbaan drie Artesse, asook die Akademieprys vir radiohoorbeelde verower.




</doc>
<doc id="31056" url="https://af.wikipedia.org/wiki?curid=31056" title="Pantsula">
Pantsula

Pantsula is 'n energieke dans wat in die 1950's in die Suid-Afrikaanse "townships" ontstaan het. Dit verteenwoordig 'n lewenswyse, kleredrag en manier van praat (tsotsitaal) wat township-kultuur verteenwoordig.



</doc>
<doc id="31057" url="https://af.wikipedia.org/wiki?curid=31057" title="Sentech">
Sentech

Sentech is 'n seinverspreider vir die Suid-Afrikaanse uitsaaisektor. Die organisasie het in 1992 begin om die Suid-Afrikaanse Uitsaaikorporasie se seine te versprei. Volgens Sentech se mandaat moet hulle ook dienste aan M-Net, Radio 702, Radio Ciskei, Radio Transkei en aan Bophuthatswana se Uitsaaikorporasie lewer.

In 'n verslag wat in Augustus 1995 gepubliseer is beveel die Onafhanklike Uitsaaiowerheid (OUO) aan dat Sentech van die SAUK geskei en 'n publieke maatskappy moet word. Die verslag was in Maart 1996 deur die Suid-Afrikaanse Regering goedgekeur en die wetgewing om die aanbevelings te implementeer is in November 1996 deur die Parlement aanvaar.

Sentech word tans bedryf as 'n kommersiële onderneming wat deur die Regering van Suid-Afrika via die Suid-Afrikaanse Ministerie van Kommunikasie besit word.

'n Volledige lys van Suid-Afrikaanse radio- en televisiefrekwensies is beskikbaar op Sentech se webwerf.




</doc>
<doc id="31059" url="https://af.wikipedia.org/wiki?curid=31059" title="Adriana Lima">
Adriana Lima

Adriana Franceska Lima (* 12 Junie 1981) is 'n Brasiliaanse fotomodel. Sy is veral bekend vir haar modelwerk met Victoria's Secret en Maybelline.

Adriana is in die Noord-Oostelike kusdorpie van Salvador, Bahia, Brasilië gebore.
Sy is die dogter van Nelson Torres en Maria da Graça Lima.

Sy is ontdek in 'n winkelsentrum toe sy 13 jaar oud was. Toe sy 15 was, het sy die Brasiliaanse Ford Supermodel of the World Search kompetisie gewen, en die volgende jaar, 1996 het sy tweede gekom in die Ford Supermodel of the World kompetisie. Drie jaar later het sy na New York, VSA gegaan en daar gebly.


</doc>
<doc id="31065" url="https://af.wikipedia.org/wiki?curid=31065" title="AKing">
AKing

aKing is 'n Engelstalige musiekgroep van Kaapstad (Suid-Afrika), waarvan al die lede egter Afrikaanssprekend is. Die groep het in November 2007 ontstaan en het in 2008 met hul eerste ateljeekortspeler "Dutch Courage" gedebuteer. In Maart 2008 het hulle op hul eerste musiektoer gegaan. Die groeplede is Laudo Liebenberg (voorsanger en hoofkitaarspeler), Hunter Kennedy (ritmekitaarspeler), Hennie van Halen (baskitaarspeler) en Jaco "Snake" Venter (tromspeler). Hunter Kennedy en Jaco Venter is ook in die Afrikaanse groep Fokofpolisiekar, terwyl Kennedy boonop in die elektroniese groep Die Heuwels Fantasties speel. Die groep se eerste enkelsnit, "The Dance", is op nasionale radio uitgesaai.





</doc>
<doc id="31071" url="https://af.wikipedia.org/wiki?curid=31071" title="Al-Aqsa-moskee">
Al-Aqsa-moskee

Die Al-Aqsa-moskee (Arabies: المسجد الاقصى‎‎ "Al-Masjid al-Aqsa", [ʔælˈmæsdʒɪd ælˈʔɑqsˤɑ], , letterlik: "Die Verste Moskee"; Hebreeus: מסגד אל-אקצא‎‎ "Misgad al-Aktsa") verwys gewoonlik na die suidelike moskee in Jerusalem. Die Islamitiese reg bepaal egter dat die hele kompleks wat vandag as die "Al-Haram al-Qudsi al-Sharif" ("Die Geseënde Heiligdom") aan Moslems bekend is, insluitende die Rotskoepel, deel is van die Al-Aqsa-moskee.

Die moskee se vergadersaal kan ongeveer 5 000 aanbidders huisves, terwyl die moskeekompleks in sy geheel etlike honderde duisende kan akkommodeer.

Die regering van Israel het die Moslemraad, die Waqf, volle administratiewe beheer oor die kompleks gegee. Niemoslems word nie toegelaat om die moskee te betree nie.

Baie mense glo Salomo se tempel het eens op ’n tyd op die plek gestaan waar die moskee tans opgerig is. Daar word geglo die Romeinse keiser Titus (toe nog ’n generaal) het in 70 n.C. die Joodse tempel wat deur koning Herodes op die plek herbou is, vernietig. Keiser Justinianus I het in 530 n.C. ’n kerk ter ere van Moeder Maria op die plek opgerig wat in die 7de eeu deur die Perse vernietig is.

Die huidige gebou is die resultaat van verskillende fases van bouwerk en verbeterings. Daar word geglo die bouwerk aan die moskee is deur die Omajjadiese kalief Abd al-Malik (685–705) begin.

Dit het onder verskeie aardbewings deurgeloop en is in die Abbasidiese tydperk deur kalief al-Mahdi (775–785) verbeter en herstel, en moontlik ook deur kalief al-Mansur (754–775). Verdere bouwerk is ook in die 11de eeu gedoen tydens die Fatimidiese tydperk.

Nadat Jerusalem tydens die Eerste Kruisvaart verower is, is die Koninkryk van Jerusalem gestig en is die Al-Aqsa-moskee gebruik as die paleis van die konings van Jerusalem.

Die Kruisvaarders het geglo die gebou is op die bouvalle van Salomo se tempel gebou en het na die gebou verwys as die "Templum Salomonis", terwyl hulle die Rotskoepel die "Templum Domini" ("Die Tempel van God") genoem het.

Omstreeks 1119 het koning Boudewyn II van Jerusalem ook ’n deel van die ruimte in een vleuel aan ’n nuwe orde toegeken, naamlik die Tempeliers. Die gebou was die hoofkwartier van die Tempeliers totdat Saladin die stad in 1187 verower het. Die Tempeliers het hul hoofkwartier toe na die kusstad Akko verskuif, wat hulle die volgende 100 jaar beset het, en daarna na die eiland Siprus.

Die moskee is in die 14de en 20ste eeu verskeie kere gerestoureer. Skade wat in 1927 en 1936 deur aardbewings veroorsaak is, het dit genoodsaak om feitlik die hele moskee te herbou, en dit het daartoe gelei dat antieke dele van die oorspronklike moskee weer ontdek is. Die moskee is verskeie kere aangepas om dit teen aardbewings te beskerm en om aan die behoeftes van die plaaslike bevolking te voldoen. Die struktuur bly egter steeds in wese dieselfde as wat dit was ná die herbouing deur kalief Al-Dhahir in 1033 n.C.


</doc>
<doc id="31078" url="https://af.wikipedia.org/wiki?curid=31078" title="Witzenberg Plaaslike Munisipaliteit">
Witzenberg Plaaslike Munisipaliteit

Die Witzenberg Plaaslike Munisipaliteit is een van die plaaslike munisipaliteite in die Kaapse Wynlande-distriksmunisipaliteit in die Wes-Kaap in Suid-Afrika. Die bevolking het in 2011 op 115 946 gestaan.

Nedersettings in die munisipaliteit:


</doc>
<doc id="31083" url="https://af.wikipedia.org/wiki?curid=31083" title="Vervalenergie">
Vervalenergie

Die vervalenergie is die energie vrygestel deur 'n kernverval aksie.

Die verskil tussen die massa van die reaksie elemente en die massa van die produkte word dikwels uitgedruk as:

Dit kan ook as energie beskryf word deur Albert Einstein se bekende formule "E=mc²".

Vervalenergie word gewoonlik in terme van energireenhede MeV (mega elektronvolt) of KeV (kilo elektronvolt) uitgedruk.

Tipes radioaktieweverval sluit in



</doc>
<doc id="31084" url="https://af.wikipedia.org/wiki?curid=31084" title="Kontrabas">
Kontrabas

Die kontrabas is die grootste strykinstrument wat in die moderne simfonieorkes gebruik word. Dit is 'n standaardlid van die strykers in die simfonieorkes. Dit word ook gebruik in ander soorte musiek, soos jazz, 1950's-styl blues, rock and roll, rockabilly/psychobilly, bluegrass en tango.

Soos ander strykinstrumente in die orkes kan die kontrabas met 'n strykstok gespeel word, of die speler kan die snare pluk.

Daar is verskeie eienskappe wat die kontrabas anders maak as die res van die familielede van die strykinstrumente. Die mees prominente verskil, is dat die kontrabas se snare gestem word in vierdes, en nie in vyfdes soos die ander nie. Daar is ook geen vaste patroon en reëls wanneer dit kom by die konstruksie van die instrument nie. Die instrumente verskil dus in voorkoms en grootte van mekaar.



</doc>
<doc id="31091" url="https://af.wikipedia.org/wiki?curid=31091" title="Pous Johannes XII">
Pous Johannes XII

Johannes XII was die 130ste pous van die Rooms-Katolieke Kerk.

Pous Johannes XII is gebore as Octavianus van Spoleto in ongeveer 937 die seun van Alberic II, prins van Rome en Alda van Vienne. Op 16 Desember 955 volg hy Pous Agapetus II op en regeer tot hy afgeset word op 4 Desember 963. Hy word opgevolg deur Pous Leo VIII.
Die naam ‘Johannes' beteken 'God is genadig'.

Pous Johannes XII was 'n skande, sowel sy verkiesing as sy gedrag na sy verkiesing. Hy het hom oorgegee aan wellus, sodanig dat die Lateraanse paleis as 'n bordeel beskryf is. Hy het die beskerming van koning Otto I van Duitsland nodig gehad om homself te handhaaf en as dank het hy Otto as keiser van die Heilige Romeinse Ryk gekroon op 2 Februarie 962. Otto het ook die Pouslike Staat aansienlik vergroot en versterk (deur die "Diploma Ottonianum"). Otto het Alberic II aangeval en Pous Johannes het agter sy rug gekonkel met die keiser in Konstantinopel. Keiser Otto was woedend en het Johannes laat afset en vervang met Pous Leo VIII op 4 Desember 963. Nadat Otto Rome verlaat het, het Johannes egter teruggekom en Leo laat afset op 26 Februarie 964 en vervang met Pous Benedictus V. Johannes sterf op 14 Mei 964 aan verwondinge wat hom toegedien is deur 'n man van een van sy minnaresse. Ander bronne onder andere Liutprand van Cremona beweer hy is dood as gevolg van 'n beroerte wat hy gekry het terwyl hy met een van sy minnaresse in die bed was.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31094" url="https://af.wikipedia.org/wiki?curid=31094" title="Waqf">
Waqf

'n Waqf (Arabies: ‏وقف) is 'n onvervreembare religieuse bemaking in Islam, tipies 'n gebou of stuk grond vir Moslem religieuse- of liefdadigheidsdoeleindes. Dit kom baie ooreen met 'n trust in gemene reg.

Na die vestiging van Islamitiese waqf wette en madras-stigtings in die 10 eeu, het 'n groot aantal Bimaristans (islamitiese hospitale) in die Islamitiese wêreld tot stand gekom. In die 11 eeu n.C. het die meeste Islamitiese stede oor verskeie hospitale beskik. Die waqf stigtings het fondse aan die hospitale verskaf om verskeie uitgawes te dek, soos vergoeding vir dokters, die koop van kos en medisynes, hospitaaltoerusting en dies meer. Die waqf instellings het ook mediese skole bevonds


</doc>
<doc id="31098" url="https://af.wikipedia.org/wiki?curid=31098" title="Gotenburg">
Gotenburg

Gotenburg (Sweeds: Göteborg, [ˌʝøtəˈbɔrʲ] ) is die tweede grootste stad van Swede en die vyfde grootste in Skandinawië met 'n bevolking van sowat 'n halfmiljoen in die stad (Sweeds: "tätorten") en meer as 900 000 in die metropolitaanse gebied van Storgöteborg ("Groot-Gotenburg"). Gotenburg is aan die weskus van Swede naby die monding van die rivier Göta älv in die Kattegat geleë.

Die geografies gunstige ligging halfpad tussen Stockholm, Kopenhagen en Oslo het van Gotenburg die beduidendste seehawe vir vrag- en passasierskepe in Noord-Europa gemaak. Die Gotenburghawe hanteer met jaarliks 30 miljoen ton vrag 'n groot deel van Swede se in- en uitvoere en moderne passasierskepe van rederye soos "Stena Line" en "Scandinavian Seaways" doen hier aan en vervoer jaarliks meer as vier miljoen passasiers uit Denemarke, Duitsland, die Verenigde Koninkryk en Nederland na Swede. Die tradisionele skeepsbou het vanweë die sterk mededinging uit die Verre Ooste lankal agteruitgegaan, maar Gotenburg is nog steeds 'n beduidende nywerheidsentrum en die tuiste van groot maatskappye soos die motorvervaardiger "Volvo", "SKF" (koeëllaers) en "Hasselblad" (kameras) se hoofkwartiere. Die ryk kulturele lewe het van Gotenburg een van die leidende kunsmetropole in Skandinawië gemaak.

Die huidige stad is reeds die tweede wat die naam Gotenburg dra. Die historiese voorloper is deur koning Karl IX op die nabygeleë eiland Hisingen gestig en in 1611 deur Deense en Noorse troepe verwoes. Vanaf 1621 is op inisiatief van koning Gustav II Adolf 'n nuwe stad deur Nederlandse ingenieurs opgerig. Die terrein is opsetlik gekies – die Deense koning Christiaan IV, 'n aartsvyand van Gustav II Adolf, was hier in oorlogstye nie in staat om sy swaar kanonne te gebruik nie.

Gotenburg is volgens die tipiese voorbeeld van 'n Nederlandse stad uit die 16de en 17de eeu met kanale, twintig brûe en 'n vesting beplan en gebou. Die eerste stadsraad het naas sewe Swede en 'n Skot ook uit tien verteenwoordigers van die plaaslike Nederlandse bevolking bestaan. Alhoewel twee kanale intussen toegegooi is om plek te maak vir twee strate, Östra en Västra Hamngatan, het die stadsentrum van Gotenburg sy Nederlandse karakter grotendeels bewaar.

Die stad is na die Gaute (Sweeds: "Götar") vernoem, die oorspronklike bewoners van Suid-Swede, en sy naam kan dus letterlik as "versterking of bolwerk van die Gaute" vertaal word.

In die 17de eeu het die skryfwyse nog gevarieer van "Giötheborg" (1605) en "Göteborgh" of "Gothenburg" (1607) tot "Gamble Gotenborg" in 1619.

In Duits, Nederlands, Skots en Engels – almal tale wat vanweë Göteborg se geskiedenis as 'n belangrike seehawe en handelsentrum eeue lank hier gebesig is – is tradisioneel name soos "Gotenburg" en "Gothenburg" gebruik om na die stad te verwys. Die Afrikaanse "Gotenburg" word steeds in dié taal gebruik.

Die tradisionele benamings is in sommige tale laat vaar en met die Sweedse vorm "Göteborg" vervang, byvoorbeeld "Göteborg Opera", "Göteborg Ballet" en "Göteborg Film Festival". Die stad verwys in amptelike Engelse tekste na homself eweneens as die "City of Göteborg", alhoewel die stad se universiteit "University of Gothenburg" as sy Engelse benaming gekies het.

Gotenburg het in Swede die bynaam Lilla London ("Klein-Londen") gekry, terwyl die stad in die omgangstaal as "Götet" bekend staan. Dikwels word die term "Sveriges framsida" ("Swede se voorkant") gebruik om na die stad te verwys, alhoewel dit eintlik as benaming vir die hele Sweedse weskus bedoel is.

Die stadsgebied van Gotenburg het langs die oewers van die Göta älv-rivier en die valleie van die omgewing landinwaarts uitgebrei. Die stadsbuurte noord van die Göta älv is op Hisingen geleë, die vierde grootste eiland van Swede. Groot dele van die eiland maak in administratiewe opsig deel uit van die landskap Bohuslän, terwyl die res van Gotenburg in Västergötland geleë is.

Die suidelike van die talle skere of klein eilandjies in die Kattegat maak deel uit van die munisipaliteit Gotenburg (Sweeds: "Göteborgs kommun"), terwyl die noordelike gedeelte tot in die munisipaliteit Öckerö strek. Die eilande Tjörn en Orust is noord van die Gotenburghawe geleë. Die skoon seewater het van Gotenburg 'n eersterangse bestemming vir watersportentoesiaste gemaak.

Volgens die amptelike Sweedse statistieke is daar verskillende definisies vir die geografiese uitbreiding van Groter Gotenburg. Die sogenaamde "tätorten Göteborg" (die digbeboude stadskern met sy voorstede) sluit ook dorpe en stede in die aangrensende munisipaliteite Mölndal ("Mölndals kommun") en Partille ("Partille kommun") in. Daar is egter ook 'n aantal "tätorter" in die munisipaliteit Gotenburg wat nie by die "tätorten Göteborg" gereken word nie, veral in die noordoostelike dele van die munisipaliteit en op Hisingen.

Danksy sy ligging aan die Noordseekus en die matigende invloed van die Golfstroom het Gotenburg 'n tipiese seeklimaat met gematigde temperature en baie reënval dwarsdeur die jaar. Tydens die somer styg die kwik op sonskyndae bedags tot tussen 18 en 25 °C. Die somerdae is langer, met 18 ure se daglig en merendeels helder nagte. Die najaar word deur helder lig en koel weer gekenmerk, met wind en reënbuie tussendeur.

Die winters in Gotenburg is in die algemeen gematig met temperature net bokant vriespunt. Sonnige weer kom net soos sneeuvalle en temperature benede vriespunt dikwels voor. Die winterdae is betreklik korter met slegs ses ure se daglig in Desember en Januarie.

Vroeg in die lente word die dae vinnig langer en die kwik begin duidelik styg. Die gemiddelde daaglikse temperature is tussen -1 en 1 °C in die winter, tussen 3 en 12 °C in die lente, tussen 18 en 25 °C in die somer en tussen 4 en 13 °C in die najaar.

Gotenburg het die hoogste lugbesoedelingsvlakke van alle Sweedse stede. Volgens die Europese Unie se riglyne mag die maksimale daaglikse meetwaarde vir stikstofoksied van 60 milligram per kubieke meter net op sewe dae per jaar oorskry word. Hierdie meetwaarde is in Gotenburg net in Januarie 2006 al meer as sewe keer oorskry. Daarnaas is in 2005 ook die maksimale toelaatbare meetwaarde vir fyn stof in bepaalde stadswyke oorskry.

Inversie in die omgewing van Gotenburg is die grootste vraagstuk ten opsigte van lugbesoedeling vanaf uitlaatgasse. Luguitruiling word deur die topografiese besonderhede soos valleie sterk beperk, sodat baie hoë lugbesoedelingsvlakke bereik word.

Omstreeks 1200 het die kusgebiede van die Skagerrak en die Kattegat deel uitgemaak van Denemarke en Noorweë. Van die eilande langs die kus is die Öckerö-eilande as Noorse en die Bränn-eilande as Deense gebied beskou, terwyl Swede destyds nog nie oor enige gebiede langs die weskus beskik het nie.

In die tydperk tussen 1206 en 1261 het Swede nogtans 'n smal kusstrook aan die Noordseekus verwerf wat oor 'n afstand van sowat vyftien kilometer gestrek en uit die distrikte (Sweeds: "härader") Askim en Sävedal asook die parogieë Lundby en Truve op Hisingen bestaan het. Sodoende het die suidoewer van die Göta älv se mondingsgebied Sweeds geword, terwyl Halland in die suide Deens en Bohuslän vanaf Hisingen en verder noordwaarts Noors gebly het. Met die hawens in die Göta älv het Swede sy enigste toegang tot die Noordsee in die weste gekry.

Met die bou van die vesting Älvsborg (naby die huidige Klippan) se stadsbuurt Kungsladugård teen die middel van die 14de eeu, het Swede sy aanspraak op die Göta älv se mondingsgebied bevestig. In die 15de eeu het Lödöse, 'n klein rivierhawe, vanweë die groeiende veeuitvoere uit die suidelike Västergötland tot 'n beduidende nedersetting ontwikkel. Handelsbetrekkinge is onder meer met die Hansestad Lübeck aangeknoop en in die periode tussen 1378 en 1400 het jaarliks agt handelskepe Lödöse-hawe aangedoen. Die belangrikste invoere was sout, harings en bier, terwyl Swede veral botter, perde en huide uitgevoer het. Naas Lübeck en Noorse en Deense stede het die handelsbetrekkinge ook seehawens in ander lande langs die Duitse, Vlaamse, Engelse en Skotse Noordseekus ingesluit.

Tydens sy vergadering in Kalmar in 1473 het die Sweedse Ryksraad derhalwe besluit om 'n nuwe hawestad, Götaholm, op die riviereiland Säveholmen naby die samevloeiing van die Säveå met die Göta älv te stig. Dit het egter geblyk dat die terrein minder geskik was en die hawe is na die gebied van die huidige Gamlestaden (die historiese stadskern van Gotenburg) verskuif. Die nuwe seehawe, Nya Lödöse (wat ook as Nylöse bekend gestaan het), was slegs 'n halfmyl vanaf die see geleë en het op grond van hierdie geografies-voordelige ligging die ou Lödöse-hawe vinnig vervang. Nya Lödöse is reeds in 1493 as die vierde belangrikste handelstad in die Sweedse Ryk na Stockholm, Åbo en Söderköping beskryf. In die loop van die 16de eeu het dit selfs tot die tweede grootste handelsplek met sowat 1 500 inwoners ontwikkel.
Rondom die vesting in die weste het 'n kleiner nedersetting ontstaan. Älvsborg, wat in 1541 gestig is, het sodoende die derde, kortstondige voorloper van die huidige Gotenburg geword. Die vesting is twee keer, in 1563 en 1612, deur Deense troepe ingeneem, en in albei gevalle is die Swede genoodsaak om aansienlike bedrae as losgeld vir die teruggawe te betaal.

Die eerste stad aan die monding van die Göta älv, wat amptelik Gotenburg genoem is, is deur koning Karl IX op die eiland Hisingen, net teenoor Ou-Älvsborg gestig. Die eerste geboue het in 1604 naby Färjenäs op Hisingen ontstaan. Op 14 Augustus 1607 het die koning 'n amptelike dokument onderteken waarin 'n aantal voorregte aan die nuwe stad toegeken is, waaronder belastingvryheid vir 'n tydperk van twintig jaar. Aanvanklik was Gotenburg 'n suiwer Nederlandse nedersetting: die name van die eerste sewe Nederlandse burgers – A. Cabeliau, Paulus de Kempenere, P. Coymans, Herman Pelgroms, Nyclaes de Hand, Peeter Langer en Paridon van Horn – verskyn in 'n brief aan koning Karl IX gedateer 5 Desember 1606, waarin die setlaars vermeld dat hulle 'n kompanjie gestig het met die doel om nuwe koloniste na Gotenburg te lok. Maar reeds in 1611 het Deense troepe die nuwe kolonie tydens die Kalmar-oorlog aan die brand gesteek en Gotenburg so volledig verwoes dat sy oorblyfsels eers tydens argeologiese opgrawings in die 20ste eeu herontdek is.

Die bou van die nuwe Gotenburg het in 1619 op bevel van koning Gustav II Adolf begin. Die koning het tydens sy terugreis na Stockholm op 18 Maart 1619 in Jönköping die eerste dokument onderteken waarin voorlopige voorregte aan die stad toegeken is. In die middel van Julie 1619 is die eerste stadsplan vir "Gutenborgh" (soos dit destyds genoem is) deur die ingenieur Johan Schultz vasgestel en aan die stadhouer-generaal Nils Stiernsköld in Stockholm gestuur.

In die 17de eeu was baie van Gotenburg se inwoners boorlinge van Nederland, Skotland en Duitsland, wat 'n groot bydrae tot die stad se vinnige ontwikkeling gelewer het. Die eerste burger was die Nederlander Johan van Lingen wat op 13 Junie 1621 sy amptelike "burgerbrief" ontvang het.

Die kerk het sy invloed al vroeg laat geld en op 26 Julie 1619 is die eerste pastoor van Gotenburg, magister Sylvester Johannis Phrygius, benoem. Die eerste kerkgebou van hout met 'n hoë, spits toring het in 1621 op die nuwe katedraalplein langs die straat Kungsgatan ontstaan.

Gustav II Adolf het die opdrag om Gotenburg te bou doelbewus aan Nederlanders gegee, wat destyds as die beste spesialiste vir die bebouing van moerasgrond beskou is. Die stadsplan van Gotenburg het die destydse Nederlandse praktyke van stadsbeplanning weerspieël wat onder meer ook in Batavia (die huidige Jakarta in Indonesië) toegepas is. Die eerste Nederlanders het hulle reeds vroeër as koperhandelaars in Gotenburg gevestig.

Teen die middel van die 17de eeu is die ou vesting Älvsborg afgebreek en as deel van Gotenburg se versterking is Nya Elfsborg by die ingang tot die hawe opgerig. Met sy sigsagvormige sloot, stadsmure uit steen, en die skanse Lejonet en Kronan het Gotenburg tot een van die mees versterkte stede in Noord-Europa ontwikkel.

Gedurende die eerste helfte van die 18de eeu is die plaaslike ekonomie deur die visserybedryf oorheers en eers toe steeds groter hoeveelhede yster- en houtprodukte via Gotenburghawe verskeep is, het dit 'n beduidende rol begin speel. In die jaar 1731 is die Sweedse Oos-Indiese Kompanjie gestig om handel met Indië en China te dryf. Gotenburg het tot die sentrum van die Sweedse handel met Sjina en ander lande in die Verre Ooste ontwikkel en in die periode tussen 1731 en 1806 het 132 skepe na Bombaai en Kanton geseil en sodoende bygedra tot die stad se ekonomiese opswaai. Porselein, tee, speserye, tekstiele en ander luukse goedere is uit Sjina ingevoer.

Ook met Groot-Brittanje is gedurende die 18de eeu nouer bande gesmee. As gevolg van Napoléon Bonaparte se seeblokkade teen hierdie land in die vroeë 19de eeu het sy handel met Swede en veral Gotenburg al hoe belangriker vir die Britte geword. Die intensiewe handelsbetrekkinge het die aanleiding tot Gotenburg se nywerheidsomwenteling gegee en 'n blywende stempel op die stad afgedruk. Die Britse lewenstyl het by die plaaslike bevolking gewild geraak en Gotenburg het in hierdie tydperk sy bynaam "Lilla London" gekry. Sekere Skotse en Engelse sakemanne het in Gotenburg heel welvarend geword en hul fortuine vir die bou van hospitale, biblioteke en universiteite aan die stad geskenk.

Die beduidendste plaaslike nywerhede in hierdie periode was, naas verskillende ambagte, die tabak- en suikerbedryf. Die stad se versterkings het in die 18de eeu verouderd geraak en begin verval.

In 1807 het die sloping van groot dele van die versterkings begin. Ná Napoléon se val en die opheffing van die Franse blokkade het Gotenburg se belangrikheid as handelstad afgeneem. Talle ondernemings het bankrot gegaan, terwyl ook die handel met Oos-Indië tot stilstand gekom het.

In die volgende jare het Gotenburg se nywerheidsektor voordeel uit die bou van die Götakanaal getrek, wat die stad via die groot binnelandse mere Vänern en Vättern met die Oossee verbind het. Ook danksy die stigting van 'n aantal plaaslike banke en skeepswerwe het Gotenburg in die 19de eeu 'n nuwe bloeitydperk ervaar en sy posisie as ekonomiese en handelsentrum herwin. 'n Groot aantal van Gotenburg se indrukwekkende steengeboue, breë strate en parke het teen die einde van hierdie eeu ontstaan.

In die 20ste eeu het Gotenburg tot die grootste Skandinawiese uitvoerhawe ontwikkel en van sy skeepswerwe en nywerheidsmaatskappye het tot wêreldleiers op hul onderskeie gebiede ontwikkel. Nogtans was dit die tekstielbedryf met ondernemings soos "Gamlestadens Fabrikers AB" en sy meer as 1000 werknemers in 1900 wat die stad se ekonomiese swaartepunt gevorm het.

Die stigting van maatskappye soos "Volvo" en "SKF" was eweneens 'n kenmerkende voorbeeld van die vinnig groeiende nywerheidsektor in die eerste dekades van die 20ste eeu. Die uitgangspunt van hierdie ontwikkeling was juis "Gamlestadens Fabriker AB", wat vanweë die kleiagtige grond van sy nywerheidsperseel moeilikhede ondervind het – sy fabrieksgeboue het begin afsak en die weefstoele se laers het skeef geraak. Die jong ingenieur Sven Wingquist het 'n sferiese koeëllaer gekonstrueer wat die probleem opgelos het.

Vir die vervaardiging van die nuwe koeëllaers is in 1906 'n nuwe maatskappy, "AB Svenska Kullagerfabriken (SKF)", gestig wat vinnig tot een van Swede se grootste uitvoernywerhede gegroei het. Die vraag na koeëllaers het egter gedurende die finansiële krisis van die 1920's duidelik afgeneem en "SKF" het derhalwe in 1926 besluit om sy afsetmark met die stigting van 'n motornywerheid onder die naam "Volvo" uit te brei. Die naam Volvo was al vroeër as 'n handelsmerk vir koeëllaers geregistreer. Die aandele van hierdie nuwe maatskappy is vervolgens aan "SKF" se aandeelhouers uitgereik en sodoende is die grondslag vir "Volvo" as 'n selfstandige onderneming gelê.

Aangesien Gotenburg se skeepswerwe tydens die Tweede Wêreldoorlog onbeskadig gebly het, het hulle tot in die 1970's 'n beduidende rol in die plaaslike ekonomie gespeel. Met die kulturele lewe het dit egter aanvanklik sleg gegaan. Ten spyte van bekende persoonlikhede soos Viktor Rydberg en Wilhelm Stenhammar, het daar baie waarheid in die woorde van die Noorse digter Bjørnstjerne Bjørnson gesteek: "In Gotenburg word daar geen gedigte geskryf nie, maar fakture".

Die skeepswerfkrisis van die 1970's het Gotenburg met sy oorheersende swaar nywerhede baie hard getref. Die groot plaaslike skeepswerwe soos "Götaverken", "Lindholmen" en "Eriksberg" het daarna geen beduidende rol meer in Gotenburg se ekonomiese lewe gespeel nie. Die stadsbuurt Norra Älvstranden, waar die skeepswerwe geleë was, is tot 'n moderne stadsdistrik met universiteitsgeboue en woongebiede omgeskep. Gotenburg het lankal tot 'n Skandinawiese sentrum van nuwe tegnologieë, tersiêre ondernemings, kultuur en sport ontwikkel.

Gotenburg verskil in twee opsigte van Stockholm: as gevolg van vyf verwoestende brande het daar min oorspronklike geboue van sy historiese stadskern bewaar gebly en aangesien die stad op 'n 120 meter dik kleilaag ontstaan het, maak die tekstuur van die grond die bou van groot wolkekrabbers of 'n moltreinstelsel onmoontlik. Die belangrikste besienswaardighede kan vanweë die kort afstande maklik per voet of per trem bereik word.

Die huidige stadsentrum tussen die sloot, die kanaal en die Göta älv verenig tans 'n verskeidenheid boustyle. Terwyl die stadskern en die kanale sterk Hollandse invloede toon, weerspieël Gotenburg se talle parke die 19de eeuse Engelse tuinboukuns wat saam met ander Britse invloede hier posgevat het. Reeds in 1746 het die beroemde Sweedse botanikus Carl von Linné na Gotenburg as die "mooiste stad in die hele land" verwys. Met tans twintig parke het Gotenburg die bynaam "Tuinstad" gekry.

Die bekendste argitektoniese baken naas die Operahuis is die wolkekrabber "Skanskaskrapan". Die postmoderne gebou met 'n hoogte van 83 meter, 23 verdiepings en 'n kenmerkende rooi-wit fasade is in die stadsentrum naby die Göta älv, die Göta älvbrug en Barken Viking geleë. "Skanskaskrapan" is deur die argitek Ralph Erskine ontwerp en in die laat 1980's deur Skanska onder leiding van Gösta Backmark gebou. Ter stabilisering van die gebou se grondplaat is pilare tot 90 meter diep in die kleiagtige grond versink.

Volgens sy geografiese ligging naby die Lilla Bommen-plein het die wolkekrabber die amptelike naam "Lilla Bommen" gekry, maar hierdie benaming word in die omgangstaal min gebruik. Die meeste Gotenburgers verwys na die gebou as "Skanskaskrapan" ("Skanska-wolkekrabber"), "Legohuset" ("Lego-huis"), "Läppstiftet" ("Lipstiffie") of "Vattenståndet" ("Watergebou"). Die wolkekrabber is in 1989 voltooi en beskik naas 27 596 vierkante meter kantoorruimte en 2 501 m winkelruimte oor 1 528 m ruimte vir ander doeleindes. Die "GöteborgsUtkiken" is 'n gewilde kafee op die boonste verdieping wat 'n uitsig oor die stad, sy hawe en die omgewing van Gotenburg bied.

 Gustav-Adolf-plein (Sweeds: "Gustav Adolfs torg", vroeër "Stora Torget" of "Stortorget", letterlik die "Groot Plein" genoem) lê digby die kanaal "Vallgraven" en word deur 'n aantal historiese geboue omsoom. Die meeste van hulle, soos die Ou Raadsaal ("Rådhuset") wat in 1672 voltooi en in die 19de eeu uitgebrei is, dien as die setels van munisipale owerhede en instellings. Hier is ook die Börshuset (1844–1849), die vroeëre setel van die Gotenburgse Effektebeurs, die "Stadshuset" (1749) en die Nuwe Raadsaal geleë, sodat die plein tans as die administratiewe sentrum van Gotenburg fungeer. Die plein het sy huidige naam met die inwyding van die standbeeld van die stadstigter koning Gustav II Adolf op 18 November 1854 gekry wat deur die beeldhouer Bengt E. Fogelberg geskep is.

Die "Stadshuset" is oorspronklik as 'n arsenaal opgerig en het later as waghuis vir die stedelike burgermag gedien. Die gebou huisves tans kantore van die stadsregering, net soos die "Börshuset", wat ook vir amptelike onthale en bankette gebruik word.
Die beurse se fasade is met ses skulpture versier wat arbeidsaamheid, geluk, handel, skeepvaart, welvaart en nywerheid versinnebeeld.

"Kronhuset" in die nabygeleë "Postgatan" ("Posstraat") is die oudste wêreldlike gebou in Gotenburg en het in die periode tussen 1643 en 1655 in die tipiese Hollandse Laat-Gotiese baksteenboustyl ontstaan. Kenmerkend is die gesofistikeerde dakkonstruksie wat van houtstutte gebruik gemaak het – in die grondverdieping is sodoende geen stutpilare benodig nie. Oorspronklik het die gebou as 'n arsenaal gedien, maar in 1660 het die Sweedse parlement hier vergader om die vyfjarige kroonprins Karl ná die afsterwe van sy vader, Karl X Gustav, as koning Karl XI te proklameer. Tydens die groot brandrampe van die jare 1746 en 1758 het die "Kronhuset" as die enigste gebou in die omgewing onbeskadig gebly. Die Gotenburgse Simfoniese Blaasorkes tree hier sedert 1998 gereeld op.

Die klein geboue langsaan, die "Kronhusbodarna", is sowat 200 jaar gelede as werkswinkels vir plaaslike ambagsmanne opgerig en huisves tans 'n goudsmid, 'n historiese kruidenierswinkel, 'n glasmakery, 'n sjokoladefabriek, 'n pottebakkery en 'n kafee.

Die statige geboue langs die "Stora Hamnkanalen" (Groot Hawekanaal) weerspieël die ekonomiese bloeitydperk van Gotenburg in die 18de eeu, waarby plaaslike koopmans en die Sweedse Oos-Indiese Kompanjie 'n beduidende rol gespeel het.

Die historiese hoofkwartier van die kompanjie, die "Östindiska Huset", is deur die argitekte B.W. Carlberg en C. Hårleman tussen 1747 en 1762 as 'n gekombineerde kantoorgebou en pakhuis opgerig, maar reeds in 1861 tot 'n kultuurhistoriese museum omgeskep (met die Britse "Victoria and Albert Museum" as sy voorbeeld). Die gebou is verskeie kere verander en uitgebrei.

Die "Östindiska Huset" huisves vandag die Stedelike Museum ("Stadsmuseum") van Gotenburg. Sy uitstallings pronk met historiese meubels en versierings en behandel die geskiedenis van Gotenburg en Wes-Swede vanaf die Wiking-tydperk tot vandag, asook die Oos-Indiese Kompanjie en die industriële geskiedenis van die 20ste eeu. Daarnaas dien die museum as 'n forum vir stadsbeplanners wat nuwe gedagtes en visies ten opsigte van Gotenburg se ontwikkeling aan die publiek wil bekend stel.

Aan die suidelike kant van die "Vallgraven" loop die straat "Södra Hamngatan" ("Suidelike Hawestraat") met die "Residenset", wat in 1650 as ampswoning vir die veldmaarskalk Lennart Torstensson opgerig is. Die gebou is in 1850 uitgebrei en dien tans as die ampswoning van die goewerneur van Gotenburg en die provinsie Bohuslän.

Verder suidwaarts, by die plein "Kungsportsplatsen", lok die "Saluhallen" besoekers met 'n groot mark met talle verkoopstalletjies wat hulle veral op buitelandse spesialiteite toespits. Die plein is ook die beginpunt van rondvaarte in die binnewaters van Gotenburg. Die gewilde oop "Paddan"-bote vaar op die blink water van die kanale en onder sowat twintig brûe tot by die hawe.

"Nordstan" in "Norra Hamngatan" is die grootste winkelsentrum in Skandinawië met 150 winkels onder een dak wat in 1972 geopen is. Hier en op die plein "Nordstadstorget" word allerlei soorte aktiwiteite soos uitstallings en modeskoue gereël.

"Kungsportsavenyn", wat gewoonlik net "Avenyn" genoem word, is die mees elegante laan in Gotenburg met 'n breedte van byna vyftig meter en 'n lengte van sowat een kilometer. Sy kosmopolitiese karakter met straatmusikante, verkoop- en kosstalletjies, straatkafees en restourante het min in gemeen met 'n tipies Sweedse straat. Ondanks die kitskosrestourante, wat hier soos elders in die wêreld geopen is, bestaan 'n groot aantal gewilde tradisionele restourante en kroeë hier al generasies lank.

"Röhsska Museet" is met sy gereelde "Made in Sweden"-uitstallings en voorbeelde van Sweedse ontwerpkuns soos glas-, hout- en metaalprodukte, wat hier gekoop kan word, 'n gewilde trekpleister vir mense wat in plaaslike produkte van hoë gehalte belang stel. Die permanente uitstalling strek van werke deur die kunstenares Ellen Key tot by meubels en verbruikersware in die tipiese Ikea-styl.

"Götaplatsen" is 'n ruim plein aan die suidelike ent van "Avenyn" en die sentrum van Gotenburg se kulturele lewe, met die Poseidon-fontein, wat in 1930 deur die beeldhouer Carl Milles geskep is, as sy middelpunt. Die plein behels die Kunsmuseum, Konserthuis, Stadsteater en Stadsbiblioteek van Gotenburg.

Die Kunsmuseum beskik oor een van die omvattendste versameling van Skandinawiese kuns, asook 'n aantal werke deur Pablo Picasso en Rembrandt van Rijn. Die Konserthuis huisves die befaamde Simfonie-orkes van Gotenburg, terwyl die Stadsteater bekend staan vir sy ambisieuse opvoerings, waaronder 'n nuwe bewerking van Leonard Bernstein se "West Side Story". Die Stadsbiblioteek beskik oor meer as 400 000 boeke.

Die "Stora Teatern" aan die noordelike ent van Avenyn het hom hoofsaaklik op ligte vermaak soos operettes, musiekblyspelle en balletopvoerings toegespits.

Haga, tans een van die stadswyke in die middestad van Gotenburg, was in 1640 een van die eerste voorstede en het in die 19de eeu met sy kenmerkende "landshövdinge"-huise 'n tipiese werkersklasbuurt geword. Hierdie huurhuise met drie verdiepings, wat na die amptelike titel van 'n plaaslike provinsiale leier vernoem is, het tot die tipiese Sweedse standaardhuurhuis ontwikkel.

Haga was tot in die 1970's 'n woonkwartier met lae behuisingstandaarde en 'n boheemse naglewe met wettige en onwettige kroeë. Vanaf die 1970's is talle ou geboue afgebreek om plek te maak vir nuwe luukse woonstelle, maar die stadsbuurt het nogtans iets van sy voormalige karakter bewaar en is vandag 'n gesogte woonkwartier en besienswaardigheid met rustige wandellane, klein winkels, kafees en restourante in Haga Nygata en sy systrate. Die gerestoureerde 19de eeuse huise langs Haga Nygata het lankal 'n toeristetrekpleister geword, net soos die 17de eeuse vesting Skansen Kronan wat op 'n heuwel ontstaan het. Die vesting huisves tans die Militêre Museum van Gotenburg en bied 'n pragtige uitsig oor die dakke van die stad en die hawe.

Die katedraal van Gotenburg (Sweeds: "Göteborgs domkyrka" of "Gustavi domkyrka") is in die stadsentrum geleë. Die huidige gebou is al die derde nadat twee voormalige kerke deur brande verniel is. Die eerste kerk is in 1633 – een jaar ná die Slag van Lützen – ter ere van die gesneuwelde koning Gustav II Adolf ingewy.

Die boubedrywighede vir die huidige katedraal het in 1804 begin. Die fondament van die tweede kerkgebou is hergebruik, alhoewel daar bepaalde veranderings aangebring is. Die nuwe katedraal is deur die argitek Carl Wilhelm Carlberg ontwerp, wat een jaar voor die inwyding van die gebou oorlede is. Sy leerling Justus F. Weinberg het met die werk voortgegaan. Die katedraal was tydens sy inwyding op 21 Mei 1815 nog nie heeltemal voltooi nie – die toring is eers twaalf jaar later voltooi. Die katedraal is verskeie kere (1904, 1954 tot 1957 en 1983 tot 1985) gerestoureer.

Die Oscar Fredriks-kerk (Sweeds: "Oscar Fredriks kyrka") is in die stadswyk Olivedal geleë en vernoem na koning Oscar II wat Oscar Fredrik as skuilnaam vir sy literêre werke gebruik het. Hierdie relatief groot kerk met oorspronklik 1 625 sitplekke is deur Helgo Zetterwall in die Noord-Europese Baksteengotiese styl ontwerp en in 1893 ingewy. Restourasiewerk is in die jare 1915, 1940 en 1975 deurgevoer.

Die Masthuggs-kerk is op die heuwel Stigberget en digby die Göta älv-rivier geleë en word vanweë sy boustyl en ligging – die kerk met sy toring van 60 meter kan in die stadsgebied maklik raakgesien word – by die belangrikste argitektoniese besienswaardighede van Gotenburg gereken. Die kerkgebou is deur Sigfrid Ericson in die Nasionaalromantiese styl ontwerp en deur die boumeester Ivar Burman tussen 1910 en 1914 opgerig. Die kerk is op 11 Oktober 1914 amptelik ingewy, maar sy klokke is – net soos dié van ander kerke – reeds op 2 Augustus ter geleentheid van Swede se algemene mobilisering ná die uitbreek van die Eerste Wêreldoorlog gelui.

Gotenburg se Botaniese Tuin (Sweeds: "Göteborgs Botaniska Trädgård") is in 2003 aangewys as die mooiste tuin in die land en het in 2006 'n derde plek in die Europese wedstryd "The most beautiful garden in Europe" behaal. Die tuin verskil in baie opsigte van sy eweknieë in ander Europese lande. Toe dit in 1910 deur die Munisipaliteit Gotenburg as 'n botaniese tuin beplan en aangelê is, is die klemtoon op tuinbou en die tuin se funksie as ontspanningsgebied vir die publiek gelê. Behalwe vir die kweekhuise word geen verpligte toegangsgelde gevra nie, alhoewel die bestuurders op vrywillige bydraes reken. Die tuin is dekades lank deur die Munisipaliteit Gotenburg bestuur, maar word vandag deur die groter administratiewe gewes Västra Götaland bedryf.

Die tuin beslaan 'n totale oppervlakte van 175 hektaar (ruim 430 akkers), waarvan die grootste deel deur 'n natuurbewarigsgebied en 'n arboretum beslaan word. Die botaniese tuin, waar omstreeks 16 000 verskillende plantspesies en kultivars vertoon word, strek oor sowat 40 hektaar. Die gewildste trekpleisters in die tuin sluit 'n steentuin (wat drie sterre in die befaamde gids "Michelin Green Guide" behaal het en 'n verskeidenheid habitats, klein watervalle en poele behels), die Rododendronvallei en die Japannese vallei rondom 'n kunsmatige meer met wilde plante uit Oos-Asië in.

In die tuin se kweekhuise word sowat 4 000 verskillende spesies en kultivars gegroei, waaronder 1 500 orgideë en die skaars Paaseilandboom. Die palmhuis vertoon Mediterrense en tropiese plante, terwyl die rosarium meer as 4 000 roossoorte vertoon.

Gotenburg het tradisioneel vir sy swaar nywerhede bekend gestaan, alhoewel sy nywerheidsbedryf al lank hoogs gediversifiseer is. Mediese nywerhede is tans een van die vinnigste groeiende sektore met meer as 300 ondernemings en 6 000 werknemers. Die bekendstes hiervan is "AstraZeneca" en "Nobel Biocare". "Sahlgrenska universitetssjukhuset" is die grootste universiteitshospitaal in Noord-Europa met 2 100 beddens en meer as 17 000 werknemers. Wes-Swede is 'n wêreldleier op die gebied van siektes van kardiovaskulêre stelsel (hartbloedvatstelsel)), metaboliese siektes en selterapie. Saam met Stockholm beskik Gotenburg se mediese sektor oor meer as 30 persent van alle stamsellyne wat wêreldwyd versamel is.

Die plaaslike motorbedryf word deur "Volvo" oorheers, een van die wêreld se leidende vervaardigers van vragmotors, busse, industriële masjiene, mariene en industriële aandryfstelsels en onderdele, asook 'n beduidende aanbieder van tegniese dienste vir die lugvaartbedryf. Volvo het produksieaanlegte in 25 lande met altesaam meer as 83 000 werknemers en bied sy produkte op 185 markte aan. Saam met "Saab" het "Volvo" in Gotenburg sowat 50 000 werknemers in diens.

"Svenska kullagerfabriken (SKF)" is in 1907 in Gotenburg gestig en het sy hoofkwartier nog steeds in die historiese stadskern "Gamlestaden". Die maatskappy is die wêreld se leidende verskaffer van produkte, klantspesifieke oplossings en dienste in verband met koeëllaers en afdigtings. Die maatskappy het in Swede sowat 3 000 werknemers wat merendeels in Gotenburg gekonsentreer is.

Die redery "Stena Line" is in 1962 deur Sten A. Olsson in Gotenburg gestig en het met die lyn tussen Gotenburg en die Deense seehawe Frederikshavn al vroeg ekonomiese sukses behaal. Later is die verbindings uitgebrei om ook Kiel in Duitsland in te sluit. Toe die maatskappy "Sessanlinjen" deur "Stena Line" oorgeneem is, is sy ou aanlegplek tot "Stena Line" se Duitsland-terminaal omgeskep. Later is nog meer rederye oorgeneem en "Stena Line" se internasionale aktiwiteite sluit tans Noorweë, Denemarke, Duitsland, Pole, die Verenigde Koninkryk, Ierland en Nederland in. Die aantal werknemers beloop 5 700 mense en die redery se omset was in 2006 9,5 miljard Sweedse kronor.

Gotenburg is daarnaas die setel van 'n aantal groot maatskappye uit die tekstielbedryf. Die Hallandse kettingwinkel-groep "JC" se hoofkwartier was tot in 2007 in die Gotenburgse voorstad Mölnlycke en is daarna na Stockholm verskuif, terwyl "Intersport" uit Jönköping en "MQ" uit Borås in 2007/2008 hul hoofkwartiere na Gotenburg verskuif het. Ander belangrike plaaslike tekstielmaatskappye is "Lindex" en "Kappahl".

Gotenburg speel met sy musea, groot kulturele feeste, konserte, teatergeselskappe en sy ryk kunslewe 'n sentrale rol in die Sweedse kulturele lewe. Die grootste Skandinawiese filmfees en boekeskou ("Bok- & Biblioteksmässan" in September) word eweneens in Gotenburg gehou.

Die Gotenburgse Simfonieorkes, wat gereeld in die plaaslike konsertsaal "Göteborgs konserthus" optree, is sedert 1997 die trotse draer van die titel "Nasionale orkes van Swede". Onder leiding van sy hoofdirigent Neeme Järvi (1982–2004) het die orkes deur die jare 'n verskeidenheid opnames van veral Skandinawiese musiek gemaak wat internasionale erkenning geniet.

Die Operahuis van Gotenburg aan die suidoewer van die Göta älv is in 1994 ingewy en het sedertdien een van die stad se belangrikste argitektoniese besienswaardighede geword. Die operateater beskik oor sy eie ballet-, opera- en musiekblyspelgeselskappe.

Gotenburg se musieklewe het lankal sy stempel op die Sweedse en internasionale pop- en rockmusiek afgedruk. Gedurende die punk- en postpunkgolf in die laat 1970's en vroeë 1980's was die sogenaamde "Garageliga" toonaangewend. Suksesvolle groepe het steeds met minder bekende musici saamgewerk en hierdie tradisie het ook die opkoms van 'n plaaslike onafhanklike pop-musiektoneel in die laat 1980's bevorder toe groepe soos Easy en Broder Daniel bekendheid verwerf het. Deesdae staan Gotenburg vir kunstenaars soos die groep The Soundtrack of Our Lives en die sanger Håkan Hellström bekend.

Die plaaslike "Gothenburg Sound" of "Melodic Death Metal"-styl het sedert die 1990's 'n belangrike bydrae tot die internasionale rockmusiek gelewer. Die Gotenburgse "metal"-groepe At the Gates, Dark Tranquillity, Hammerfall, Hardcore Superstar en In Flames het ook in die buiteland bekendheid verwerf. Terwyl die platemaatskappye "Kning Disk" en "Ideal Recordings" tot die bekendste Sweedse verspreiders van eksperimentele musiek en klankkuns behoort, staan die jazz- en nagklub "Nefertiti" in die stadsentrum sedert 1978 as die plek bekend waar eksperimentele en jazzmusiek net soos etno, hip-hop, blues en elektroniese musiek op hul beste aangebied word.

Die eerste toneelgeselskap het teen die einde van die 17de eeu op Gotenburg besoek kom aflê en onder meer in verskeie skure en stoorhuise opgetree. Gotenburg se eerste publieke teater, die "Comediehuset", is in 1779 opgerig. In 1816 het die eerste teatergebou van die "Stora Teatern" ("Groot Skouburg") in Södra Hamngatan ontstaan wat in 1856 deur die "Nya Theater" vervang is. Sy naam is in die 1880's na "Stora Teatern" (of kort "Storan") verander.

Ander belangrike teaters in Gotenburg sluit die "Lorenbergsteatern", "Stadsteatern" en die operahuis "Göteborgsoperan" in. Die "Göteborg Dans & Teater Festival", wat in 1994 vir die eerste keer plaasgevind het, word sedertdien tweejaarliks in die laaste week van Augustus gehou. Tydens die fees word toneelkuns van dwarsoor die wêreld net soos eksperimentele teater aangebied.

Gotenburg se kunsmuseum beskik oor die grootste versameling van Nordiese kuns uit die 1880's en 1890's in Skandinawië, veral danksy Pontus Fürstenberg se kunsversameling wat aan die museum geskenk is. Daarnaas word ook twee skilderye van Rembrandt en Picasso vertoon.

Die plaaslike kunswêreld het aan die begin van die 21ste eeu 'n voorspoedige tyd beleef, met musea soos "Göteborgs konsthall" en "Röda sten" asook 'n groeiende aantal kunsgalerye as dryfkragte. Gotenburg se Internasionale Kunsbiënnale, wat in 2001 vir die eerste keer plaasgevind het, het eweneens 'n belangrike bydrae tot die ontwikkeling van die plaaslike kunslewe gelewer. Jong kunstenaars word in die kunsskool Vagland opgelei wat op 4 Oktober 1865 ingewy is.

Gotenburg huisves sowel die enigste staatsbeheerde museum buite die hoofstad Stockholm, die "Världskulturmuseet", asook Swede se enigste beduidende ontwerp- en kunshandwerkmuseum, die internasionaal erkende "Röhsska museet". Die museum, wat deur die argitek Carl Westman ontwerp en in 1914 voltooi is, huisves tans Swede se vernaamste versameling van ikonografiese vorm- en ontwerpprodukte naas 'n groot versameling Asiatiese kuns en kunshandwerk. Die "Högskolan för design och konsthandverk (HDK)", wat tersiêre opleiding aan jong ontwerpers en kunshandwerkers verskaf, is langsaan geleë.

Die eerste rolprent in Gotenburg se geskiedenis is op die Tweede Kersdag in 1896 vertoon. Die eerste rolprentteater, "Kinematografen" in Gotenburg se arkades, is in 1902 geopen. Die rolprentateljee van "Hasselblad Film AB" op die heuwel Otterhällan, wat in Mei 1919 ingewy is, was destyds een van die grootste en modernste van sy soort in Swede. In die periode tussen 1916 en 1919 is meer as dertig rolprente in Gotenburg geskiet waarin onder meer Gösta Ekman hoofrolle vertolk het. Die bekendste filmregisseur in hierdie tydperk was Georg af Klercker.

Met Gotenburg se "Filmhögskolan", wat tersiêre opleiding vir beroepe in die rolprentbedryf verskaf, en Gotenburg se "Film Festival", wat in 1979 vir die eerste keer plaasgevind het, het die plaaslike rolprentbedryf in die laaste dekades voorspoedig ontwikkel. Filmstaden Bergakungen, die grootste van Gotenburg se rolprentteaters, is in November 2006 geopen.

Gotenburg was dekades lank 'n belangrike reisbestemming vir toeriste uit ander Skandinawiese lande, maar sedert die 1990's het die stad danksy die veerboot- en goedkoper lugverbindings en ryk kulturele lewe ook by toeriste uit ander Europese lande soos Duitsland, Nederland en die Verenigde Koninkryk gewild geraak. Die aantal besoekers het gevolglik skerp begin styg. Toeriste in Gotenburg bring vir die Sweedse staat jaarliks meer as 21 miljard Sweedse kronor (26,4 miljard ZAR) se belastinginkomste in.

Drie nuwe hotelprojekte is in die vroeë 21ste eeu aangepak. Die ou "Posthuset" is tot 'n luukse hotel omgebou, "Clarion Hotel Post" en "Hotell Avalon" het ontstaan en die "Hotel Gothia Towers" is danksy 'n derde toring met 24 verdiepings en 500 nuwe kamers, wat oos van die twee bestaandes opgerig is, aansienlik vergroot. Die sentrale toring word van vyf bykomende verdiepings met 75 nuwe kamers en ontspanningsgeriewe op die dak voorsien. Gotenburg beskik sodoende altesaam oor meer as 6 600 hotelkamers.

Die "Hotel Gothia Towers", 'n vierster-luukse hotel, is met sy 1 200 kamers (waarvan elf luukse suites) tans die grootste in Noord-Europa en op een na ook die tweede grootste in Europa. Kleiner luukse hotelle sluit die "Elite Plaza Hotel" en die "Elite Park Avenue Hotel" in.

Die hotelskip "Barken Viking" is 'n viermasbark wat oorspronklik in 1906 in die Deense hoofstad Kopenhagen gebou is om as 'n opleidingskip vir die Deense handelsvloot te dien. Die skip is die grootste bark wat ooit in Skandinawië gebou is. Op haar eerste reis het die "Viking" op 19 Julie 1907 na Hamburg geseil om 2 530 ton se kooks (ontgaste steenkool) vir Peru te laai. In 1929 het die Ålandse reder Gustaf Erikson die skip vir 6 500 pond gekoop en dit tot in 1939 op die graanroete na Australië gebruik.

Die stad Gotenburg het die skip in 1951 gekoop om 'n stasionêre seevaart- en kookskool daarop te bedryf. In 1993 is "Viking" vir 'n simboliese prys van een Sweedse kroon aan die plaaslike opleidingsadministrasie verkoop. Vandag is die skip permanent in die hawe geanker om as hotel en gewilde konferensiesaal te dien. Dit is tans baie onwaarskynlik dat die "Viking" ooit weer in bedryf gestel sal word, aangesien dit nie oor 'n enjin beskik nie en haar groot mas hoër is as 'n brug wat tussen haar ankerplek en die oop see lê.

Liseberg in die stadsbuurt Heden is die grootste vermaaklikheidspark in Noord-Europa met jaarliks sowat drie miljoen besoekers. Die park, wat ter geleentheid van die Jubileumsuitstalling in 1923 ingewy is, is 'n aandelemaatskappy in besit van die Stad Gotenburg. Die park staan tydens die somerseisoen tussen die einde van April en die middel van Oktober en tydens die Kersfeestyd tussen die middel van November en Kersfees oop vir besoekers. Liseberg se kersfeesmark lok jaarliks meer as 600 000 besoekers.

Die metropolitaanse gebied van Gotenburg beskik oor twee groot internasionale lughawens: Göteborg-Landvetter, enkele kilometers oos van die stad langs die "riksväg" (rykspad) 40 na Borås, en Göteborg City Airport op die eiland Hisingen.

Göteborg-Landvetter, wat in Härryda geleë is, is Swede se tweede en Skandinawië se sesde grootste lughawe wat in 2007 4 355 455 passasiers gehanteer het, 'n styging van 4,2 persent teenoor die vorige jaar. Die aantal landings het in 2007 31 615 beloop.

Toe dit op 3 Oktober 1977 geopen is, het Landvetter die ou lughawe "Göteborgs Lufthamn" vervang. Die naam "Landvetter" is destyds gekies omdat dit deur buitelanders makliker uitgespreek kan word as "Härryda". Daarnaas is die letter "ä" slegs in Noord-Europa en Duitssprekende gebiede gebruiklik, terwyl die uitspraak van "y" in die verskeie Westerse tale sterk varieer.

Göteborg City Airport het vroeër as Säve-vliegveld bekend gestaan en is veertien kilometer noordwes van Gotenburg op Hisingen geleë. Die lughawe het vroeër as 'n lugmagbasis gedien. Voordat die Ierse lae-koste-lugredery Ryanair die lughawe begin bedien het, was die jaarlikse aantal passasiers net sowat 9 000. Hierdie getal het in 2005 tot sowat 500 000 en in 2007 tot 744 000 gestyg. Alhoewel die lughawe oor beperkte geriewe beskik, kan dit nogtans vliegtuie tot die grootte van 'n Boeing 767, Airbus A320 of soortgelyke modelle hanteer. Aangesien steeds meer lugrederye vlugte na Göteborg City Airport sal aanbied, word daar verwag dat die aantal passasiers nog aansienlik sal styg. Die lughawe is tans die snelste groeiende in die land.

Gotenburg beskik oor 'n uitgebreide tremnetwerk – met 'n lengte van 150 kilometer die grootste in Skandinawië – met twaalf tremlyne wat bedags en vyf lyne wat snags ry. Die netwerk word tans uitgebou as deel van die "Kollektivringen"-projek wat Gotenburg van 'n ringlyn sal voorsien.

Die plaaslike tremstelsel is in 1879 deur die Britse vervoermaatskappy "Gothenburg Tramway Ltd." ingestel. Aanvanklik is van perdewaens gebruik gemaak wat tussen die haltes Brunnsparken en Stigbergsliden gery het. Twee jaar nadat die Stad Gotenburg die tremnetwerk in 1900 gekoop het, is elektries aangedrewe trems ingevoer. Die tremstelsel is in die volgende vier dekades verder uitgebrei met lyne wat in 1907 tot by die stadsgrens en in 1940 tot by die eiland Hisingen gery het.

In die 1960's het die owerhede oorweeg om die tremstelsel met moltreine te vervang, en die destydse nuwe tremspore is vry van oorweë en gedeeltelik ondergronds gebou om later maklik tot 'n moltreinstelsel te kan oorskakel. Die bou van 'n moltreinstelsel met tonnels in Gotenburg se kleiagtige grond het egter geblyk om te duur te wees.

Toe Swede se padvervoer in 1967 na linkerhandse sture omgeskakel het, was Gotenburg naas Norrköping die enigste stad in die land wat sy tremstelsel in die stadsentrum behou het. Die huidige netwerk is ondanks die lae gemiddelde snelhede en die hoë onderhoudskoste steeds gewild by die plaaslike owerhede en passasiers. In bepaalde gebiede van die stadsentrum word motors – behalwe vir voertuie van plaaslike bewoners en vragmotors van leweransiers – nie meer toegelaat nie, sodat trems hier die belangrikste vervoermiddel geword het. Naas die nuwe tremspoorring rondom Gotenburg sal die tremstelsel ook met Italiaans-vervaardigde "Sirio"-tremwaens en 'n nuwe elektroniese betaalstelsel opgegradeer word.

Gotenburg is 'n belangrike knooppunt van die Sweedse en Skandinawiese spoornetwerke met regstreekse verbindings na Oslo, Stockholm, Malmö en Kopenhagen. Die hoofstasie van Gotenburg is die tweede grootste in die land ná Stockholm. Die plaaslike openbare vervoer word aangevul deur stadstreine, die sogenaamde "pendeltåg", wat Gotenburg met die voor- en buurstede in die omgewing verbind.

Toe in Swede teen die middel van die 19de eeu met die bou van spoorweë begin is, was die verbinding tussen Gotenburg en Jonsered, wat op 1 Desember 1856 ingewy is, een van die eerstes in die land. Destyds het 'n behoefte vir 'n stasiegebou ontstaan en op 4 Oktober 1856 is die eerste hoofstasie geopen. Die gebou is sedertdien verskeie kere omgebou en uitgebrei. In die 1920's is die gebou van 'n wagkamer voorsien, terwyl die oorspronklike werkwinkelkompleks vir lokomotiewe lankal na Sävenäs verskuif is. Gedurende die groot emigrasiegolf in die 19de eeu het meer as een miljoen Sweedse emigrante op hulle weg na die hawe en uiteindelik Amerika by Gotenburg se hoofstasie aangekom.

Gewoonlik word na die oorspronklike hoofstasie in Sweeds as "Centralstationen" verwys, terwyl die nuwe gebouekompleks, wat in 2003 ingewy is en uit die stasie self en 'n hotelgebou bestaan, as "Centralhuset" en die geboue in die nabye omgewing as "Resecentrum Göteborg" bekend staan. Die afdelingswinkel Nordstan en Drottningtorget, die hoofkwartier van die plaaslike spoorweë is eweneens naby die hoofstasie geleë.

Die tremlyne word deur 'n uitgebreide busnetwerk wat die hele stadsgebied dek, aangevul. Sommige buslyne is as hoëdigtheidslyne ("högtrafiklinjer") geklassifiseer, terwyl die vier sogenaamde "stombusslinjer" op die besigste roetes ingestel is. Die laasgenoemde ry gedurende spitsure gedeeltelik elke vyf minute en passasiers mag alle deure benut om in- en af te klim.

Frölunda-plein is een van die belangrikste knooppunte van die busnetwerk. Hier vertrek buslyne na die westelike stadsbuurte en Hisingen en tremlyne na die res van die stadsgebied. Sogenaamde "flygbusserna" verbind die busterminaal "Nils Ericsson Terminalen" met die twee lughawens van Gotenburg, "Göteborg-Landvetter" en "Göteborg City Airport".

Vyf snelbuslyne verbind Gotenburg met stede in die omgewing, terwyl ander lyne soos die "Uddevalla-", "Smögen-", "Orust-", "Dalslands-" en "Boråsexpressen" tot by verder-af geleë stede in Wes-Swede ry.



</doc>
<doc id="31106" url="https://af.wikipedia.org/wiki?curid=31106" title="Yskor">
Yskor

Yskor, of die Suid-Afrikaanse Yster en Staal Industriële Korporasie Beperk, is in 1928 deur Hendrik van der Bijl begin as 'n staatsorganisasie ingevolge die Yster- en Staalwet, Nr. 11 van 1928.

Die Yskorhoofkantoor is in Pretoria, Suid-Afrika geleë.



</doc>
<doc id="31121" url="https://af.wikipedia.org/wiki?curid=31121" title="NRK">
NRK

Norsk rikskringkasting AS, wat gewoonlik onder die afkorting NRK bekend staan, is 'n staatsbeheerde Noorse uitsaaikorporasie wat naas televisie- en radioprogramme ook inhoude vir nuwe media soos internettelevisie aanbied. NRK fungeer net soos die Britse BBC, die Sweedse SVT, die Duitse ARD en ZDF en die Suid-Afrikaanse SAUK as 'n publieke uitsaaikorporasie en is 'n lid van die Europese Uitsaaiunie ("European Broadcasting Union, EBU"). NRK is die grootste mediamaatskappy in Noorweë. NRK het sy hoofkwartiere in Marienlyst (Oslo) en Tyholt (Trondheim).

NRK word hoofsaaklik deur TV-lisensies gefinansieer. Die NRK se lisensie-inkomste het in 2005 meer as drie miljard NOK beloop – 'n bedrag wat gelykgestaan het aan die totale Noorse besteding aan kultuur.

Die eerste gereelde radioprogram in Noorweë is vanaf 1925 deur "Kringkastingselskapet A/S", 'n privaatbeheerde uitsaaikorporasie en historiese voorloper van NRK, aangebied. Die staatsbeheerde NRK is in 1933 gestig en was net soos die Britse BBC veral daarop gemik om inligtingsprogramme vir die algemene publiek uit te saai. Nuusberigte en ander inligting het in die beginjare dan ook die oorgrote deel van die uitgesaaide programme gevorm. Met sy stigting het NRK oor 90 medewerkers beskik en sy radioprogramme tussen tien en 22:45 uur uitgesaai, met 'n pouse tussen 15:00 en 17:00.

Die Noorse term "Kringkasting", 'n regstreekse vertaling van die Engelse woord "broadcasting", is vir die eerste keer in 1924 gebruik en het vanaf 1925 as amptelike benaming gedien.

In die oorlogsjare tussen 1940 en 1945 is die uitsaaiwese in Noorweë deur die Nazi-bewind beheer, en die uitsaainetwerk is gedeeltelik verniel. Die NRK het na die Verenigde Koninkryk uitgewyk van waar Noorse programme onder die leiding van Toralv Øksnevad as "Stemmen fra London" ("Die Stem uit Londen") uitgesaai is. Hierdie programme, en veral die spesiale gekodeerde nuusbulletins, het van die NRK 'n belangrike spreekbuis vir die Noorse weerstandsbeweging gemaak. Die Duitsers het van die begin van die besetting in 1940 af reklame in Noorse radioprogramme verbied uit vrees vir verborge gekodeerde boodskappe.

Ná die oorlog het die NRK sy uitsaaidienste hervat, en sedert die 1950's het vermaak en streeksgebonde programme uit die verskillende distrikte 'n steeds belangriker rol begin speel. Nadat NRK in sy eerste dertig bestaansjare op sy radiodienste gefokus het, is in 1954 met die eerste toetse vir 'n televisie-uitsaaidiens begin, en vanaf 1960 is gereelde televisieprogramme aangebied. Die Noorse televisiediens is op 20 Augustus 1960 amptelik geopen.

Reeds tydens die Olimpiese Winterspele van die jaar 1968 in Grenoble (Frankryk) is talle programme as kleurtelevisie uitgesaai. Die NRK het or 'n kleurtelevisiekamera beskik wat deur televisie-aanbieders ingespan is om bont kleure by die aankondiging van programme in te bring. Toe in die vroeë 1970's meer frekwensies vir kleurtelevisiedienste beskikbaar gestel is, het ook die nuusbulletin "Dagsrevyen" na kleurtelevisie oorgeskakel. Die meeste televisiefilms en die speurderreeks "Detektimen" op Vrydagaande is destyds al as kleurprogramme uitgesaai, alhoewel NRK se gereelde kleurtelevisiediens eers vanaf 1975 ingestel is. Die nuwe medium het in hierdie periode 'n oorheersende rol gespeel, en radiodienste het minder gewild geraak.

Tot in die 1980's het NRK oor 'n monopolie ten opsigte van televisie- en radioprogramme beskik. Die elektroniese mediabedryf is vervolgens aangevul met die eerste streeksgebonde privaat radiostasies, en vanaf 1987 het ook privaat televisieuitsaaidienste soos TVNorge hul programme aangebied. In 1992 het NRK se nasionale televisiedienste met TV2 'n strawwe privaat mededinger gekry.

"Tekst-TV", die Noorse televisieteks, word sedert 1983 aangebied, terwyl die internet-gebaseerde interaktiewe televisiediens "NRK.no/NRK Interaktiv" in 1994 van stapel gestuur is. In 1996 het NRK 'n staatsbeheerde aandelemaatskappy geword.

Die vermaaklikheidssentrum "NRK Opplevelser" is in 2003 in NRK se hoofkwartier Marienlyst in Oslo geopen. Die sentrum staan oop vir besoekers en behandel onder meer die geskiedenis van NRK in beelde en klank.

NRK is in agt afdelings opgedeel. "NRK Kringkasting" beheer die uitsaai-aktiwiteite van NRK, terwyl vier afdelings vir die produksie van programme verantwoordelik is:

Daarnaas bestaan NRK uit "NRK Ressurser", 'n regsafdeling en NRK se bestuur.

Baie kanale word ook via digitale terrestriële televisie, satelliet en kabeltelevisie uitgesaai.

NRK bied daarnaas saam met MTG die sportkanaal SportN aan wat sy programme sedert 29 November 2005 uitsaai.

Die eerste internetdiens van NRK is in 1994 van stapel gestuur – destyds is die televisieprogram "Rondo" met Petter Nome in samewerking met Oslonett via die internet uitgesaai. Straks daarna het P2 begin om sy diens "Radionettet" met opnames van programme op die internet aan te bied.

Vandag pronk NRK met een van die grootste internetgebaseerde multimediadienste in Europa. NRK was ook die eerste uitsaaikorporasie wat sy televisieprogramme in 2004 in selfoonnetwerke aangebied het. Alle radioprogramme word regstreeks via die internet uitgesaai en daarna nog drie weke lank as opnames ter beskikking gestel. Daarnaas word ook bepaalde televisieprogramme regstreeks uitgesaai en as video's beskikbaar gestel.

In Januarie 2007 het NRK 'n aflewering van die speurderreeks "Kodenavn Hunter" op die internet beskikbaar gestel wat deur gebruikers in HDTV-gehalte afgelaai kon word.

Verkeersnuus word deur NRK via WAP en internet aangebied; besonderhede aangaande vlugte, treine en die aktuele padsituasie word gereeld opgedateer. NRK se WAP-portaal is deur die Sweedse selfoontydskrif "Mobil" in 2006 as die wêreld se tweede beste selfoon-webwerf ná Google se soekenjin aangewys.

NRK is een van min Europse uitsaaikorporasies wat hul dienste op die internet gedeeltelik met advertensies finansier. Die Noorse dagblad het op 21 April 2008 bekend gemaak dat NRK tans besig is om sy programargief op die internet beskikbaar te stel.

In 1948 het NRK begin om 'n radioprogram uit te saai wat spesifiek op seemanne en Noorweërs in die buiteland gemik was. Die program het bekend gestaan as "Utenlandssendingen", "Sjømannssendningen" of "Kortbølgen". Die program het oorspronklik 'n uur, later 'n halfuur geduur en op nuusberigte uit Noorweë gekonsentreer. 'n Gewilde bestanddeel van die program was "Postkassa" wat twee keer per week uitgesaai is. Mense het hier die geleentheid gekry om 'n musikale boodskap aan hul familielede of vriende in die buiteland te stuur. Die diens is op 31 Desember 2002 gestaak.





</doc>
<doc id="31132" url="https://af.wikipedia.org/wiki?curid=31132" title="Lübeck">
Lübeck

Die Hansestad Lübeck (Nederduits: "Lübęk", "Lübeek", Deens: "Lybæk") is 'n selfregerende stad in die noorde van Duitsland en die suidooste van die deelstaat Sleeswyk-Holstein. Lübeck is aan die Lübeckse Baai van die Oossee geleë en die tweede grootste stad in die deelstaat na Kiel. Die Middeleeuse stadskern is deur Unesco as 'n wêrelderfenisgebied aangewys.

Die grootste stede in die omgewing is Hamburg (65 kilometer suidwes van Lübeck), Kiel (78 kilometer noordwes van Lübeck) en Schwerin (68 kilometer suidoos van Lübeck). Lübeck grens aan die Europese Metropoolgewes Hamburg. As een van die belangrikste Middeleeuse seehawens en handelstede in Duitsland het Lübeck met sy kenmerkende "Sewe Torings" homself steeds as die "Poort na die Noorde" van Europa beskou.

Lübeck is aan die benedeloop van die Trave, 'n bevaarbare rivier in die Noord-Duitse Laagvlakte, geleë wat sowat 17 kilometer van die historiese stadskern af in Travemünde in die Oossee uitmond. Die historiese stadskern het op 'n heuwel ontstaan wat 'n eiland tussen die rivierlope van die Trave- en Wakenitz-riviere vorm. Daarnaas loop ook die Elbe-Lübeck-kanaal vanaf Krummesse tot by die Trave deur die stadsgebied van Lübeck.

Die omliggende landskap maak deel uit van die Oos-Holsteinse Heuwelland en is oorspronklik gedurende die Weichsel-ystydperk (pleistoseen) gevorm. Die geografiese ligging naby die Traverivier, wat net voor Travemünde deur die Baltiese Heuwels breek, het die stad se ontwikkeling tot 'n beduidende Oosseehawe bevorder wat uiteindelik die Noord-Europese magsentrum van die Middeleeue sou wees.



</doc>
<doc id="31138" url="https://af.wikipedia.org/wiki?curid=31138" title="Pous Leo VIII">
Pous Leo VIII

Leo VIII was die 131ste pous van die Rooms-Katolieke Kerk.

Pous Leo VIII is gebore in Rome, Italië, die seun van Johannes. Op 4 Desember 963 volg hy Pous Johannes XII op en regeer tot sy afsetting op 26 Februarie 964. Hy word opgevolg deur Pous Benedictus V.
Die naam ‘Leo’ beteken 'leeu'.

Die termyn van Pous Leo VIII omstrede. Eerstens is hy 'n teenpous as die afsetting van Pous Johannes XII nie geldig was nie. Tweedens is hy self afgeset op 26 Februarie 964. As die afsetting nie geldig was nie, was hy pous tot sy dood op 1 Maart 965. Toe Leo VIII tot pous verkies is, was hy nie eers 'n priester nie. Hy is tot priester en biskop gewy binne een dag deur Sico, biskop van Ostia. Sy verkiesing was op aandrang van keiser Otto I. Daar word beweer dat Leo sy eie afsetting goedgekeur het.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31143" url="https://af.wikipedia.org/wiki?curid=31143" title="Costa Rica">
Costa Rica

Costa Rica (Spaans: [ˈkosta ˈrika], letterlik: "Ryk Kus"), amptelik die Republiek Costa Rica (Spaans: "República de Costa Rica", [reˈpuβlika ðe ˈkosta ˈrika]), is 'n klein republiek in Sentraal-Amerika met 'n oppervlakte van 51 100 vierkante kilometer en 'n bevolking van 4,86 miljoen in 2016. Die land grens in die noorde aan Nicaragua, in die suidooste aan Panama, in die noorde en suide aan die Stille Oseaan en die Karibiese See in die ooste.
Die Spaanse benaming vir die land, wat letterlik "Ryk Kus" beteken, was oorspronklik baie misleidend – die gebied was tydens die Spaanse koloniale bewind die mees agtergeblewe streek in Sentraal-Amerika. Aangesien die gebied nie oor enige mineraalbronne beskik het en daar ook geen groot plantasies ontstaan het nie, is daar nouliks lawe uit Afrika ingevoer. Selfs die inheemse Indiaanse bevolking was reeds voor die koloniale tydperk baie klein sodat Costa Rica in teenstelling met sy buurlande 'n merendeels Europese blanke samelewing gebly het.

Reisverhale uit die 19de en vroeë 20ste eeu het die land as 'n soort "Switserland in Sentraal-Amerika" beskryf en sodoende na die vreedsame naasbestaan verwys wat sy oorwegend landelike bevolking van relatief welvarende kleinboere gevoer het. Koffieverbouing was die vernaamste inkomstebron.

Sommige van hierdie beskrywings was moontlik oordrewe, maar die land het nogtans ná 300 jaar se koloniale bewind in 1821 van Spanje onafhanklik geword en tot 'n relatief stabiele demokrasie met hoë onderwysstandaarde, 'n hoë lewensverwagting, die hoogste per capita-inkomste in Sentraal-Amerika en min sosiale spannings tussen armes en welvarendes ontwikkel. Volgens die standaarde van die Menslike Ontwikkelingsindeks (MOI) was Costa Rica in 2007 op drie na die mees ontwikkelde land van Latyns-Amerika en 48ste op die wêreldwye ranglys.

Costa Rica handhaaf daarnaas ook hoë ekologiese standaarde en sy strande en woude is gewild by toeriste, veral ekotoeriste. Die land het al lank ’n vreedsame demokrasie en sedert die 1950's geen weermag nie. Dit was die eerste land wat volgens 'n aankondiging van sy regering in 2007 beplan om tot 2021 'n koolstofdioksied-neutrale samelewing te wees.

Costa Rica is in die smal suidelike gedeelte van die Sentraal-Amerikaanse landbrug geleë en word in die weste en suidweste deur die waters van die Stille Oseaan en in die ooste van die Karibiese See begrens. Dit het vulkaniese berge in die binneland en vlaktes aan die kus. In teenstelling met die Karibiese kuslyn en sy homogene landskapsvorm word die Pasifiese kusstreek deur 'n aantal baaie en skiereilande gekenmerk. Die grootste baaie is die Golf van Nicoya, die Golf van Dulce en die Coronadabaai. Die Nicaraguameer en die San Juanrivier vorm 'n natuurlike noordelike grens met Nicaragua, terwyl Costa Rica in die suide aan Panama grens.

Drie bergreekse vorm die geografiese ruggraat van die land wat die Noordelike en Karibiese Vlaktes van die Guanacaste-vlaktes en die bergland van die skiereiland Nicoya in die noordweste en van die voorgebergtes en heuwellande in die suidweste skei.

Die noordweste van Costa Rica word oorheers deur die bergreeks Cordillera de Guanacaste, 'n smal ketting van vulkaankeëls, waarvan die vulkaan Orosí 'n hoogte van 1 971 meter bo seevlak bereik. Miravalles (2 020 meter) is een van vyf aktiewe vulkane in hierdie bergreeks. Met sy relatief droë klimaat het Guanacaste tot 'n sentrum van die veeteeltbedryf ontwikkel. Die Cordillera Central of Sentrale Bergreeks, wat by die Guanacaste-reeks aansluit, behels magtige vulkane wat nog nie almal geblus is nie. Irazú is met 3 432 meter die hoogste van hierdie vulkane en was net soos Poás (2 705 meter) in die 20ste eeu nog steeds aktief.

Die Sentrale Bergreeks gaan in die suide geleidelik oor in die lang Valle Central of Sentraal-Vallei. Hierdie vallei met 'n hoogte tussen 1 100 en 1 500 meter vorm danksy sy vrugbare vulkaniese grond en sy gunstige klimaattoestande die demografiese en ekonomiese sentrum van Costa Rica met die hoofstad San José.

Die derde en hoogste bergreeks Cordillera de Talamanca loop tot by Panama. Met die Chirripó Grande (3 820 meter) behels dit ook die hoogste piek van Costa Rica. Die noordwestelike gedeelte van die bergreeks gaan oor in die berglande van Bustamante en Turraberes met hul kenmerkende diep ravyne.

Die Noordelike en Karibiese Vlaktes lyk ten opsigte van hul landskapsvorm baie op mekaar. Ongunstige klimaattoestande met hoë reënvalle van jaarliks tussen 3 000 en 6 000 millimeter het daartoe gelei dat die gebied – met uitsondering van die kusstreek rondom die seehawe Puerto Limón – yl bevolk gebly het. Die ondeurdringbare reënwoud lewer waardevolle houtsoorte op.

Costa Rica het – behalwe vir die gematigde berggebiede – 'n tropiese klimaat met relatief klein temperatuurskommelings, alhoewel daar as gevolg van sy hoogs verskillende landskapsvorme geen homogene klimaatsones bestaan nie. Die gemiddelde jaarlikse temperature beweeg tussen 31,7 °C in die kusvlaktes en 16,7 °C in die bergagtige binneland. Die reënseisoen duur van Mei tot Desember.

Die noordoostelike vlaktes en die berglande langs die Karibiese See kry dwarsdeur die jaar baie reën (omtrent 6 000 millimeter), terwyl daar in die noordwestelike vlaktes, die skiereiland Nicoya, die bekkens van die bergreekse en teen die oostelike hellings van die Cordillera de Talamanca ook droë seisoene voorkom. In die Pasifiese kusstreke word 'n gemiddelde jaarlikse reënval tussen 2 000 en 3 000 millimeter aangeteken. Die hoogste berggebiede word deur mis met hoë vogtigheid, sterk winde en lae temperature gekenmerk.

Costa Rica bestaan uit sewe provinsies wat verder verdeel is in 81 kantone (Spaans: "cantón", meervoud: "cantones"), elkeen word deur 'n burgemeester gelei. Burgemeesters word elke vier jaar demokraties gekies. Daar is geen provinsiale wetgewers nie. Die kantone is verder verdeel in 473 distrikte ("distritos"). Die provinsies is:

Die oudste argeologiese vondse van menslike nedersettings in Costa Rica dateer uit die periode van voor 8 000 v.C., maar dit wil voorkom asof die gebied in die Voor-Kolumbiaanse tydperk as gevolg van sy lae bevolkingsdigtheid slegs 'n ondergeskikte rol in Sentraal-Amerika gespeel het. Daar is ten minste geen oorblyfsels van groter nedersettings of enige indrukwekkende steengeboue soos in die geval van die meer gevorderde beskawings van die noordelike Sentraal-Amerika of die Andes-streek van Suid-Amerika nie.

Die enigste beduidende argeologiese vindplek in Costa Rica is naby Guayabo, sowat 48 kilometer oos van San José, geleë. Die nedersetting, wat hier ontdek is, het omstreeks 1 000 v.C. ontstaan en gedurende sy bloeitydperk 10 000 inwoners gehad. Die argeologiese vondse uit die gebied, waaronder voorwerpe uit goud en jade asook pottebakkersware, word in verskillende musea in San José vertoon.

Toe Christophorus Columbus tydens sy derde en laaste reis op 18 September 1502 naby die huidige Limón voet aan wal gesit het, was daar vermoedelik slegs 'n klein inheemse bevolking van sowat 20 000 mense wat uit 'n aantal stamme met verskillende tradisies bestaan het. Vanweë die goud, wat Columbus van die bewoners ontvang het, het hy die gebied "Costa Rica" of "Ryke Kus" genoem. Sy verhale oor rykdomme in die gebied het 'n aantal avonturiere na Costa Rica gelok, maar in plaas van goudskatte het die Spanjaarde in 'n vyandelike omgewing met weerbare inboorlinge, uitgestrekte moerasgebiede en tropiese siektes te doen gekry.

Die Spanjaarde het nogtans daarin geslaag om die gebied te verower en in 1520 by die Kapitanaat-Generaal Guatemala in te lyf. Vroeë pogings om die Atlantiese kusstreke te koloniseer het egter misluk. Eers in 1561 is die weerstand van die inheemse bevolking gebreek, en die Spanjaarde het tot by die hartland van Costa Rica deurgedring. Die koloniale owerhede in Guatemala het in 1563 Juan Vazquez de Coronado as goewerneur na Costa Rica gestuur. Die stad Cartago, wat in dieselfde jaar as administratiewe sentrum gestig is, het tot in 1823 as die hoofstad van Costa Rica gefungeer. Nogtans is gedurende die 17de en 18de eeu alle belangrike politieke besluite in Guatemala geneem en die Spaanse bewindhebbers het min belang in die nuwe kolonie gestel.

Vanweë die gebrek aan ingevoerde slawe was die Spaanse koloniste genoodsaak om hul land self te bewerk. Die meestal klein plase was beperk tot bestaansboerdery en sodoende was daar aanvanklik geen sprake van enige noemenswaardige ekonomiese ontwikkeling. Eers vanaf die laat 18de eeu is nuwe nedersettings gestig wat met uitvoere soos koring en tabak beter lewensomstandighede vir hul bewoners verseker het. Die handel met Europa, waarheen veral tabak, balsemolie en huide uitgevoer is, is in die periode tussen 1640 en 1820 deur seerowery in die Karibiese See ontwrig sodat die meeste handels- en uitvoeraktiwiteite na die Pasifiese kus verskuif moes word.

Op 15 September 1821 het Sentraal-Amerika van Spanje onafhanklik geword, alhoewel die eerste berigte oor hierdie gebeurtenis Costa Rica eers een maand later bereik het. Die land was nou verdeeld oor sy politieke toekoms – terwyl leiers in Cartago en Heredia vir die toetreding tot die nuutgestigte staat Meksiko gepleit het, was hul teenstanders in San José ten gunste van 'n nuwe konfederasie van Sentraal-Amerikaanse state. Ná 'n kortstondige burgeroorlog het San José gewen en Costa Rica het by die Verenigde Provinsies van Sentraal-Amerika aangesluit, 'n konfederasie wat in 1823 deur Guatemala, Honduras, El Salvador, Nicaragua en Costa Rica gestig is.

In 1824 is Juan Mora Fernandez tot die land se eerste staatshoof verkies. Sy progressiewe beleid was gemik op die uitbreiding van die openbare onderwysstelsel en die bevordering van die koffiebedryf deur middel van landskenkings vir planters. Die sogenaamde koffiebaronne het vinnig tot Costa Rica se nuwe elite ontwikkel en hul invloed doelbewus gebruik om die regering van die eerste president José Maria Castro omver te werp. Sy opvolger, Juan Rafael Mora, het met sy oorwinning oor Amerikaanse avonturiers onder leiding van William Walker 'n einde aan Noord-Amerikaanse pogings gemaak om van Sentraal-Amerika 'n slawestaat te maak en dit by die Verenigde State in te lyf.

In 1839 het die Sentraal-Amerikaanse konfederasie verbreek en Costa Rica het 'n selfstandige nasie geword. Die huidige Republiek Costa Rica het egter eers in 1848 tot stand gekom, maar dit was in politieke opsig aanvanklik allesbehalwe stabiel. Ná 'n dekade van politieke onluste het generaal Tomás Guardia in 1870 die mag oorgeneem. Sy bewind as militêre diktator het twaalf jaar lank geduur en was deur 'n relatief progressiewe beleid gekenmerk wat vrye en verpligte primêre onderwys, 'n beperking van die weermag se invloed en die heffing van 'n belasting op die inkomste van koffieboere ingesluit waarmee openbare werke gefinansieer is.

Die piesang-maatskappy, wat deur die Amerikaanse sakeman Minor Keith gestig is, het sedert 1899 as "United Fruit Company" bekend gestaan. Hierdie maatskappy het 'n belangrike rol by die ekonomiese ontwikkeling van die kusvlaktes gespeel en byvoorbeeld die piesang-uitvoerhawens Quepos en Golfito laat bou, tog het Costa Rica in toenemende mate afhanklik geword van buitelandse markte en kapitaal. Danksy 'n kontrak met Minor Keith is die Atlantiese spoorweg gebou wat San José met die Karibiese kus verbind het. In die volgende jare het die land weer teruggekeer tot 'n demokratiese regeringstelsel, alhoewel die politieke situasie eers in die vroeë 20ste eeu as stabiel beskryf kon word.

Die verkiesing van Dr. Rafael Angel Calderón Guardia tot president het in 1940 'n nuwe tydperk van vooruitgang ingelui. Sy beleid het 'n landhervorming, minimumlone en progressiewe belasting ingesluit. Calderón se Verenigde Sosiaal-Christelike Party het met sy weiering om sy neerlaag in die verkiesing van 1948 te aanvaar 'n burgeroorlog veroorsaak. Die oorlog, wat 40 dae gewoed en 2 000 menselewens geëis het, is uiteindelik danksy die steun van die Kubaanse en Guatemalaanse regerings deur die anti-Calderón magte onder leiding van José Maria (Don Pepe) Figueres Ferrer, wat in 1942 as balling na Meksiko gevlug het, gewen.

Figueres het die hoof van die sogenaamde Stigtingsjunta van die Tweede Republiek Costa Rica geword. Die hervormings, wat deur Calderón begin is, is deur die nuwe bewind gekonsolideer en voortgesit. Die Kommunistiese Party is verban, vroue het stemreg en swart inwoners burgerreg gekry, die Costa Ricaanse weermag is ontbind en vir goed afgeskaf, die ampstermyn van presidente is beperk en banke en assuransiemaatskappye genasionaliseer. Figueres het daarnaas die Nasionale Bevrydingsparty ("Partido de Liberación Nacional") gestig.

Die 1980's was as gevolg van die tweede oliekrisis 'n tyd van ekonomiese moeilikhede en sosiale spannings. Hiperinflasie en grootskaalse stakings het die ekonomiese lewe teen die begin van die dekade ernstig ontwrig. Die "piesangkrisis" in die jare 1982 en 1983 was gekenmerk deur permanente stakings van landarbeiders en groot oesverliese. Terwyl die Sosiaal-Demokratiese regering die invloed van vakbonde deur restriktiewe wetgewing probeer inperk het, het multinasionale maatskappye die verbouing van piesangs op die groot Pasifiese plantasies gestaak. Begrotingstekorte en die groot buitelandse skuldlas het Costa Rica se regering gedwing om met internasionale finansiële instellings oor 'n verligting van die finansiële verpligtings te onderhandel.

Toe die Nicaraguaanse burgeroorlog uitgebreek het, het Costa Rica teensinnig by die konflik in sy buurland betrokke geraak nadat sy noordelike grensgebied eers deur Sandinista-rebelle en later deur Contra-magte as militêre basis misbruik is. In 1982 en 1983 het president Luis Alberto Monge met die oog op die gewapende konflikte in Costa Rica se buurlande nogtans die neutraliteit van die land bevestig.

Óscar Arias Sánchez, 'n jong advokaat, is in 1986 met sy voorstelle vir 'n vredesooreenkoms tot president verkies. Sy onvermoeide pogings tot vrede in Sentraal-Amerika het tot die Vredesplan gelei wat in 1987 deur vyf Sentraal-Amerikaanse presidente in Guatemala-Stad onderteken is en met die Nobelprys vir Vrede bekroon.

Toe oud-president Figueres in 1990 oorlede is, is hy as 'n nasionale held gevier wat Costa Rica se maatskaplike en ekonomiese voortuitgang bewerkstellig en van die land 'n eiland van vrede, stabiliteit en demokrasie in een van die wêreld se mees onstabiele streke gemaak het.

Op 6 Junie 2007 het Costa Rica sy diplomatieke bande met die Republiek China (Taiwan) ná bykans ses dekades verbreek. President Arias het die noodsaaklikheid van beter politieke betrekkinge met die Volksrepubliek China as rede hiervoor aangevoer.

In die referendum, wat op 7 Oktober 2007 gehou is, het die Costa Ricaanse kiesers die vryehandelsooreenkoms met die Verenigde State, Sentraal-Amerika en die Dominikaanse Republiek ("Tratado de Libre Comercio con los Estados Unidos, Centroamérica y República Dominicana, TLC") met 'n meerderheid van 51,6 persent van die uitgebragte stemme goedgekeur. Die referendum was die eerste van sy soort wêreldwyd. Die politieke debat, wat die referendum voorafgegaan het, was onder meer deur vrese van Amerikaanse oorheersing gekenmerk.

Volgens amptelike statistieke het Costa Rica se bevolking in 2016 4 857 274 met 'n digtheid van 85 inwoners per vierkante kilometer beloop. In teenstelling met die ander lande in Sentraal-Amerika is 87 persent van die bevolking Blankes (merendeels nasate van Spaanse immigrante, met kleiner groepe van Italiaanse, Duitse, Joodse en Poolse afkoms), sewe persent is van gemengde Spaans-Indiaanse afkoms (alhoewel Blankes en Spaans-Indiaanse bewoners vir statistieke doeleindes as 'n gemeenskaplike etniese groep geklassifiseer word en syfers aangaande die eerste twee genoemde etniese groepe sodoende eerder beramings is), drie persent Swartes en Kleurlinge, twee persent Asiërs (veral Chinese) en een persent (of 41 000 mense) Indiane. Costa Rica het sodoende die kleinste persentasie indigene inwoners wat oorwegend tot die Chibcha-taalgroep behoort en afgeleë bosgebiede bewoon. In die noordwestelike provinsie Guanacaste is 'n groter persentasie van die bevolking van gemengde Spaans-Indiaanse afkoms.

Die buitelandse bevolking bestaan uit Amerikaners, Kanadese, Duitsers, Nederlanders, Britte en ander groepe, terwyl ook talle vlugtelinge uit Nicaragua en Colombia hulle in Costa Rica gevestig het. Die persentasie Nicaraguaners – waaronder talle seisoenwerkers wat net tydelik in die land bly – word op tussen tien en vyftien persent van die totale bevolking beraam. Ander beduidende groepe politieke en oorlogsvlugtelinge het in die 1970's en 1980's uit Latyns-Amerikaanse lande (veral Chili en Argentinië) en die Sentraal-Amerikaanse El Salvador na Costa Rica gekom.

Die oorgrote meerderheid van Costa Ricane, wat na hulself as "Ticos" (manlik) en "Ticas" (vroulik) verwys, praat Spaans as moedertaal. Naas die indigene bevolking is daar nog 'n minderheid Kreoolse Engelssprekendes, meestal Swartes in die oostelike kusgebiede. Hulle is afstammelinge van 19de eeuse Jamaikaanse immigrante wat as plantasie- en spoorwegwerkers na Costa Rica gekom het, en nasate van slawe uit Afrika. Die Engelse kreooltaal aan die Pasifiese kus het tot die "Metakelyu"- of kuskreeoldialek van Limón ontwikkel.

Sowat twee derdes van die bevolking is in die sentrale hoogplato van die Valle Central gekonsentreer wat slegs vyf persent van die totale oppervlakte beslaan. Hier lê beduidende stede soos San José (met 309 672 inwoners volgens die sensus van 2000), Heredia, Cartago (38 363 inwoners) en Alajuela (42 889 inwoners). Ander demografiese swaartepunte is Puerto Limón aan die Karibiese kus (56 719 inwoners), die Pasifiese hawestad Puntarenas en die skiereiland Nicoya. Altesaam sestig persent van die bevolking is verstedelik.

Met 92 persent is die oorgrote meerderheid van die Costa Ricaanse bevolking aanhangers van die Christelike geloof. Die grondwet van 1949 verleen aan die Rooms-Katolieke Kerk die status van staatsreligie, maar erken tegelykertyd die beginsel van geloofsvryheid. Net soos in ander Latyns-Amerikaanse lande neem ook in Costa Rica die aantal Protestante vinnig toe, veral as gevolg van sendingaktiwiteite. In 2002 was nogtans 88 persent van die bevolking Rooms-Katolieke teenoor 8 persent Protestante. Baie van die Anglikaanse Kerk se sowat 12 000 aanhangers is lede van die plaaslike Swart gemeenskap. Aanhangers van vrykerke en sektes sluit Jehovah se Getuies, Adventiste, Metodiste, Baptiste en Heiliges van die Laaste Dae (Mormone) in.

Immigrante uit Asië (waaronder sowat 40 000 Han-Chinese), die Midde-Ooste en ander gebiede het tot die vestiging van ander religieuse denominasies bygedra, waaronder die Joodse godsdiens, Boeddhisme, Islam, Baha’i en Hindoeïsme.

Kerk en godsdiens speel 'n sentrale rol in die kulturele lewe van die land en die kerkgeboue fungeer dikwels as die middelpunte van die sosiale lewe waar feeste, seremonies en ander religieuse en kulturele byeenkomste gehou word. Een van die belangrikste religieuse feesdae in Costa Rica is 2 Augustus, wat ter ere van die "Virgen de Los Angeles" ("Jonkvrou van Los Angeles"), die beskermheilige van die land, gevier word.

Costa Rica het 'n oop, uitvoergerigte markekonomie. Tradisionele uitvoergoedere soos koffie en piesangs het minder belangrik geword, alhoewel die landbousektor naas die toerismebedryf nog steeds die grootse bron van buitelandse valuta vir die land is. Danksy die beleggings van 'n groot aantal buitelandse maatskappye, veral uit die Verenigde State, het Costa Rica daarin geslaag om sy uitvoere te diversifiseer. Daarnaas sal 'n vryehandelsooreenkoms, wat met die VSA, die ander Sentraal-Amerikaanse lande en die Dominikaanse Republiek aangegaan is, toegang tot buitelandse markte vermaaklik. Die ooreenkoms het soos op 1 Junie 2008 nog nie in werking getree nie, aangesien die Costa Ricaanse parlement nog nie oor 'n aantal wette ten opsigte van die liberalisering van die telekommunikasie- en assuransiebedryf, wat tans nog deur inheemse monopolies beheer word, besluit het nie.

Die ekonomie het in 2006 ten opsigte van die bruto binnelandse produk met 8,2 persent gegroei, alhoewel die groeikoers in 2007 tot 6,8 persent verstadig het. Uitvoere het in 2006 met 17,1 en in 2007 met 14 persent toegeneem. In 2007 is daar vir die eerste keer in dekades 'n begrotingsoorskot van 0,65 persent aangeteken. Groter belastingsinkomste het die beplande hervorming van die belastingstelsel minder dringend gemaak.

Die land se vermoë om op internasionale markte mee te ding is tot in laat 2006 deur daaglikse marginale devaluasie van die inheemse geldeenheid colón verseker. Die Sentrale Bank van Costa Rica het op 17 Oktober 2006 besluit om die colón se wisselkoers te teiken om die opstelling van die monetêre beleid te vergemaklik en inflasie doelgerig te bestry. Die inflasiekoers het in 2009 tot 4,05 persent gedaal nadat dit in 2008 nog 13,9 persent beloop het. Die Sentrale Bank het vir 2010 'n teiken van vyf persent vasgestel.

Binne enkele dekades het Costa Rica se ekonomiese struktuur drasties verander en die land het van 'n agrariese tot 'n moderne dienste- en nywerheidsekonomie ontwikkel. Die landbousektor se bydrae tot die bruto binnelandse produk het tussen 1965 en 2009 van 23,5 tot 8,8 persent gedaal, terwyl die dienstesektor tans 61,1 en die industriële sektor 26 persent bydra.

Die primêre sektor speel nogtans steeds 'n beduidende rol op die arbeidsmark – 11,5 persent van alle werknemers was in 2009 in die landbou werksaam. Sowat 40 persent van die totale oppervlakte word as landbougrond gebruik. Die oorgrote meerderheid van Costa Ricaanse boere hou klein en middelgroot bestaansboerderye aan die gang, terwyl groot boerderye en plantasies met meer as 1 000 hektaar oor sowat 'n kwart van die totale landbougrond beskik. Piesangs is die vernaamste agrariese produk in die tropiese vlaktes, terwyl koffie veral in die hoogland verbou word. Die grasvlaktes in die noordweste is geskik vir veeteelt. Belangrike agrariese uitvoere naas piesangs en koffie is kakao, suikerriet en pynappels.

Die mynboubedryf speel 'n ondergeskikte rol in die plaaslike ekonomie. In die weste van die land word goud en silwer gemyn, terwyl Costa Rica se ander minerale en hulpbronne soos mangaan, nikkel, kwik en swawel net soos die ruoliebronne, wat in die suide ontdek is, tans nog nie ontgin word nie. Die land se bauxietvoorrade word egter vir die opbou van 'n plaaslike aluminiumbedryf gebruik.

Die industriële sektor het tradisioneel op die verwerking van agrariese produkte gesteun; koffiebranderye, houtfabrieke, brouerye en stokerye is volop, maar die meeste ondernemings is relatief klein.

Sedert die 1990's het talle multinasionasionale maatskappye, veral uit die hoëtegnologiesektor, in Costa Rica belê. Die Amerikaanse vervaardiger van mikroverwerkers Intel, wat in 1996 'n aanleg in die land geopen het, het in 2009 met twee miljard VSA-$ tot Costa Rica se uitvoere bygedra. Intel het sy plaaslike bedrywighede in September 2009 verder uitgebrei nadat dele van sy vlokkie-vervaardiging in Maleisië en die Filippyne na Costa Rica verskuif is.

Die vryehandelsones in Costa Rica het ook die stigting van filiale van ander multinasionale ondernemings uit die VSA en die Europese Unie bevorder. Die "Deutsche Post AG" het in 2003 die vrag- en logistiekmaatskappy "CORMAR" oorgeneem, terwyl die Duitse maatskappy "Ristic AG" in 'n moderne aanleg vir die uitvoer van garnale in Puntarenas belê het. Die Duitse "Continental AG" het met die bou van 'n fabriek vir elektroniese motoronderdele in die nywerheidspark van Alajuela begin.

In die volgende vyf tot tien jare sal buitelandse maatskappye na verwagting veral in die toerismebedryf belê om hotelle, jaghawens, gholfbane en vakansieoorde te bou. In 2007 is altesaam 800 miljoen VSA-$ in die toeristiese infrastruktuur belê en aansoeke vir verdere projekte ter waarde van 600 miljoen VSA-$ is tot vroeg in 2008 deur die Costa Ricaanse Departement van Toerisme ontvang.

Tans is die toerismebedryf nog voor die uitvoer van vlokkies (Intel) en die landbou (piesangs, pynappels, koffie en spanspekke) die hoofbron van buitelandse valuta. Die inkomste uit die toerismebedryf het in 2007 1,92 miljard VSA-$ beloop, terwyl dit in 2009 reeds 7,5 persent van die bruto binnelandse produk opgelewer het. In 2009 het 1,75 miljoen buitelandse besoekers na Costa Rica gekom, waarby die konsep van ekotoerisme 'n steeds belangriker rol gespeel het. Byna dertig persent van die totale oppervlakte is natuurbewaringsgebiede.

Waterkrag is met 90 persent die belangrikste bron van elektrisiteit, terwyl die land ten opsigte van sy ruolieverbruik heeltemal afhanklik is van invoere. Costa Rica kan tans in sowat 30 persent van sy totale energiebehoefte voorsien.

Die uitvoer van goedere en dienste lewer 'n baie belangrike bydrae tot Costa Rica se ekonomie, alhoewel die lopende rekening van die betalingsbalans gewoonlik deur 'n tekort gekenmerk word. Die tradisionele agrariese uitvoergoedere soos piesangs en koffie, sedert die laat 20ste eeu ook pynappels en spanspekke, het in 2006 ondanks groeiende uitvoere nog slegs 16,7 persent van die totale uitvoere verteenwoordig. Geïntegreerde stroombane en mikroverwerkes is tans met sowat 20 persent van die totale waarde die belangrikste uitvoergoedere naas mediese uitrusting en geneesmiddels. Ondanks die inkomste uit die toerismebedryf is daar nog steeds 'n tekort op die lopende rekening van die betalingsbalans wat met sowat 90 persent met regsteekse buitelandse beleggings gedek word. In 2007 het die totale buitelandse beleggings 1,88 miljard VSA-$ beloop.

Die Verenigde State is tans die belangrikste handelsvennot, alhoewel hul aandeel tussen 2000 en 2007 van 52 tot 39 persent gedaal het. Veral die Asiatiese mark word steeds belangriker vir Costa Ricaanse uitvoere. Die aandeel van uitvoere na die Volksrepubliek China het in 2006 en 2007 respektiewelik 24 en 27 persent beloop.

Die regering onder president Arias het in die somer van 2007 aangekondig dat Costa Rica tot in 2012 die eerste klimaat-neutrale and ter wêreld ten opsigte van CO-emissies sal wees. Om hierdie ambisieuse doelwit te bereik, sal bestaande termiese steenkoolkragsentrales buite bedryf gestel, koolstofdioksiedemissiers van nywerhede en die landbousektor aansienlik verminder en die verkoop van hibriede motorvoertuie bevorder word.

Tans word reeds meer as vier vyfdes van Costa Rica se elektrisiteit in waterkragsentrales opgewek, en danksy grootskaalse herbebossingsprojekte is meer as die helfte van die staatsgebied met reënwoud bedek wat groot hoeveelhede koolstofdioksied absorbeer.




</doc>
<doc id="31144" url="https://af.wikipedia.org/wiki?curid=31144" title="Honduras">
Honduras

Honduras (Spaans: [onˈduɾas]), amptelik die Republiek Honduras ("República de Honduras"), is 'n demokratiese republiek in Sentraal-Amerika. Honduras is die armste van die Sentraal-Amerikaanse republieke, hoewel die land oor groot voorrade ruolie en edelmetale beskik. Piesangs is die belangrikste uitvoerproduk, maar die handel is geheel en al in Amerikaanse hande. Die geskiedenis van die land word gekenmerk deur outoritêre regerings, konflikte met buurstate en natuurrampe.

Dit het 'n oppervlakte van 112 492 km² en het 'n bevolking van 7 793 000 inwoners in 2009 gehad. Honduras lê in die ooste van Guatemala en El Salvador, in die noorde van Nicaragua en in die suidweste van die Karibiese See. Die hoofstad en grootste stad is Tegucigalpa.

Honduras, met 'n oppervlakte van 120 492 km², grens in die noorde aan die Karibiese See, in die weste aan Guatemala en El Salvador, in die suide aan die Stille Oseaan by die Golf van Fonseca en in die ooste aan Nicaragua. Grensgeskille met Guatemala en El Salvador is in 1936 bygelê en die grense van die lande kom op die Cerro Monte Cristo (2 419 m) bymekaar.

Die grens met El Salvador bly egter vaag en sedert 1970 – 'n jaar na die sogenaamde Sokkeroorlog – bestaan dit uit ’n gedemilitariseerde sone. 'n Grensdispuut met Nicaragua is in 1961 vreedsaam geskik. Honduras het 'n tropiese reënwoudklimaat met 'n jaarlikse reënval van tussen 2000 en 3000 mm in die noorde en ooste. Die oostelike laagland is baie warm met gemiddelde jaarlikse temperature van tussen 26° C en 28° C.

Die temperatuur neem egter met die hoogte af – op 2 000 m is die gemiddelde jaarlikse temperatuur slegs 14° C. In die somermaande kan groot orkane (byvoorbeeld Fifi in 1974, toe 5 000 tot 6 000 mense dood en 80% van die plantasies verwoes is) die land teister.

Die grootste gedeelte van die land word deur uitloopsels van die Andesgebergte beslaan. Die bergreeks loop in 'n ooswes-rigting en word in die noorde en ooste deur alluviale laagvlaktes omring. Ander bergreekse soos die Cordillera entre Rios kom in die suide voer. Die vlakte van Mosquitia lê tussen die monding van die Rio Coco, die suidelike grensrivier, en die Rio Patuca.

Die Lagune van Caratasca met die eiland Isla de Tansin is op die vlakte. Heelwat ander lagunes kom verspreid oor die land voor. ’n Aantal riviere wat in die suidwestelike bergland ontspring en na die Karibiese See vloei, is die Rio Sico, Rio Aguán, Rio Ulúa en Rio Chamelecón. Die sentrale bergland het donkerige vulkaniese grond en die omringende laagvlaktes klei- en leemagtige grond.

Honduras is een van die armste en onontwikkeldste republieke van Sentraal-Amerika. Ondanks verpligte skoolbywoning vir kinders tussen 7 en 15 jaar is meer as die helfte bo 10 jaar analfabete. Die enigste universiteit is in Tegucigalpa met fakulteite in San Pedro Sula en La Ceiba. Mediese voorsiening is minimaal. Daar is net 30 hospitale in die land, waarvan 10 in die hoofstad is. Die amptelike spreektaal is Spaans en vyf dagblaaie word in Honduras versprei. Die meeste Hondurese is Rooms-Katolieke. Hondurese maak hul bestaan uit bosbou, vissery en in die laaste jare ook rysverbouing. Die noordelike kusvlakte word gebruik vir die verbouing van piesangs, maar later het die United Fruit-maatskappy, die Standard Fruit-maatskappy en die Del Montevereniging hul ook begin toespits op ander vrugtesoorte. Die teel van varke en beeste speel ook ’n belangrike rol.

Ander produkte wat gelewer word, is koffiebone, kokosneute, tabak en katoen. Hoewel daar heelparty minerale bronne is, word dit nie aktief ontgin nie. Die geldeenheid is die lempira. In Honduras skep die berge ernstige vervoerprobleme en daar moet dikwels van vliegtuie gebruik gemaak word am afgeleë plekke te bereik.

Gedurende die eerste helfte van die 16de eeu is Honduras geleidelik deur die Spanjaarde vanaf Guatemala gekoloniseer nadat dit reeds in 1502 deur Christophorus Columbus vir Europa ontdek is. In 1524 is die hoofstad, Tegucigalpa, naby die silwermyne gestig. In 1525 het Hernán Cortés in die land aangekom en 'n koloniale bestuur tot stand gebring wat tot aan die begin van die 19de eeu geduur het. Die eerste eeu na onafhanklikwording was baie onrustig vanweë die opeenvolging van diktators. Eers teen die einde van die 19de eeu is op die gebied van wetgewing, onderwys en verkeer behoorlik vordering gemaak.

Die ekonomie en binnelandse politiek is deur Amerikaanse ondernemingswet die piesangplantasies met swart mense uit die Karibiese gebied bewerk het – beheer. Tot in 1950 het diktature modernisering teengestaan. Juan Manuel Cálvez, die land se president van 1949 tot 1954 het ’n aktiewe rol gespeel in die modernisering van die land – 'n beleid wat deur Villeda Morales verder gevoer is. Daar is begin met landshervorming en die wetlike beskerming van die werknemer is verbeter. In 1963 het kol. Oswaldo López Arellano (1921–2010) van Morales ontslae geraak en hoewel daar ander opvolgers was, het hy die sterk man agter die skerms gebly. Dit het in 1972 tot 'n tweede staatsgreep gelei.

Teen die einde van 1960 het die administrasie strenger geword, wat gedeeltelik te wyte was aan die Sokkeroorlog tussen Honduras en El Salvador wat 20 000 slagoffers binne in 'n week in Julie 1969 geëis het. 'n Sokkerwedstryd het tot die konflik aanleiding gegee maar die onderliggende rede was die onwettige immigrasie van ongeveer 300 000 mense uit 'n oorbevolkte El Salvador. Duisende immigrante moes terugkeer. Na die afsetting van Arellano in April 1975, het kol. Juan Alberto Melgar hom opgevolg. Honduras is sedert 1957 ’n republiek met 'n president as staatshoof. Die president word vir ’n termyn van ses jaar verkies. Die wetgewende mag berus teoreties grootliks by die kongres.



</doc>
<doc id="31145" url="https://af.wikipedia.org/wiki?curid=31145" title="Belize">
Belize

Belize (voorheen: Brits-Honduras; Engels: [bəˈliːz], ; Spaans: "Belice") is 'n land in Noord-Amerika en is die enigste Sentraal-Amerikaanse land waar Engels in plaas van Spaans as amptelike taal gebruik word. Belize beslaan 'n oppervlakte van 22 966 km² en het 'n bevolking van 387 879 in 2017 gehad. Belize is in die suide van Meksiko, in die noordooste van Guatemala en in die weste van die Karibiese See geleë. Die hoofstad is Belmopan en die grootste stad is Belize-stad.

Belize se naam is ontleen van die oos-vloeiende Belize-rivier wat naby Belize-stad in die Karibiese See uitmond. Dié rivier is deur die Dominikaanse priester Fray José Delgado in 1677 "Río Balís" genoem, afgelei van die Majaanse woord "belix" of "beliz" vir "modderwater".

Nes die hele Yucatán-skiereiland is Belize deur Maja bevolk en het darem deel uitgemaak van Meso-Amerika. Die Spaanse conquistadores het die skiereiland verower, maar weens 'n gebreek aan natuurlike hulpbronne die gebied nie by die Spaanse Ryk ingelyf nie. Met die ondertekening van die Vrede van Parys in 1783 het Belize onder die invloed van die Koninkryk van Groot-Brittanje gekom en tot die kolonie Brits-Honduras ontwikkel. Vervolgens is dit by die Britse Ryk ingelyf, ondergeskik aan die Britse goewerneur van Jamaika.

Op 21 September 1981 het Belize van die Verenigde Koninkryk onafhanklik geword. Belize is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Guatemala se aanspraak op sy grondgebied bly spanning veroorsaak. Die land beskik oor 'n besondere biodiversiteit en 'n florerende toerismebedryf. Die koraalriwwe langs die kus is gewild by duikers.

Belize het 'n laagliggende, moerasagtige kusvlakte en lae berge in die suide. Die klimaat is tropies, warm en vogtig. Die reënseisoen is van Mei tot Desember.

Belize beskik oor 'n diverse bevolking, waarvan die meerderheid Mestizo (52,9%), gevolg deur Kreole (25,9%) en Maja-Indiane (11,3%). Die belangrikste tale sluit in Engels (62,9%), Spaans 56,6%, Kreools (44,6%) en Majaans (10,5%).


</doc>
<doc id="31147" url="https://af.wikipedia.org/wiki?curid=31147" title="Guatemala">
Guatemala

Guatemala (Spaans: [gwateˈmala]), amptelik die Republiek Guatemala (Spaans: "República de Guatemala", [reˈpuβlika ðe ɣwateˈmala]) is 'n land in Sentraal-Amerika. Aangrensend is Meksiko aan die noordweste, die Stille Oseaan aan die suidweste, Belize en die Karibiese See aan die noordooste, en Honduras en El Salvador aan die suidooste.

Die hoofstad en grootste stad is Guatemala-stad. Guatemala se oorvloed aan biologies-beduidende en unieke ekosisteme het bydra tot Meso-Amerika se benaming as 'n biodiversiteitbrandkroes.

Guatemala, met 'n oppervlakte van 108 889 km², is een van die onontwikkeldste lande in Sentraal-Amerika. Die naam van die hoofstad is ook Guatemala en die amptelike taal is Spaans.

Die belangrikste sektore van die ekonomie is in buitelandse hande en die landbou, die belangrikste bestaansaktiwiteit van die meeste mense, word deur 'n groep grootgrondbesitters beheer. Die belangrikste uitvoergewasse is piesangs, koffie en katoen. Mynbou, wat heelwat potensiaal inhou omdat daar talle delfstowwe is, asook bosbou is nog swak ontwikkel. Die feitlik voortdurende politieke magstryd in die land sedert dit in 1838 ’n republiek geword het, strem die ekonomiese ontwikkeling.

Guatemala is die noordelikste Sentraal-Amerikaanse staat. In die noorde en weste word dit deur Meksiko begrens, in die ooste deur Belize, die Golf van Honduras, Honduras en El Salvador, en in die suide deur die Stille Oseaan.

Die klimaat word sterk beïnvloed deur die hoogteverskille in die landskap. In die oostelike laagland is die gemiddelde dagtemperatuur sowat 27 °C. In die hoogland, tussen 600 en 1 500 m bo seevlak, is die gemiddelde temperatuur maar 12 °C terwyl die dagtemperatuur in die gebiede bokant 1 500 m gemiddeld 10 °C is. Hoër op is die boomlose streek, bekend as die paramo, geleë, waar sterk winde die hele jaar deur waai. Die reënval word grootliks deur die noordoospassaat bepaal, wat tussen Mel en Oktober vanuit die Atlantiese Oseaan oor die Karibiese See landwaarts waai. In die laagland sak sowat 1200 mm reën per jaar uit en in die berge tussen 2400 mm en 6000 mm. Die kusvlakte langs die Stille Oseaan kry tussen 1 200 en 2400 mm reën tussen Mei en Oktober.

Die noordelike derde van die land bestaan uit 'n plat kalksteengebied, bekend as Petén. In die suidooste strek uitlopers van die Maya-gebergte tot in die vlakte. Die res van die land bestaan uit bergreekse wat oos-wes loop en deel vorm van die Andesgebergte. Aan die grens van Meksiko is 'n bergplato met sowat dertig vulkane, onder meer die Tajamulco (4 220 m), die hoogste piek in Sentraal-Amerika. Die belangrikste riviere is die Rio Montagua en die Rio Polochic. Die riviere langs die kus van die Stille Oseaan is almal kort, maar het ’n sterk val sodat dit vir die ontwikkeling van hidroëlektriese krag gebruik kan word. In die Sierra Madre, 'n berg reeks wat parallel met die kus loop, kom 'n aantal mere voor, waarvan die Lago de Atitlán en die Lago de Amatitlán die grootstes is. In die kalksteenvlakte is ook ’n meer, die Lago de Petén. Die vrugbare vulkaniese grond in die bergland is tans die grootste potensiële rykdom van die land aangesien dit ryk is aan delfstowwe, maar dit word nog net op klein skaal ontgin.

Die bevolking van sowat 8 miljoen is saamgestel uit afstammelinge van die Majas, afstammelinge van Spanjaarde en Indiane of Indiane met 'n Westerse lewenstyl (die sogenaamde Ladinos) en 'n klein minderheid Blankes. Die maatskaplike verskille tussen die Ladinos en die ander groepe is baie groot. Die grootste deel van die bevolking woon in die bergland, waar ook die grootste stede, naamlik die hoofstad Guatemala, Quezaltenango, Antigua en Cobán, geleë is.

Ander belangrike stede is die hawestad Puerto Barrios aan die Golf van Honduras en Mazatenango aan die Stille Oseaan. Hoewel alle kinders tussen 6 en 14 jaar leerpligtig is, voorsien die regering gratis onderwysgeriewe vir slegs 'n derde van die kinders. Die talle private skole is vir die arm bevolking te duur, met die gevolg dat 'n groot deel van die bevolking analfabete is. Mediese geriewe is ook gebrekkig, veral op die platteland. Die amptelike taal is Spaans, maar baie van die Indiane praat slegs nul eie taal. Daar is twintig dialekte.

Sowat twee derdes van die bevolking werk in die landbou. Die vernaamste voedselgewasse is mielies, boontjies, rys, koring en aartappels. Die verbouing van gewasse vir plaaslike gebruik op klein landerye en swak grond vorm 'n skerp teenstelling met die verbouing van uitvoergewasse in die vrugbaarste grond in die land. Die uitvoerbedryf is in buitelandse hande, hoofsaaklik Amerikaans. In die kusvlakte langs die Golf van Honduras word suikerriet en piesangs verbou en in die bergland koffie en katoen.

Laasgenoemde drie produkte maak sowat 60 % van die uitvoer uit. Die nywerheid bestaan grotendeels uit die verwerking van landbouprodukte, maar chemikalieë, sement en medisyne word ook vervaardig. Die mynbou- en bosboubedryf is swak ontwikkel. Daar is egter 'n groot aantal delfstowwe wat wel ontgin kan word. Die bosboubedryf word gestrem deur die swak vervoer net na en van die woude.

Hoewel die gemiddelde per capita-inkomste in die afgelope dekade aansienlik gestyg het, het die gaping tussen die verdienstes van die arm en die ryk deel van die bevolking ook groter geword. Meer as 'n halfmiljoen mense is werkloos en nog 'n miljoen is van seisoenarbeid afhanklik. Weens die groot armoede kan die regering geen regstreekse belasting hef nie, ’n vereiste vir die verkryging van groot lenings van die Verenigde State. Gereelde jaarlikse prysstygings word as 'n vorm van onregstreekse belasting beskou, maar die armes word veel meer daardeur geknou as die rykes.

Een van die faktore wat die ekonomiese ontwikkeling in Guatemala egter die meeste strem, is die politieke onstabiliteit in die land en die voortdurende wisseling van militêre diktators.

Voor die koms van die Spaanse veroweraars in 1524 het Guatemala reeds 'n lang bloeityd beleef. Tussen die 4de en die 9de eeu was die land deel van die welvarende Majaryk en tot vandag toe onderskei die Indiane hulle deur hul eie kleredrag, taal en gewoontes. Na die Spaanse verowering van Sentraal-Amerika, is van die Indiane slawe gemaak.

Aan die begin van die 19de eeu het Guatemala en die res van Sentraal-Amerika in opstand gekom teen die bewindhebbers en in 1823 het die Federale Republiek van Sentraal-Amerika hul onafhanklikheid verklaar. Die bondgenootskap het in 1838 vanweë onderlinge onrus tot niet gegaan en afsonderlike republieke het tot stand gekom, onder meer die Republiek Guatemala.



</doc>
<doc id="31148" url="https://af.wikipedia.org/wiki?curid=31148" title="El Salvador">
El Salvador

El Salvador (Spaans: [el salβaˈðoɾ], ; letterlik: "die verlosser"), amptelik die Republiek El Salvador (Spaans: "República de El Salvador"), is 'n republiek in Sentraal-Amerika. El Salvador beslaan 'n oppervlakte van 21 041 km² en het 'n bevolking van 6 344 722 in 2016 gehad. Die land grens aan Guatemala in die noordweste, die Stille Oseaan in die suidweste en Honduras in die noordooste. Die hoofstad en grootste stad is San Salvador, gevolg deur Santa Ana. Die gebied is oorspronklik in Nahuatl "Cōzcatlān" (Spaans: "Cuzcatlán") genoem wat "die land van kosbare dinge" beteken. Die Spaanse conquistador Pedro de Alvarado het dit "Provincia De Nuestro Señor Jesus Cristo, El Salvador Del Mundo" ("Provinsie van ons Here Jesus Christus, die Verlosser van die Wêreld") genoem, dikwels verkort as "El Salvador".

El Salvador is die kleinste van die Sentraal-Amerikaanse republieke en word slegs deur die Stille Oseaan bespoel. Die belangrikste fisiese kenmerk van die land is 'n vulkaniese hoogland met pieke van oor die 2 000 m. Die valleie tussen die pieke is sowat 600 m bo seevlak. Die grond, afkomstig van verweerde lawe en vulkaniese as, is baie ryk. Koffiebone groei welig in hierdie valleie en koffie dra baie by tot die land se uitvoer.

El Salvador is vir eeue deur Meso-Amerikaanse beskawings soos Pipil, Lenca en Maja bevolk. Van die vernaamste argeologiese vondsplekke is Joya de Cerén, ook "Pompeii van die Amerikas" genoem. Ná die Spaanse verowering van die Asteekse Ryk onder Hernán Cortés in 1521–1523 is die hele Sentraal-Amerika by die Spaanse Ryk ingelyf en het onder die gesag van Nieu-Spanje gekom. Met die Meksikaanse Onafhanklikheidsoorlog van 1810–1821 het dit deel geword van die kortstondige Eerste Meksikaanse Keiserryk. Die vyf Sentraal-Amerikaanse republieke het in 1823 van Meksiko afgeskei en vervolgens die Federale Republiek van Sentraal-Amerika gestig. In 1838 het dit egter verbrokkel en van die vyf republieke het hul onafhanklikheid verklaar.

El Salvador se geskiedenis vanaf die 19de tot die middel-20ste eeu is gekenmerk deur politieke en ekonomiese instabiliteit met staatsgrepe, rewolusies en die opvolging van outoritêre heersers. Vervolgens het die Salvadoriaanse Burgeroorlog (1979–1992) tussen die militêre regering en 'n koalisie van linkse guerrillagroepe uitgebreek. Dit is met die Chapultepec-vredesooreenkomste beëindig en 'n grondwetlike veelparty-republiek is gevestig. In 2001 is die Salvadoriaanse colón deur die Amerikaanse dollar vervang. El Salvador het begin om sy ekonomie te diversifiseer en beskik nou oor een van die hoër ontwikkelde ekonomie van Sentraal-Amerika (na Panama, Costa Rica en Belize), veral as gevolg van 'n voortgesette vinnige industrialisering.




</doc>
<doc id="31149" url="https://af.wikipedia.org/wiki?curid=31149" title="Nicaragua">
Nicaragua

Nicaragua (Spaans: [nikaˈɾaɣwa]), amptelik die Republiek Nicaragua (Spaans: "República de Nicaragua", [reˈpuβlika ðe nikaˈɾaɣwa]), is 'n verteenwoordigende demokratiese republiek en die grootste nasie in Sentraal-Amerika. Aangrensend is Honduras in die noorde, die Stille Oseaan in die weste, die Karibiese See in die ooste en Costa Rica in die suide.

In die depressie het die grootste mere van Sentraal-Amerika ontstaan, naamlik die Lago de Managua (Managuameer, 1 049 km²) en die Lago de Nicaragua (Nicaraguameer, 8 264 km²), wat deur die Rio Tipitapa verbind word. Tussen – asook in – die mere en die Stille Oseaan is daar 'n reeks vulkane wat nog gedeeltelik aktief is.

Hier lê egter ook die grootste stede van die land, soos die hoofstad Managua, wat op 23 Desember 1972 byna geheel en al deur 'n aardbewing verwoes is en heeltemal ontruim moes word. Op die Punta Cosigüina in die noordweste is die vulkaan Cosigüina (859 m), in die Cordillera de los Marrabios onder meer die vulkaan San Cristóbal (1 745 m), die vulkaan Telica (1 010 m) en die vulkaan Momotombo (1 280 m); meer na die suidooste, in die Mesetas de los Pueblos, lê die vulkaan Mombacho (1 224 m).

Die bergland bestaan uit 'n aantal kort, steil bergreekse waartussen vrugbare valleie (vulkaniese grond) geleë is. Op die grens met Honduras loop die Cordillera entre Ríos, met die Cerro Mogotón (2 107 m). Suid van en ewewydig met hierdie berge lê die hoogste berg reeks van Nicaragua, die Cordillera Isabelia, met die Cerro Penas Blancas (1 745 m), die Cerro Saslaya (1 994 m), die Cerro Piu (1 800 m) en die Cerro Yelucá (1 128 m). Die suidelike deel van die driehoek bestaan uit laer bergreekse soos die Montes de Huapi (Huapiheuwels), Sierra de Amerique en die Cordillera de Yolaina.

Tropies. Heeljaar deur baie warm in die laagland. Koeler in die berge. Orkane kom soms voor.

Die land handhaaf 'n beleid van vryheid van geloof, ondersteun deur beide die regering en die grondwet.

Die grootste denominasie, en tradisioneel die geloof van die meerderheid, is Rooms-Katoliek. Die aantal praktiserende Rooms-Katolieke is besig om af te neem, terwyl ledegetalle van evangeliese Protestantegroepe en Mormone sterk gegroei het sedert die 1990's. Daar is ook sterk teenwoordigheid van Anglikaanse en Morawiese gemeenskappe langs die Karibiese kus.

Van die bevolking van meer as 2,8 miljoen (1982) is 70% Mestiese, 16% Blankes, 9 tot 10% Afrikane en 4 tot 5% Indiane. Omdat die woord mestiese nie net na die velkleur verwys nie, maar ook ekonomiese en kulturele implikasies het, word Spaanssprekende Indiane wat nie meer by hul stamme leef nie, ook Mestiese genoem.

Aan die ander kant gaan Mestiese wat dieselfde lewenstyl as die Blankes het, as Blankes deur. Die feitlik ontoeganklike laagland langs die Karibiese Kus word bewoon deur Indiane, Sumo, Ramaquie, Misquito en moreno's of Karibiërs, Afrikane, mulatte en zambo's.

Die Afrikane het as plantasie- en boswerkers van die Wes-Indiese eilande gekom en woon nou in die groter kusdorpe. Tot in die 18de eeu was die kus van die gebied onder Britse beheer, en gevolglik praat die bevolking daar naas hul eie taal ook Engels en is Protestants. Die res van die bevolking is Rooms-Katoliek en het Spaans as omgangstaal.

Nicaragua behoort ondanks sy baie natuurlike rykdomme tot die armste lande van Sentraal-Amerika en van die hele Latyns-Amerika. Dit blyk uit die lae gemiddelde inkomste van die bevolking, die swak gesondheidsvoorsiening, die swak opleidingsmoontlikhede vir leerpligtige kinders tussen 6 en 13 jaar en die onvoldoende huisvesting in die stede sowel as op die platteland.

Net in die hoofstad en in die stad León is daar vir die inwoners beperkte sosiale voorsieninge. Meer as 40% van die bevolking is analfabete. Die getal laer skole is nie eens voldoende vir die helfte van die totale getal leerpligtige kinders nie.

Honger en armoede dwing baie om te gaan werk, sodat net ’n handjievol sekondêre onderwys ontvang; nog kleiner getalle besoek die Sentraal-Amerikaanse Universiteit van Managua (1961) en die Nasionale Outonome Universiteit van Nicaragua in León, wat in 1814 gestig is. Vakbonde verleen 'n sekere mate van hulp aan hul lede, maar moet hulle van politieke aktiwiteite weerhou.

Die meeste vakbonde is baie klein (nie meer as 5 000 lede nie) en word deur die regering beheer. Vakbondleiers wat aan stakings deelneem, word in hegtenis geneem en stakings word deur spesiale keurtroepe van die Nasionale Wag stopgesit. Die wat werk het, is relatief goed daaraan toe, aangesien hulle byvoordele van werkgewers ontvang. Die werkloses (sowat 50% van die bevolking tussen 15 en 65 jaar) ontvang niks.

Die land het in 1821 onafhanklik geword van Spaanse beheer. Na ’n periode van bloedige burgeroorloë het Anastasio Somoza (1896–1956) in 1936 die mag oorgeneem. Nadat hy in 1956 vermoor is, is die presidentskap afwisselend beklee deur sy seuns Luis (1957–1963) en Anastasio jr. (1967) en sy vertroueling René Schick (1963–1967).

Tydens hul bewind het die Somozas op 'n hardhandige manier alle opposisie onderdruk. Hierdeur is 'n skyn van politieke rus verkry, wat dit veral vir Amerikaanse ondernemers aantreklik gemaak het om daar te investeer. Die investerings is gedoen in die verbouing van koffie, katoen en piesangs, in die soektog na aardolie in die Karibiese See en Stille Oseaan, en in die bou van paaie (onder meer die Ramapad van die ooskus van die Nicaragua-meer na Rama aan die Río Escondido, die belangrikste verbinding tussen die oos- en weskus), spoorlyne en lugverkeer (Transportes Aéreos Centro-Americanos; TACA).

Landbouprodukte, garnale, goud en koper word uitgevoer na die Verenigde State, Nicaragua se belangrikste handelsvennoot. Nywerheidsprodukte soos masjinerie, motors en lewensmiddele, hoofsaaklik bestem vir die oostelike dele van die land, word weer uit die VSA ingevoer. Byna 60% van die arbeidsmag werk in die landbou in die sentrale bergland op klein plasies, waar bone, mielies, sorghum, kassawe en suikerriet vir eie gebruik verbou word.

Die nywerhede is beperk tot die verwerking van landbouprodukte en lewer verbruikersgoedere soos dranke, seep, leerware, suiwelprodukte, kitskoffie en dies meer. Hoe die verdere ontwikkeling van die groot rykdomme van die land (groot vrugbare gebiede wat nog nie bewerk is nie, hout, delfstowwe en kommersiële visvangs) sal plaasvind, hang van die politieke situasie af.

Teen die einde van 1974 het die Sandinistiese Front van Nasionale Bevryding daarin geslaag om ’n paar politieke gevangenes te bevry, waarop Somoza 'n noodtoestand afgekondig en krygswet en perssensuur ingestel het. Weerstand teen die beleid het onder die middel- en hoër klasse opgebou. Burgeroorlog het in 1979 in die land uitgebreek en teen die einde van 1979 het die Sandinistiese Front van Nasionale Bevryding die bewind oorgeneem.

Die land word deur 'n junta van vyf lede geregeer. Na die bewindsoorname is ondernemings met plaaslike eienaars genasionaliseer en is handelsbeheer ingestel. Maatreëls is afgekondig om die ekonomie, wat onder die burgeroorlog verswak het, te verbeter en te herstel.



</doc>
<doc id="31150" url="https://af.wikipedia.org/wiki?curid=31150" title="Panama">
Panama

Panama (Spaans: Panamá, [panaˈma]), amptelik die Republiek Panama ("República de Panamá"; [re'puβlika ðe pana'ma]), is die suidelikste land van Sentraal-Amerika. Die Republiek Panama is 'n land in die suidooste van Sentraal-Amerika; dit word in die noorde deur die Karibiese See en in die suide deur die Stille Oseaan begrens. In die ooste grens dit aan Colombia en in die weste aan Costa Rica.

Sy status as 'n transitoland het hom 'n vroeë ontmoetingspunt van kulture van dwarsoor die wêreld gemaak. Die Panamakanaal is in die land geleë, wat ontwerp is om skeepverkeer te verbeter tussen die Atlantiese en die Stille Oseaan. Die kanaal het wêreldhandel sterk beïnvloed. Op die oomblik bied Panama deur sy geografiese posisie 'n breë platform van mariene en finansiële dienste, handel, behuising aan die wêreld. Dit sluit die "Colon Free Zone" in.

Met 'n bevolking effe meer as drie miljoen mense het Panama 'n bevoorregte posisie in Latyns-Amerika wat groei en ontwikkeling betref, soos die per capita inkomste, die vlak van ekonomiese groei, globalisering en lewensverwagting. Panama word, sonder inagneming van die verdeling van rykdom, as 'n medium-hoë inkomste beskou.

Volgens die sensus van 2010 het Panama het 'n bevolking van 3 405 813. Tussen 1950 en 2010 het die bevolking gegroei van 839 000 inwoners tot 3,4 miljoen. Meer as 70% van Panamanians woon is in stedelike gebiede
gehuisves en die helfte woon in Panama-stad en stedelike gebiede.

Met betrekking tot die etniese verspreiding is 70% van die Panamese bevolking halfbloed, 14% mulat, 10% wit, 6% Indiane en 1% Asiate, die tweede meeste is van Chinese afkoms. 30% van die bevolking is jonger as 14 jaar, 63,6% is tussen 15 en 64 jaar en 6,4% is ouer as 64 jaar.

Die inskrywingskoers is 93,4%, met 'n maksimum van 95,1% in die provinsie van Colón en 'n minimum van 77,8 in die eilande van San Blas.

Die Republiek Panama is 'n ismus wat deel is van Sentraal-Amerika met 'n landoppervlakte van 75 517 km² en 'n wateroppervlak van 2 210 km² met 'n totale oppervlakte van 78 200 km².

Die hoogste pieke is die vulkaan Volcán Barú met 3 474 m, vulkaan Cerro Fabrega met 3 375 m, 3 280 m Itamut met Echandi op 3 163 m. Van die belangrikste eilande is Coiba met 493 km², Del Rey met 234 km² en Cebaco met 80 km². Die grootste mere is Gatun met 423,15 km², die Bayano met 185,43 km², en Alajuela met 57 km². Sy belangrikste riviere is die Chucunaque 231 km, Tuira 230 km, Bayano 206 km, Santa Maria 173 km en sy belangrikste rivier in terme van ekonomiese impak is die Chagres 125 km, wat noodsaaklik is vir die Panamakanaal se werking.


Die Panamese ekonomie en die bankstelsel is internasionaal bekend as een van die sterkste op die vasteland. Volgens die Wêreldbank het Panama die hoogste per capita-inkomste in Sentraal-Amerika van die $13 090 synde PPA en is die derde grootste ekonomie in Sentraal-Amerika na Guatemala en Costa Rica.

Die neoliberale ekonomiese model wat gedurende die jare 1990 gevorm is, is onder die mees geglobaliseerde van Latyns-Amerika in die onlangse jare. Die ekonomie is 'n ten volle gebaseer op die Amerikaanse dollar sonder 'n eie sentrale bank. Panama se ekonomiese beleid is gebaseer op die tersiêre sektor, wat een van die eerste lande is wat van hierdie beleid gebruik gemaak het. Hierdie sektor verteenwoordig 75% van sy bruto binnelandse produk, maar daar is 'n beduidende toename in die nywerheids-en konstruksiesektor. Die geldeenheid is die Balboa, wat gelykstaande is aan die Amerikaanse dollar; sedert 1904 sirkuleer laasgenoemde wettig in die hele grondgebied.

Panama se uitvoere gedurende 2009 beloop $16 209 000 volgens ECLAC, wat dit die grootste uitvoerder in Sentraal-Amerika en die tiende in Latyns-Amerika maak.

Gedurende die 2000's, veral na 2005, het die land 'n ekonomiese groei en volhoubare BBP ervaar, wat daartoe gelei het dat organisasies soos die Internasionale Monetêre Fonds teen 2015 geprojekteer het dat die land die $16 505 per capita sou bereik ietwat nader aan die drumpel van inkomste ontwikkelde ekonomieë staan teen ongeveer US$20 000 per capita PPP. In 2010 is Panama se gesogte belegginggraad deur die maatskappy Fitch Ratings van graad van "BB" tot "BBB-" met 'n positiewe uitkyk verhoog.


</doc>
<doc id="31151" url="https://af.wikipedia.org/wiki?curid=31151" title="Jamaika">
Jamaika

Jamaika (Engels: "Jamaica", [dʒəˈmeɪkə], ) is 'n eilandnasie van die Groot Antille met 234 kilometer in lengte en 80 kilometer in breedte. Jamaika is in die noorde van die Karibiese See geleë en is naas Kuba, die Dominikaanse Republiek, Haïti en die Bahamas die vyfde grootste eilandnasie van die streek. Jamaika beslaan 'n oppervlakte van 10 991 km² en het 'n bevolking van 2 890 299 in 2016 gehad. Jamaika is in die suide van Kuba, in die weste van Hispaniola en in die suidooste van die Kaaimanseilande geleë. Die hoofstad en grootste stad is Kingston. Ander bekende nedersettings sluit in May Pen, Montego Bay en Spanish Town.

Die inheemse bevolking, die Taíno, het die eiland in Arawak "Xaymaca" genoem, wat "land van woud en water" of "land van fonteine" beteken. Jamaika is in 1494 deur Christophorus Columbus vir Europa ontdek en "Santiago" genoem. Dit het in 1509 'n Spaanse kolonie geword en is by Nieu-Spanje ingelyf. Die meeste lede van die inheemse Arawak- en Taíno-volke het aan siektes beswyk en die Spanjaarde het slawe uit Wes-Afrika ná die eiland gebring. In 1655 is die eiland deur Engeland verower en na "Jamaica" hernoem. Jamaika het 'n basis vir kapers geword wat Spaanse skepe op pad na Europa geplunder het. In 1833 is slawerny in die Britse Ryk verbied. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie.

Op 6 Augustus 1962 het Jamaika van die Verenigde Koninkryk onafhanklik geword. Jamaika is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Bekende Jamaikane sluit in die sanger Bob Marley (1945–1981) en die naelloper Usain Bolt (* 1986). Die Jamaikaanse kultuur is vir sy Reggae-musiek en Rastafarianisme bekend. Die eiland is 'n gesogte vakansieplek en die ekonomie is veral op buitelandse bankdienste, toerisme en mynbou gebaseer.

Krieket is die nasionale sport van Jamaika en ook die eiland se gewildste sportsoort. Spelers mag vir die Wes-Indiese nasionale krieketspan uitdraf. Wes-Indië kon tot dusver vir elke krieketwêreldbekertoernooi kwalifiseer en ook die eerste twee toernooie (in 1975 en 1979) wen. Saam met Antigua en Barbuda, Barbados, Grenada, Guyana, St. Kitts en Nevis, St. Lucia en Trinidad en Tobago het Jamaika die Krieketwêreldbeker 2007 aangebied, wat deur die verdedigende kampioen Australië gewen is.

Die inheemse bevolking, die Yamaye (ook bekend as Taíno), het die eiland in Arawakan "Xaymaca" genoem, wat "land van woud en water" of "land van fonteine" beteken.

Jamaikaners verwys na hul tuiseiland as die "Rots". Byname soos "Jamrock", "Jamdown" ("Jamdung" in Jamaikaanse Patois), of kort "Ja", is daarvan afgelei.


</doc>
<doc id="31154" url="https://af.wikipedia.org/wiki?curid=31154" title="Guyana">
Guyana

Guyana (Engels: [ɡaɪˈɑːnə] of [ɡaɪˈænə], ), amptelik die Koöperatiewe Republiek Guyana ("Co-operative Republic of Guyana") is 'n land in die noorde van Suid-Amerika net noord van die ewenaar met 'n oppervlakte van 214 970 km² en 'n bevolking van 773 303 in 2016. Dit word begrens deur Venezuela in die weste, Brasilië in die suide, Suriname in die ooste en die Atlantiese Oseaan in die noorde. Die hoofstad en grootste is Georgetown, wat aan die noordelike kus geleë is.

Guyana is die enigste lidland van die Britse Statebond op die vasteland van Suid-Amerika, hoewel dit dikwels beskou word as deel van die Karibiese gebied weens sy sterk kulturele, historiese en politieke bande met die Karibiese lande. Dit is ook die enigste onafhanklike land van Suid-Amerika met Engels as amptelike taal. Guyana se bevolking bevat 'n groot verskeidenheid van Indiese, Afrika-, Amerindiese en veelrassige groepe.

Guyana se naam is afgelei van die Guyanas, 'n groot hoogland noord van die Amasonerivier en oos van die Río Orinoco; "guiana" beteken "land van water". Die Guyanas het voorheen dele van Brits-Guyana (Guyana), Frans-Guyana ('n Franse oorsese gebied), Nederlands-Guyana (Suriname), Portugees-Guyana (die Brasiliaanse deelstaat Amapá) en Spaans-Guyana (die Venezolaanse streek Guyana) ingesluit.

Guyana is in 1498 deur Christophorus Columbus tydens sy derde reis vir Europa ontdek en Walter Raleigh het dié gebied in 1596 beskryf. Die Nederlanders het as eerste verskeie kolonies in dié gebied gestig: Essequibo (1616), Berbice (1627) en Demerara (1752). Nadat die Britte die gebied in 1796 oorgeneem het, het die Nederlanders die gebied in 1814 formeel aan die Verenigde Koninkryk afgestaan. In 1831 is die drie kolonies tot Brits-Guyana saamgesluit. Sedert sy onafhanklikheid eis Venezuela die oostelike gebied van Guyana as "Guayana Esequiba" op.

Op 26 Mei 1966 het Guyana van die Verenigde Koninkryk onafhanklik geword en op 6 Oktober 1980 'n republiek binne die Britse Statebond. Krieket is Guyana se gewildste sportsoort en spelers mag vir die Wes-Indiese nasionale krieketspan uitdraf. Saam met Antigua en Barbuda, Barbados, Grenada, Jamaika, St. Kitts en Nevis, St. Lucia en Trinidad en Tobago het dié land die Krieketwêreldbeker 2007 aangebied, wat deur Australië gewen is.


</doc>
<doc id="31156" url="https://af.wikipedia.org/wiki?curid=31156" title="St. Lucia">
St. Lucia

St. Lucia (Engels: "Saint Lucia", [seɪnt ˈluːʃə], ; Frans: "Sainte-Lucie") is 'n eilandnasie in Noord-Amerika met 'n oppervlakte van 617 km² en 'n bevolking van 178 015 in 2016. Dit behoort tot die Klein Antille.

St. Lucia is in die oostelike deel van die Karibiese See op die grens met die Atlantiese Oseaan geleë. Dit is in die noorde van St. Vincent en die Grenadine, in die noordweste van Barbados en in die suide van Martinique geleë. Die hoofstad en grootste stad is Castries.

Volgens legendes het Franse matrose op 13 Desember 1502 hier skipbreuk gely en dié eiland ná die heilige Lucia van Sirakuse genoem. Dit is die enigste land ter wêreld wat ná 'n vrou genoem is. In die 17de en 18ste eeu het die beheer oor dié eiland 14 keer tussen Engeland en Frankryk gewissel. Tydens die Sewejarige Oorlog is St. Lucia vir een jaar deur die Britte beset en volgens die Verdrag van Parys in 1763 aan Frankryk afgestaan. Met die Verdrag van Parys in 1814, wat die Napoleontiese Oorloë beëindig het, is dié eiland uiteindelik van Frankryk aan die Verenigde Koninkryk afgestaan. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Op 1 Maart 1967 het St. Lucia volle outonomie oor sy binnelandse sake ontvang en 'n geassosieerde land van die Verenigde Koninkryk geword.

Op 22 Februarie 1979 het St. Lucia van die Verenigde Koninkryk onafhanklik geword. St. Lucia is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Ten spyte van sy klein bevolking het St. Lucia tot dusver twee Nobelprysweners opgelewer: W. Arthur Lewis het in 1979 die Nobelprys vir Ekonomiese Wetenskappe ontvang en Derek Walcott in 1992 die Nobelprys vir Letterkunde. Dié eiland is 'n gesogte vakansieplek en die ekonomie is veral op toerisme en buitelandse bankdienste gebaseer.

Krieket is St. Lucia se gewildste sportsoort en spelers mag vir die Wes-Indiese nasionale krieketspan uitdraf. Saam met Antigua en Barbuda, Barbados, Grenada, Guyana, Jamaika, St. Kitts en Nevis en Trinidad en Tobago het dié eilandnasie die Krieketwêreldbeker 2007 aangebied, wat deur Australië gewen is.


</doc>
<doc id="31157" url="https://af.wikipedia.org/wiki?curid=31157" title="Broenei">
Broenei

Broenei (Engels: "Brunei", [bruːˈnaɪ], ; Maleis: "Brunei"), amptelik die Nasie Broenei, blyplek van Vrede (Engels: "Nation of Brunei, the Abode of Peace"; Maleis: "Negara Brunei Darussalam"; Jawi: نڬارا بروني دارالسلام), is 'n soewereine staat ('n sultanaat) geleë aan die noordkus van Borneo-eiland in Suidoos-Asië net noord van die ewenaar. Broenei beslaan 'n oppervlakte van 5 765 km² en het 'n bevolking van 417 200 in 2017 gehad. Die land grens in die suide aan die Maleisiese deelstaat Sarawak en die Suid-Chinese See in die noorde.
Omtrent 1368 is die Sultanaat Broenei gestig en dit het onder sultan Bolkiah (1485–1528) sy hoogtepunt bereik en die grootste deel van Borneo, asook die Sulu-eilande van Filippyne tot by die hedendaagse Manila oorheers. Tydens die 19de eeu het die Broeneise ryk begin krimp. Die Sultanaat het Sarawak (Kuching) aan James Brooke afgestaan en hom as "wit rajah" aangestel; Sabah is aan die Britse Noord-Borneo Geoktrooieerde Maatskappy oorgedra. 1888 het Broenei 'n Britse protektoraat geword en het in 1906 'n Britse inwoner as koloniale bestuurder aangewys. Broenei het op 1 Januarie 1984 van die Verenigde Koninkryk onafhanklik geword en is sedertdien 'n unitêre Islamitiese absolute monargie binne die Britse Statebond met 'n eie monarg (sultan en "Yang di-Pertuan") as staatshoof. Broenei is een van slegs vyf lande binne die Britse Statebond met 'n inheemse monarg op die troon (die ander vier is eSwatini, Lesotho, Maleisië en Tonga).

Dit is ’n ryk olieproduserende land en 'n lidland van die ASEAN. Die heerser, Hassanal Bolkiah, die Sultan van Broenei, is een van die rykste mense ter wêreld.

In die glorietyd van die Broeneise Ryk, het Sultan Bolkiah (regeer 1485–1528) na bewering beheer gehad oor die noordelike streke van Borneo, insluitende hedendaagse Sarawak en Sabah, sowel as die Sulu eilandsee langs die noordoostelike punt van Borneo, Seludong (hedendaagse Manila), en die eilande langs die noordwestelike punt van Borneo. Die maritieme staat is in 1521 deur Spanje se Magellan Expedition besoek en Broenei het in 1578 die Castille Oorlog teen Spanje geveg.

Tydens die 19de eeu het die Broeneise Ryk begin kwyn. Die Sultan het Sarawak aan James Brooke gegee as beloning vir sy hulp om 'n rebellie te onderdruk, en hom ook as 'n Rajah benoem. Sabah is afgestaan aan die Britse Noord-Borneo Geoktrooieerde Maatskappy. In 1888 het Broenei 'n Britse protektoraat geword en aan 'n Britse inwoner as koloniale bestuurder opgedra in 1906. Na die Japannese besetting tydens die Tweede Wêreldoorlog, is 'n nuwe grondwet geskryf in 1959. In 1962 is 'n klein gewapende rebellie teen die monargie vinnig beëindig met die hulp van die Britte.

Die land bestaan uit 'n laagliggende kusvlakte wat tot berge in die ooste styg. Afgesien van sy kuslyn met die Suid-Chinese See, word dit op land heeltemal omring deur die provinsie van Sarawak, Maleisië; en dit word deur die Sarawakdistrik Limbang in twee dele verdeel. Dit is die enigste soewereine staat wat geheel en al op die eiland Borneo is; die res van die eiland se grondgebied is verdeel tussen die lande Maleisië en Indonesië.

Broenei se bevolking het 408 786 getel in Julie 2012, waarvan ongeveer 150 000 in die hoofstad Bandar Seri Begawan gewoon het.


Engels en Maleis (amptelik) plus ongeveer tien ander tale.

Broenei het weer sy onafhanklikheid van die Verenigde Koninkryk verkry op 1 Januarie 1984. Ekonomiese groei gedurende die 1990's en 2000's (gemiddeld 56% in 1999–2008) het Broenei omskep in 'n nuwe geïndustrialiseerde land. Dit het sy rykdom ontwikkel uit uitgebreide olie- en natuurlike gasvelde. Broenei het die tweede hoogste menslike ontwikkelingsindeks onder die Suidoos-Asiënasies na Singapoer, en is as 'n ontwikkelde land geklassifiseer. Volgens die Internasionale Monetêre Fonds (IMF), is Broenei vyfde in die wêreld volgens bruto binnelandse produk per capita op koopkragpariteit. Die IMF beraam in 2011 dat Broenei een van twee lande (die ander een is Libië) is met 'n openbare skuld van 0% teen die nasionale bruto binnelandse produk. "Forbes" reken ook Broenei as die vyfde rykste nasie uit 182, wat gebaseer is op sy petroleum- en natuurlike gasvelde.


</doc>
<doc id="31160" url="https://af.wikipedia.org/wiki?curid=31160" title="Pous Benedictus V">
Pous Benedictus V

Benedictus V was die 132ste pous van die Rooms-Katolieke Kerk vir ongeveer een maand in die jaar 964.

Pous Benedictus V (ook Benedictus Grammaticus) is gebore in Rome, Italië die seun van Johannes. Op 22 Mei 964 volg hy Pous Leo VIII op en regeer tot hy een maand later op 23 Junie 964 deur keiser Otto I afgeset word. Hy word opgevolg deur Pous Johannes XIII. Die naam ‘Benedictus’ beteken 'geseënde'.

Pous Benedictus V word soms as 'n teenpous van Pous Leo VIII gesien. Hy word na een maand afgeset deur keiser Otto I en na Duitsland verban. Party bronne (sien PTA skakel) beweer dat hy eintlik bedank het. Hier bly hy onder die sorg van Adeldag, aartsbiskop van Hamburg-Bremen. Hy sterf op 4 Julie 965.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31164" url="https://af.wikipedia.org/wiki?curid=31164" title="Costa Ricaanse colón">
Costa Ricaanse colón

Die Costa Ricaanse colón is die geldeenheid van Costa Rica. Die geldeenheid is na Christopher Columbus (Spaanse naam: Cristóbal Colón) vernoem.


</doc>
<doc id="31166" url="https://af.wikipedia.org/wiki?curid=31166" title="San José, Costa Rica">
San José, Costa Rica

San José [saŋ xoˈse] is sedert 1821 die hoofstad en grootste stad van Costa Rica. Die stad is in 1738 deur Spanjaarde as "Villa Nueva de la Boca del Monte" gestig. Die stad het 'n bevolking van 1 404 242 en van 2 350 000 in die metropolitaanse gebied in 2011 gehad en het 'n oppervlakte van 44,62 km². Dit is in die middel van Costa Rica op 'n hoogte van 1 175 meter in die bergreeks "Valle Central" geleë. San José is vernoem ná Josef van Nasaret ("José de Nazaret"), die pa van Jesus Christus.

San José lê, soos die res van die land, in die trope, maar sy hoogte gee die stad 'n gematigde klimaat. Die temperatuur wissel tussen 15 °C en 28,3 °C. Die reënseisoen is van April tot laat November, maar bewolktheid en reënval kan ook tydens die droë seisoen voorkom. Die weer is ook baie winderig, wat temperature verder kan verlaag. Relatiewe humiditeit wissel meestal tussen 60 en 90 persent. 


</doc>
<doc id="31168" url="https://af.wikipedia.org/wiki?curid=31168" title="Tegucigalpa">
Tegucigalpa

Tegucigalpa is die hoofstad en grootste stad van Honduras. Die stad het in 2010 'n bevolking van 1 126 534 gehad en 'n oppervlakte van 201,5 km². Die bynaam is "Tegus". Dit is op 29 September 1578 deur Spanjaarde as "Real de Minas de San Miguel de Tegucigalpa" gestig.


</doc>
<doc id="31169" url="https://af.wikipedia.org/wiki?curid=31169" title="Montana">
Montana

Montana (Engels: "State of Montana") is 'n deelstaat in die noordweste van die Verenigde State van Amerika (VSA). Die staat grens aan Kanada in die noorde, Wyoming in die suide, Idaho in die weste en Suid- en Noord-Dakota in die ooste. Die Missouririvier ontspring by Brower's Spring. 


</doc>
<doc id="31173" url="https://af.wikipedia.org/wiki?curid=31173" title="San Salvador">
San Salvador

San Salvador (Spaans vir: "Heilige Verlosser") is die hoofstad en grootste stad van El Salvador. Die stad het 'n bevolking van 257 754 in 2015 gehad en 'n oppervlakte van 71,45 km². 



</doc>
<doc id="31178" url="https://af.wikipedia.org/wiki?curid=31178" title="Castries">
Castries

Castries is die hoofstad en grootste stad van St. Lucia, 'n eilandnasie in die Karibiese See. Die stad is aan die noordwestelike kus geleë. Die stad het in 2013 'n bevolking van 70 000 gehad en 'n oppervlakte van 79 km². Die stad is in 1650 deur Franse as "Carenage" gestig en is in 1756 tot Castries hernoem.


</doc>
<doc id="31179" url="https://af.wikipedia.org/wiki?curid=31179" title="Maine">
Maine

Maine (Engels: "State of Maine") is 'n deelstaat van die Verenigde State van Amerika. Maine is gestig op 15 Maart 1820. Die deelstaat grens aan die Atlantiese Oseaan in die ooste en die suide, New Hampshire in die weste en die Kanadese provinsies van Quebec en New Brunswick in die noordweste en noordooste.

Die hoofstad is Augusta en die grootste stad is Portland.


</doc>
<doc id="31182" url="https://af.wikipedia.org/wiki?curid=31182" title="Córdoba (munteenheid)">
Córdoba (munteenheid)

Die Nicaraguaanse córdoba is vanaf 1912 die geldeenheid van Nicaragua.


</doc>
<doc id="31183" url="https://af.wikipedia.org/wiki?curid=31183" title="Guatemalaanse quetzal">
Guatemalaanse quetzal

Die quetzal (uitgespreek [keˈtsal]) is die geldeenheid van Guatemala. Dit word opgedeel in 100 centavos (sente).


</doc>
<doc id="31184" url="https://af.wikipedia.org/wiki?curid=31184" title="Hondurese lempira">
Hondurese lempira

Die lempira is sedert 1931 die geldeenheid van Honduras, 'n land in Sentraal-Amerika. Die lempira is na die Lenca-Indianeleier en -vryheidstryder Lempira vernoem. Sy afbeelding kan op die 1 lempira noot, asook die 50 centavos muntstuk gesien word.

In 1980 kon een Amerikaanse dollar vir twee lempira's gewissel word, in 2004 was een dollar egter reeds 18,75 lempira werd gewees. Sindsdien is die koers gestabiliseer. In Februarie 2011 word een dollar teen 18,5 lempira gewissel.

Munte in omloop:

Note in omloop:


</doc>
<doc id="31185" url="https://af.wikipedia.org/wiki?curid=31185" title="Kip (munteenheid)">
Kip (munteenheid)

Die Laos Kip is vanaf 1952 die geldeenheid van Laos. Dit is een van die enigste geldeenhede in die wêreld waar geen laer denominasies bestaan nie (byvoorbeeld: 1 dollar = 100 sente, maar 1 kip = 1 kip).


</doc>
<doc id="31186" url="https://af.wikipedia.org/wiki?curid=31186" title="Mianmarese kyat">
Mianmarese kyat

Die kyat is vanaf 1952 die geldeenheid van Mianmar.


</doc>
<doc id="31187" url="https://af.wikipedia.org/wiki?curid=31187" title="Nepalese roepee">
Nepalese roepee

Die Nepalese roepee is vanaf 1932 die geldeenheid van Nepal.


</doc>
<doc id="31188" url="https://af.wikipedia.org/wiki?curid=31188" title="Nuwe sikkel">
Nuwe sikkel

Die nuwe Israeliese sikkel is van 1985 af die geldeenheid van Israel. Dit het die ou sikkel vervang, wat deur inflasie baie waarde verloor het. 

Die verhouding was 1 nuwe sikkel = 1000 ou sikkel.

Op 15 Augustus 2017 is een sikkel R3,68 werd.


</doc>
<doc id="31189" url="https://af.wikipedia.org/wiki?curid=31189" title="Dalasi">
Dalasi

Die Dalasi is vanaf 1971 die geldeenheid van Gambië. Die oud geldeenheid was die Gambiese Pond.


</doc>
<doc id="31190" url="https://af.wikipedia.org/wiki?curid=31190" title="Namibiese dollar">
Namibiese dollar

Die Namibiese dollar (kode NAD) is sedert 1993 die geldeenheid van Namibië. Die eenheid word gelykstaande gehou met die Suid-Afrikaanse rand (ZAR). Laasgenoemde is ook 'n amptelike geldeenheid weens Namibië se lidmaatskap in die Gemeenskaplike Monetêre Gebied.

Muntstukke in sirkulasie is: 5, 10, 50 sent, $1 en $5. Banknote is $10, $20, $50, $100 en $200.

Die Namibiese dollar vervang die Suid-Afrikaanse rand, ook Suidwes-Afrika se geldeenheid terwyl die land deel van Suid-Afrika was van 1920 tot 1990. Die rand is steeds 'n wettige betaalmiddel, omrede die Namibiese dollar gekoppel is aan die Suid-Afrikaanse rand en plaaslik geruil kan word op 'n een-tot-een basis. Namibië was ook deel van die Rand Monetêre Gebied vanaf sy onafhanklikheid in 1990 tot die instelling van die dollar in 1993.

In 1990 is begin om die rand te vervang met 'n nuwe Namibiese geldeenheid. Die naam kalahar is voorgestel, synde die Kalahariwoestyn in die ooste van Namibië geleë is. Die sentrale bank van Namibië sou bekend staan as die Namibiese Reserwebank. Denominasies van hierdie beplande geldeenheid het ingesluit 2, 5, 10, en 20 kalahar. (Let wel: Daar was twee verskillende ontwerpe vir die 20 kalahar eksemplaarnote). Hierdie planne het op niks uitgeloop nie, maar 'n paar proefnote is gedruk in 'n verskeidenheid van denominasies.

Die Bank van Namibië het die eerste banknote in September 1993 uitgereik en gedurende Desember van daardie jaar ook die eerste nasionale muntstukke.

Muntstelsel is 1993, 1996, 1998, 2000 en 2002.

Hierdie banknote is sedert 1993 of 1996 in sirkulasie. Hulle is vanaf 21 Maart 2012 deur nuwe banknote wat op 15 Mei 2012 in sirkulasie gebring is vervang, maar behou nog hulle geldigheid.




</doc>
<doc id="31207" url="https://af.wikipedia.org/wiki?curid=31207" title="Colchester">
Colchester

Colchester is 'n stad in Essex in die suidooste van Engeland. Die stad is moontlik die oudste stad in die Verenigde Koninkryk. Colchester was die Romeinse hoofstad van Brittanje in 0 v.C. gewees. Daar woon 104 390 mense en daar is 'n groot dieretuin genaamd "Colchester Zoo". Die Universiteit van Essex is ook daar geleë.

Voor die Romeinse tyd was Colchester se naam "Camulodunon" gewees. Dit is 'n Keltiese naam wat van die Keltiese god van oorlog, Camulos, afgelei is. Die Romeine het Colchester "Camulodunum" genoem (geskryf 'CAMVLODVNVM'). Colchester is in 61 n.C. deur Boudicca aangeval en afgebrand.

Die kerk by die Benediktynse abdy van Johannes die Doper is in 1539 vernietig. Dit was toe koning Henry VIII die eiendom van die Rooms-Katolieke instellings in Engeland afgevat het. Die enigste deel wat oorgebly het is 'n hek wat mense nog steeds besoek.

Koning Cunobelin (Latyn: "Cunobelinus)" was van Colchester afkomstig.


</doc>
<doc id="31214" url="https://af.wikipedia.org/wiki?curid=31214" title="Guernsey">
Guernsey

Guernsey (amptelik die Distrik van die eiland Guernsey, Engels: "Bailiwick of Guernsey", Frans: "Bailliage de Guernesey", Guernésiais: "Guern") is die tweede grootste van die Kanaaleilande digby die kus van Noord-Frankryk en net soos die eilande Man en Jersey 'n besitting van die Britse Kroon, wat nie deel uitmaak van die Verenigde Koninkryk of die Europese Unie nie. Die eiland met 'n oppervlak van 78 vierkante kilometer het sowat 65 345 inwoners. Die eilande Alderney, Herm en Sark behoort tot Guernsey.

Die eiland is 'n oorblyfsel van die historiese hertogdom van Normandië, en die plaaslike Frans-Normandiese dialek Guernésiais word as streektaal erken. Engels en Frans is die amptelike tale. Frans bly tot die jaar 1946 'n amptelike taal van die regering, maar sy gebruik is vandag beperk tot 'n aantal seremonies soos die gebed voor die opening van die Statevergadering. Frans is egter 'n verpligte skoolvak.

Die eerste bewoners was jagters en versamelaars wat gedurende die Ou Steentydperk (omstreeks 250 000 v.C.) in grotte gewoon het. Die groot aantal menhire en dolmens op die eiland dateer uit die Nuwe Steentydperk (omtrent 4000 v.C.). In die Bronstydperk is Guernsey deur Druïdes bewoon.

In die 9de eeu het Wikings hulle op die eiland, wat voortaan sy huidige Skandinawiese naam gedra het, en op die vasteland van Normandië gevestig. Guernsey is in die jaar 933 deur Willem Langswaard, hertog van Normandië, geannekseer. Sy afstammeling Willem die Veroweraar (Willem I van Engeland) het ná die Normandiese verowering van Engeland in 1066 die hertogdom van Normandië en die Koninkryk van Engeland onder een kroon verenig.

Ná die val van Rouen het koning Johan I van Engeland, hertog van Normandië, in 1204 al sy Normandiese besittings op die vasteland aan die koning van Frankryk verloor. Die bewoners van die Kanaaleiland moes destyds 'n besluit neem of hulle onderdane van die Franse koning Filips Augustus of koning Johan wou wees. Hulle het vir die laasgenoemde gekies. Die Kanaaleilande Jersey, Guernsey, Alderney, Sark en Herm het sodoende as selfregerende gebiede by die Engelse Kroon gebly het.

Guernsey is tydens die sogenaamde Rose-oorloë in die 15de eeu sewe jaar lank deur die Franse oorheers nadat hulle die kasteel Mont Orgueil ingeneem het. Frankryk het die eiland nog eens vir 'n kort tydperk in 1781 beset, en kort daarna is wagtorings langs die kuslyn opgerig om die eiland teen toekomstige Franse aanvalle te beskerm.

Die handel, wat deur die neutraliteit tussen Engeland en Frankryk bevorder is, was die basis vir die welvaart van Guernsey. Die landbou, vissery, skeepsbou en wolvervaardiging was oor 'n lang tydperk die hoofsaaklike bronne van inkomste. Tydens die 19de eeu het danksy die verbetering van die vervoer die ontwikkeling van die toerisme begin.

Tydens die Tweede Wêreldoorlog was Guernsey tussen 1 Mei 1940 en 9 Mei 1945 die enigste deel van die Verenigde Koninkryk wat deur Duitse troepe beset is aangesien die Britse regering geweier het om die Kanaaleilande te verdedig. Die besetting het vyf jaar van hongersnood en onderdrukking beteken, en die eilandbevolking herdenk die bevryding jaarliks op "Liberation Day".

Die State van Guernsey vorm die wetgewende vergadering van die eiland.

Die regeringsdepartemente word deur komitees van die State beheer. Die Bailiff fungeer as die siviele hoof van die eiland.

Die meeste lede van die State word as onafhanklikes verkies.

Die Normandiese gemene reg, wat die Clameur de Haro en die Engelse reg insluit, dien as basis vir die regstelsel. Die justisie word deur die Koninklike Hof (Royal Court) van die Verenigde Koninkryk beheer.

Koningin Elizabeth I se tradisionele titel as staatshoof is dié van Hertogin van Normandië, alhoewel sy hierdie titel formeel nie gebruik nie. Sy regeer die kroongebied danksy haar funksie as koningin.

Guernsey is die tweede grootste en mees noordelike van die Kanaaleilande met 'n oppervlak van 30,1 vierkante myl (78 vierkante kilometer), sowat twaalf myl van die Franse skiereiland Cotentin in Normandië af geleë.

Guernsey het 'n gematigde klimaat met milde winters en koel somers, alhoewel dit die meeste sonskynure van alle Britse Eilande het. Sy landskap word deur vlaktes met lae heuwels langs die noordkus gekenmerk.

Guernsey het sy eie banknote en muntstukke, wat saam met dié van Jersey en die Verenigde Koninkryk as wettige betaalmiddel dien. Guernsey se geldeenheid is aan die Britse Pond Sterling gekoppel. Sien Pond Sterling van Guernsey.




</doc>
<doc id="31215" url="https://af.wikipedia.org/wiki?curid=31215" title="Alderney">
Alderney

Alderney (Engels: "Alderney", Frans: "Aurigny", Auregnais: "Aoeur'gny") is een van die kleine Kanaaleilande digby die kus van Noord-Frankryk en net soos die eiland Man 'n besitting van die Britse Kroon, wat nie deel uitmaak van die Verenigde Koninkryk of die Europese Unie nie. Die eiland met 'n oppervlak van 10 vierkante kilometer het sowat 2400 inwoners.

Die eiland is 'n oorblyfsel van die historiese hertogdom van Normandië, en die plaaslike Frans-Normandiese dialek Auregnais word as streektaal erken. Engels en Frans is die amptelike tale. Frans bly tot die jaar 1946 'n amptelike taal van die regering, maar sy gebruik is vandag beperk tot 'n aantal seremonies soos die gebed voor die opening van die Statevergadering. Frans is egter 'n verpligte skoolvak.

Die eerste bewoners was jagters en versamelaars wat gedurende die Ou Steentydperk (omstreeks 250 000 v.C.) in grotte gewoon het. Die groot aantal menhire en dolmens op die eiland dateer uit die Nuwe Steentydperk (omtrent 4000 v.C.). In die Bronstydperk is Alderney deur Druïdes bewoon.

Die vroegste verwysing na Alderney gaan terug op die 6de eeu n.C. - Germaanse invallers het destyds die hermiet Sint Anne vermoor.

In die 9de eeu het Wikings hulle op die eiland, wat voortaan sy huidige Skandinawiese naam gedra het, en op die vasteland van Normandië gevestig. Alderney is in die jaar 933 deur Willem Langswaard, hertog van Normandië, geannekseer. Sy afstammeling Willem die Veroweraar (Willem I van Engeland) het ná die Normandiese verowering van Engeland in 1066 die hertogdom van Normandië en die Koninkryk van Engeland onder een kroon verenig.

Ná die val van Rouen het koning Johan I van Engeland, hertog van Normandië, in 1204 al sy Normandiese besittings op die vasteland aan die koning van Frankryk verloor. Die bewoners van die Kanaaleiland moes destyds 'n besluit neem of hulle onderdane van die Franse koning Filips Augustus of koning Johan wou wees. Hulle het vir die laasgenoemde gekies. Die Kanaaleilande Jersey, Guernsey, Alderney, Sark en Herm het sodoende as selfregerende gebiede by die Engelse Kroon gebly het.

Alderney is tydens die sogenaamde Rose-oorloë in die 15de eeu sewe jaar lank deur die Franse oorheers nadat hulle die kasteel Mont Orgueil ingeneem het. Frankryk het die eiland nog eens vir 'n kort tydperk in 1781 beset, en kort daarna is wagtorings langs die kuslyn opgerig om die eiland teen toekomstige Franse aanvalle te beskerm.

Die handel, wat deur die neutraliteit tussen Engeland en Frankryk bevorder is, was die basis vir die welvaart van Alderney. Die landbou, vissery, skeepsbou en wolvervaardiging was oor 'n lang tydperk die hoofsaaklike bronne van inkomste. Tydens die 19de eeu het danksy die verbetering van die vervoer die ontwikkeling van die toerisme begin.

Tydens die Tweede Wêreldoorlog was Alderney tussen 1 Mei 1940 en 9 Mei 1945 die enigste deel van die Verenigde Koninkryk wat deur Duitse troepe beset is aangesien die Britse regering geweier het om die Kanaaleilande te verdedig. Die besetting het vyf jaar van hongersnood en onderdrukking beteken, en die eilndbevolking herdenk die bevryding jaarliks op "Liberation Day".

Die State van Alderney vorm die wetgewende vergadering van die eiland. 10 senatore wat vir 'n ampstermyn van 4 jaar verkies word; die Bailiff (Balju) en Deputy Bailiff (wat as voorsitters van die vergadering benoem word) en drie lede sonder stemreg - die Dekaan van Alderney, die Prokureur-Generaal en die Prokureur van Alderney, wat almal deur die Kroon benoem word.

Die regeringsdepartemente word deur komitees van die State beheer. Die Bailiff fungeer as die siviele hoof van die eiland.

Die meeste lede van die State word as onafhanklikes verkies.

Die Normandiese gemene reg, wat die Clameur de Haro en die Engelse reg insluit, dien as basis vir die regstelsel. Die justisie word deur die Koninklike Hof (Royal Court) van die Verenigde Koninkryk beheer.

Koningin Elizabeth I se tradisionele titel as staatshoof is dié van Hertogin van Normandië, alhoewel sy hierdie titel formeel nie gebruik nie. Sy regeer die kroongebied danksy haar funksie as koningin.

Alderney is en van die kleine en die mees noordelike van die Kanaaleilande met 'n oppervlak van 10 vierkante kilometer, sowat twaalf myl van die Franse skiereiland Cotentin in Normandië af geleë.

Alderney het 'n gematigde klimaat met milde winters en koel somers, alhoewel dit die meeste sonskynure van alle Britse Eilande het. Sy landskap word deur vlaktes met lae heuwels langs die noordkus gekenmerk.

Die ekonomiese basis van Alderney is finansiële dienste, toerisme, internethandel en landbou. Finansiële dienste lewer die helfte van die eiland se inkomste op.

Terwyl Alderney in die 19de eeu onder meer nog 'n belangrike uitvoerder van sider na die Verenigde Koninkryk is, is aartappels en suiwelprodukte vandag die belangrikste landbouprodukte.

Aangesien Alderney geen belasting op toegevoegde waarde het nie, is daar gespesialiseerde maatskappye wat goedere soos video's, kontaklense en ander goedere na die Verenigde Koninkryk uitvoer en op daardie mark teen laer pryse aanbied. Hierdie praktyk word deur nuwe wetgewing beperk.

Alderney het sy eie banknote en muntstukke, wat saam met dié van Guernsey en Jersey, die Verenigde Koninkryk en Skotland as wettige betaalmiddel dien. Alderney se geldeenheid is aan die Britse Pond Sterling gekoppel. Sien Pond Sterling van Alderney.




</doc>
<doc id="31216" url="https://af.wikipedia.org/wiki?curid=31216" title="Barbados">
Barbados

Barbados (Engels: [bɑːrˈbeɪdɒs] of [bɑːrˈbeɪdoʊs], ; Portugees en Spaans vir: "bebaard") is ’n eilandnasie ten ooste van die Karibiese See in die Atlantiese Oseaan en noordoos van Venezuela. Dit is die mees oostelike eiland van die Karibiese Bowindse Eilande. Hierdie eilandnasie in Noord-Amerika het 'n oppervlakte van 439 km² en het 'n bevolking van 277 821 in 2010 gehad. Die hoofstad en grootste stad is Bridgetown, waarvan die historiese middestad in 2011 as Unesco-wêrelderfenisgebied gelys is.

As eerste Europeers het die Portugese Barbados op pad na Brasilië bereik en dit is deur die Portugese ontdekkingsreisiger Pedro a Campos "Los Barbados" ("die bebaarde") genoem. Dié eiland is aansluitend deur die Portugese en die Spaanse Ryk opgeëis, maar nooit deur hulle gekoloniseer nie. Op 14 Mei 1625 het die eerste Engelse skip met koloniste Barbados bereik én dié eiland is tydens die volgende Britse koloniale bewind veral deur Engelse, Iere en Skotte bevolk én by die Britse Ryk ingelyf. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Ná 339 jaar onder Britse heerskappy het Barbados op 30 November 1966 ten volle van die Verenigde Koninkryk onafhanklik geword. Dit is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Die naam van Barbados is soortgelyk aan dié van Barbuda, een van die twee hoofeilande van die Karibiese eilandnasie Antigua en Barbuda, wat deur die Spanjaarde "Las Barbudas" ("die bebaardes") genoem is.

Krieket is die gewildste sportsoort en word as nasionale sport beskou. Sir Garfield Sobers en Malcolm Marshall is van dié eiland se beroemde spelers; die Wes-Indiese nasionale krieketspan sluit gewoonlik krieketspelers uit Barbados in. Saam met Antigua en Barbuda, Grenada, Guyana, Jamaika, St. Kitts en Nevis, St. Lucia en Trinidad en Tobago het dié eilandnasie die Krieketwêreldbeker 2007 aangebied, wat deur Australië gewen is. Die internasionale popster Rihanna is ook ’n boorling van Barbados.

Barbados lê in die ooste van St. Lucia en St. Vincent en die Grenadine en in die noorde van Trinidad en Tobago. Die eiland is redelik plat, met ’n sentrale hoogland. Dit is omring deur koraalriwwe. Die land is vrugbaar en oorwegend gelyk, met 'n paar lae heuwels in die noorde.

Die eiland het 'n gematigde tropiese klimaat. Sonniger en droër as sy bergagtige bure.

Suiker is die tradisionele omset-oes. Goed ontwikkelde toeristebedryf verskaf werk aan byna 40% van die werkkragte. Finansiële dienste en inligtingsverwerking is belangrike nuwe groeisektore.


</doc>
<doc id="31226" url="https://af.wikipedia.org/wiki?curid=31226" title="Jo Nesbø">
Jo Nesbø

Jo Nesbø (* 29 Maart 1960 in Oslo) is 'n bekroonde Noorse spanningsverhaalskrywer en musikus. Ná sy akademiese opleiding as ekonoom en finansiële analis aan die Noorse "Handelshøyskole" was hy werksaam as aandelemakelaar en joernalis, terwyl hy gelyktydig ook die sanger en liedjieskrywer van die popgroep "Di Derre" was.

Jo Nesbø is in Molde grootgemaak. Sy moeder was as bibliotekaresse werksaam en het al vroeg sy belangstelling vir literatuur gewek. Nogtans het hy op skool nie baie goed gedoen nie en was vasberade om 'n loopbaan as professionele sokkerspeler by Tottenham te volg. Op die ouderdom van 17 jaar het by Molde se voetbalklub ("Molde Fotbalklubb") gedebuteer, van die skool weggebly en hom liewer op voetbal gekonsentreer. 'n Tyd later is die anterior kruisligamente in sy knieë geskeur, en Nesbø was genoodsaak om sy loopbaan as voetbalspeler te staak.

Nesbø het in Noord-Noorweë drie jaar lank diensplig gedoen en sy vrye tyd gebruik om sy agterstand in sy skoolvakke in te haal. Ná die einde van sy diensplig het hy "Norges Handelhøyskole" in Bergen ingeskryf. Hier het hy saam met studentemaats die popgroep "De Tusen Hjem" gestig, wat egter nooit sukses behaal het nie en ontbind is toe Nesbø ná die voltooiing van sy graad na Oslo verhuis het.

In Oslo het Nesbø die finansiële bedryf betree en al sy musikale ambisies laat vaar totdat hy na 'n jong jazz-basspeler geluister het. Op die volgende dag het die twee die groep "Di Derre" gestig. Een jaar later was hulle al op konserttoer, en twee jaar later het hulle 'n platekontrak gekry. Nesbø was gelyktydig as aandelemakelaar werksaam, maar ná 'n jaar waartydens hy bedags gewerk en saans opgetree het, het hy genoeg had. Hy het 'n halfjaar verlof geneem en na Australië gevlieg. Net kort voor sy vertrek het 'n medewerker van 'n uitgewery hom gevra of hy nie 'n boek sou kon skryf nie. Tydens die dertig uur, wat sy vlug na Australië geneem het, het die plot vir die roman "Flaggermusmannen" ("Die Vleermuisman") ontvou. 'n Halfjaar later het Nesbø met 'n boekmanuskrip in sy koffer na Oslo teruggevlieg.

Die manuskrip van "Flaggermusmannen" is onder 'n pseudoniem aan die Aschehoug-uitgewery gestuur om te verhoed dat Nesbø se bekendheid die literêre waardering sou beïnvloed. Aschehoug het besluit om die boek uit te gee, en in die najaar van 1997 was dit by boekwinkels beskikbaar. Die roman was 'n weghol-sukses en is onder meer as die beste Noorse speurverhaal met die Riverton-prys en as die beste Skandinawiese speurverhaal met die "Glasnøkkel" bekroon.

Van Nesbø se roman "Snømannen" ("Die Sneeuman") is in 2007 al in die eerste werk ná verskyning 160 000 eksemplare verkoop. Die boek was sodoende die mees verkoopte Noorse roman ooit.

Nesbø se "Rødstrupe" is in 2000 met die Noorse "Bokhandlerprisen" bekroon. Die Engelse vertaling "The Redbreast" is in 2006 as die beste vertaalde misdaadroman in 'n Engelssprekende land en in 2007 vir die Britse "Crime Writers' Association" se "Duncan Lawrie International Dagger"-prys benoem. Nesbø het in 2007 nog eens die Noorse "Bokhandlerprisen" gewen met sy roman "Snømannen".

Jo Nesbø se boeke het meer as 33 miljoen eksemplare wêreldwyd verkoop en is in vyftig tale vertaal.




Jo Nesbø se speurverhale handel om inspekteur Harry Hole, met uitsondering van "Hodejegerne".




</doc>
<doc id="31238" url="https://af.wikipedia.org/wiki?curid=31238" title="Puerto Limón">
Puerto Limón

Limón, ook bekend as Puerto Limón is die hoofstad van die Limón provinsie van Costa Rica. Met 105 000 mense wat daar woon is dit die tweede grootste stad in Costa Rica met die land se grootste hawe. 


</doc>
<doc id="31239" url="https://af.wikipedia.org/wiki?curid=31239" title="Russiese Rewolusie (dubbelsinnig)">
Russiese Rewolusie (dubbelsinnig)

Die term Russiese Rewolusie kan verwys na:



</doc>
<doc id="31241" url="https://af.wikipedia.org/wiki?curid=31241" title="Februarie-rewolusie">
Februarie-rewolusie

Die Februarie-rewolusie (Russies: Февральская революция / "Fevral'skaja revoljuzija") in 1917 in Rusland was die eerste fase van die Russiese Rewolusie van 1917. Die onmiddellike gevolge was die abdikasie van tsaar Nikolaas II, die val van Keiserlike Rusland en die einde van die Romanof-dinastie. ’n Voorlopige regering onder prins Georgi Lwof het die tsaar vervang. Lwof is later weer deur Aleksander Kerenski vervang. Die Tussentydse Regering was ’n alliansie tussen liberale en sosialiste wat politieke hervormings wou teweegbring en ’n demokraties verkose regering wou daarstel.

Die rewolusie het volgens die Gregoriaanse kalender in Maart 1917 plaasgevind. Volgens die Juliaanse kalendar, wat Rusland in dié tyd gebruik het, het dit egter in Februarie geval, vandaar die naam Februarie-rewolusie.

Dit het uitgebreek sonder enige spesifieke leierskap of vooraf beplanning. Die hoofstad, Petrograd (so genoem vanaf 1914; voorheen en tans weer Sint Petersburg), was die middelpunt van die aksie. Op 23 Februarie (8 Maart volgens die Gregoriaanse kalender) het mense in die rye vir kos begin betoog. Duisende vroulike tekstielwerkers het gou daarna by hulle aangesluit. Hulle het uit hulle fabrieke geloop – deels ter viering van Internasionale Vrouedag, maar ook om teen die geweldige broodtekort te betoog. Al hoe meer mense het uit die fabrieke gestroom om by die betogers aan te sluit. Die skares het deur die strate geloop en geskree "Brood!" en "Gee ons brood!" In die volgende twee dae het die staking, wat aangemoedig is deur sosialistiese aktiviste, versprei na al die fabrieke en winkels in die stad. Teen 25 Februarie was feitlik elke nywerheidsonderneming in Petrograd, asook talle handels- en diensondernemings, gesluit. Studente, witboordjie-werkers en onderwysers het by die stakers aangesluit. In die Staatsdoema het sosialistiese en liberale afgevaardigdes besef dat hulle ’n groot probleem op hande het. Hulle het die bestaande regering veroordeel en ’n kabinet van ministers geëis. Die Doema, wat hoofsaaklik uit lede van die burgerklas bestaan het, het druk op die tsaar uitgeoefen om te abdikeer en so ’n rewolusie te voorkom.

Teen Saterdag 25 Februarie het die polisie beheer oor die situasie verloor. Nikolaas, wat geweier het om die erns van die situasie in te sien, het op dié aand ’n telegram aan die hoof van die Petrogradse militêre distrik, generaal Sergei Chabalog, gestuur: "Ek beveel jou om môre ’n einde te bring aan die wanorde in die hoofstad, wat onaanvaarbaar is in dié moeilike tyd van oorlog met Duitsland en Oostenryk." Die meeste van die soldate het die opdrag op die 26ste gehoorsaam, maar muiterye, wat dikwels deur offisiere van die laer range gelei is, het oornag versprei. Op die oggend van die 27ste het soldate wat gestuur is om die onrus te beëindig, aangesluit by die werkers in die strate, van wie baie teen dié tyd gewapen was. Die polisie, wat ver in die minderheid was, het self later by die stakers aangesluit.

Teen die aand van die 27ste het die kabinet bedank en ’n tydelike militêre diktatorskap voorgestel, maar Rusland se militêre leiers het dit verwerp. Nikolaas, wat aan die oorlogsfront was, was geweldig gefrustreerd en bekommerd oor die skaal van die oproer. Hy het vir sy lewe gevrees. Terselfdertyd was hy bekommerd oor die toestand van sy siek seun. Hy het eindelik oorgegee en op 2 Maart geabdikeer in die hoop dat dié laaste diens aan die volk (soos hy in sy manifes sê) die onrus sal beëindig en eenheid in Rusland sal bring. Kort ná hierdie ineenstorting van die Romanof-dinastie is die kroon aan Nikolaas se jonger broer, Michail, aangebied. Hy het dit geweier tensy dit die besluit van ’n verkose regering is.

’n Minderheid van Doema-afgevaardigdes het hulself daarna uitgeroep as ’n voorlopige regering onder die voorsitterskap van prins Georgi Lwof, ’n gematigde hervormingsgesinde. Aleksander Kerenski van die Sosiale Rewolusionêre Party het egter geleidelik die leierskap oorgeneem. Hy het vryheid van spraak voorgestaan, duisende politieke gevangenes vrygelaat en wou Rusland in die Eerste Wêreldoorlog hou ten spyte van talle probleme, soos ontevrede soldate, teenstand teen die oorlog en kos- en voorraadtekorte.

Wladimir Lenin, wat in ballingskap in die neutrale Switserland was, het op 3 April in Petrograd aangekom. Hy het die Voorlopige Regering onmiddellik begin ondermyn. Hy het die leiding van die Bolsjewiste-beweging oorgeneem en die proletariaat teen die regering opgesteek met onder meer beloftes van "vrede, brood en grond" vir almal.

Kerenski kon nie al die probleme hanteer nie. Die regering was onder geweldige druk van links én regs, asook van die Geallieerdes om voort te gaan met die oorlog teen Duitsland. Eindelik sou al die magteloosheid en ontevredenheid lei tot ’n nog groter, verreikender opstand, die Oktober-rewolusie.




</doc>
<doc id="31242" url="https://af.wikipedia.org/wiki?curid=31242" title="Georgi Lwof">
Georgi Lwof

Prins Georgi Lwof (Russies: князь Георгий Львов) (2 November 1861 – 7 Maart 1925) was ’n Russiese staatsman en ná die era van die tsaars die land se eerste eerste minister, van 23 Maart tot 7 Julie 1917.

Prins Lwof is in Dresden, Duitsland, gebore as afstammeling van die grootprinse van Jaroslawl. Sy gesin het kort ná sy geboorte van Duitsland na Popofka in the Aleksin-streek getrek. Hy het sy regsgraad aan die Moskouse Staatsuniversiteit behaal en tot in 1893 in die staatsdiens gewerk. Tydens die Russiese-Japannese Oorlog het hy by die liberale Konstitusionale Demokratiese Party aangesluit en is kort daarna tot die Doema verkies. In 1915 het hy voorsitter van die Al-Russiese Unie van Zemstwo's geword.

Ná die Februarie-rewolusie en die abdikasie van tsaar Nikolaas II het hy voorsitter van die Russiese Voorlopige Regering geword. Weens onvoldoende steun het hy in Julie 1917 bedank ten gunste van sy minister van justisie, Aleksander Kerenski. Lwof is gearresteer toe die Bolsjewiste later dié jaar die mag oorgeneem het. Hy het ontsnap en na Parys, Frankryk, gevlug waar hy tot met sy dood gewoon het.



</doc>
<doc id="31244" url="https://af.wikipedia.org/wiki?curid=31244" title="Tromsø">
Tromsø

Tromsø ([ˈtrumsø], Noord-Samies: Romsa, Kvenies: Tromssa) is 'n stad en munisipaliteit (Noors: "kommune") in die Noord-Noorse provinsie ("fylke") Troms met 'n oppervlakte van 2 557 vierkante kilometer en 'n bevolking van 65 758 mense (1 April 2008). Sowat 50 000 mense woon in die sentrale stadsgebied van Tromsø, terwyl die res van die bevolking oor die hele munisipaliteit versprei is.

Tromsø is die administratiewe hoofstad van Troms en die grootste stad in die Nordiese lande noord van die Arktiese Poolsirkel. Tromsø huisves die wêreld se noordelikste universiteit, brouery en katedraal. Die vernaamste ekonomiese sektore is onderwys, navorsing, administrasie, vissery en satelliet-tegnologie.

As 'n ou Ysseestad was Tromsø die vertrekpunt van talle ekspedisies. Die eerste kerkgebou in die gebied het reeds in 1252 ontstaan, en in 1794 het Tromsø stadstatus gekry. Die plaaslike universiteit is in 1972 gestig en tans een van altesaam 54 skole en tersiêre instellings met meer as 18 500 leerders en studente. 

Tromsø is sowat 400 kilometer noord van die Poolsirkel op 69°30' breedtegraad noord geleë - op byna dieselfde breedtegraad is ook Kirkenes in die noordooste van Noorweë, die noordelikste gedeelte van die Amerikaanse deelstaat Alaska, Baffin-eiland in Kanada en die sentrale gedeelte van Groenland geleë.

Ten opsigte van sy totale oppervlakte van 2 558 vierkante kilometer (waarvan 1 434 op die vasteland en 1 124 op 'n aantal eilande langs die kus) is Tromsø die tweede grootste stad in Europa (ná Rovaniemi in Finland) en omtrent so groot soos die Duitse deelstaat Saarland of die Groothertogdom Luxemburg.

Die stadsentrum is aan die oostelike kant van die eiland Tromsøya geleë. Tromsø se voorstedelike gebiede sluit Kroken, Tromsdalen (op die vasteland oos van Tromsøya), die res van Tromsøya en die oostelike gedeelte van die uitgestrekte eiland Kvaløya wat wes van Tromsøya geleë is. Die Tromsø-brug (met 'n lengte van 1 016 meter) en 'n padtonnel met vier rylane verbind Tromsøya met die vasteland. Sandnessund-brug (1 220 meter) in die weste van Tromsø is die tweede belangrike brug wat Tromsøya met Kvaløya verbind.

Op die uitgestrekte eiland Kvaløya rys bergspitse tot 'n hoogte van sowat 1 000 meter bo seevlak en vorm sodoende 'n natuurlike versperring wat die stadsgebied teen weersinvloede van die Poolsee beskerm. Daarnaas oefen ook die uitlopers van die Golfstroom nog 'n meetbare invloed op die stad se water- en lugtemperature uit. Tromsø het dus 'n oorgangsklimaat met kontinentale kenmerk soos koue winters, terwyl die kwik in die somer soms tot meer as 25 °C styg. Die gemiddelde jaarlikse lugtemperatuur is 2,5 °C (met 'n gemiddelde van 11,8 °C in Julie). 

Die warmste temperatuur, wat ooit in Tromsø aangeteken is, was 30,2 °C in 1972, terwyl in 1966 'n rekordkoue van -18,4 °C gemeet is. Die gemiddelde jaarlikse watertemperatuur beloop tussen 4 en 5 °C. Die stad kry gemiddelde jaarlikse neerslae van 1 031 millimeter - die rekord was 1 548 millimeter gedurende die jaar 1975. Tromsø het 'n gemiddelde 1 250 sonskynure per jaar.

Tydens die winter is Tromsø oor 'n periode van sowat 180 dae met 'n sneeulaag bedek. Die ergste sneeuvalle word gewoonlik in die lente aangeteken sodat die stad nog in April met 'n dik sneeulaag van tot by een meter bedek kan wees. Die rekord was 2,4 meter op 29 April 1997. 

In die periode tussen 19 Mei en 26 Julie - die tyd van die middernagson - gaan die son in Tromsø nie heeltemal onder nie, terwyl dit gedurende die Poolnag tussen 26 November en 15 Januarie nie meer opgaan nie. 

Ondanks sy noordelike ligging bied die omgewing van Tromsø 'n tuiste aan 'n unieke en indrukwekkende flora. Bloeiende plante aard langs die strate en in tuine, waarby die sogenaamde Tromsøpalm die opvallendste spesies vorm. Dit is 'n variant van die bereklou-plant met geveerde blare en wit bloeisels. Die plant kan tot by tien sentimeter per dag groei, maar buig soms ná 'n groeiperiode van sowat twee maande onder sy eie gewig deur.


</doc>
<doc id="31246" url="https://af.wikipedia.org/wiki?curid=31246" title="San Marino">
San Marino

San Marino (Italiaans: [sam maˈriːno]), amptelik die Republiek San Marino ("Repubblica di San Marino"), ook bekend as die Mees Deurlugtige Republiek San Marino ("Serenissima Repubblica di San Marino"), is 'n landingeslote land in suidelike Sentraal-Europa met 'n oppervlakte van 61,2 vierkante kilometer en 'n bevolking van 33 328 soos op 31 Maart 2018. Die grootste deel van die staatsgebied word beslaan deur die kalksteenmassief van Monte Titano (met drie bergpieke waarvan die hoogste op 739 m bo seevlak geleë is) waarop die hoofstad San Marino-stad ontstaan het.

Volgens historiese oorlewering is San Marino op 3 September 301 deur Marinus, 'n Christelike klipmesselaar, as toevlugsoord vir Romeinse Christene gestig. Hierdie stigtingsdag word steeds as nasionale dag van San Marino gevier, terwyl Marinus later deur die Rooms-Katolieke Kerk heilig verklaar is. As "San Marino" het hy die naamgewer vir die republiek en sy hoofstad geword. San Marino vorm 'n enklawe in Noord-Italië wat sowat 20 km (12 myl) suidwes van die Adriatiese hawestad Rimini en 10 km van die seekus af geleë is. Van hier kom baie van die jaarliks sowat 1,9 miljoen toeriste wat merendeels daguitstappies na San Marino onderneem.

Die oorspronge van San Marino se selfregering strek terug tot in die antieke tydperk. Sedert die 13de eeu bestaan San Marino as 'n onafhanklike republiek met vaste staatsregtelike strukture (die eerste twee regeringsrade of "Capitani Reggenti", wat volgens die antieke Romeinse konsulêre stelsel vir 'n ampstermyn van ses maande gemeenskaplik geregeer het, is in 1243 benoem). San Marino se onafhanklikheid is formeel in 1631 deur die Pous en nog eens tydens die Kongres van Wene in 1815 bevestig. In 1862 is 'n vriendskapsverdrag met Italië gesluit.

San Marino is een van die oudste republieke ter wêreld en die vyfde kleinste land volgens oppervlakte. Dit is – naas die Vatikaanstad en Monaco – een van die drie kleinste state in Europa. Die hoofstad is San Marino-stad met 'n bevolking van 4 500, die grootste nedersetting is Dogana in die "castello" of munisipaliteit Serravalle met meer as 10 000 inwoners.

San Marino is lid van die Verenigde Nasies, die Europaraad en die Latynse Unie (van Romaanssprekende lande), maar het nie by die Europese Unie aangesluit nie. Weens die hegte ekonomiese bande met Italië maak die republiek nogtans deel uit van die Eurosone.

Die geskiedenis van die land is nou verbind met dié van sy hoofstad. Die Città di San Marino, soos dit in Italiaans genoem word, is in 301 – twee jaar voor die groot Christenvervolgings onder die die Romeinse keiser Diocletianus – deur Sint Marinus en verskeie ander aanhangers van die Christelike geloof op Monte Titano gevestig. Dit het vervolgens as veilige toevlugsoord vir Christenvlugtelinge uit die Romeinse Ryk gedien.

Die historiese kernstad van San Marino is gedurende die Middeleeue deur verskeie geskiedkundige versterkings beveilig wat van die stad 'n ondeurdringbare bergvesting gemaak het. As gevolg hiervan was daar geen groot aanvalle op die stad geloods nie. Verskeie torings en mure, wat opgerig is om die stad te beskerm, is steeds te siene.

San Marino het 'n gematigde Mediterreense klimaat. Temperature in die heuwelagtige land is ietwat laer as in die nabygeleë Adriatiese kusgebied, met tussen 20 °C en 30 °C gedurende die somermaande en tussen 10 °C en -2 °C in die winter. In koue winters is die bergpiek Monte Titano soms met 'n ligte sneeulaag bedek.

Die steil hellings van Monte Titano is net soos die heuwellandskap in sy omgewing sterk bebos. Boomspesies, wat hier aangetref word, is hoofsaaklik Mediterreens met esdoring-, denne- en iepebome asook steeneike ("Quercus ilex"). In die "macchia", die Mediterreense standhoudende bossieveld, oorheers olyf- en aarbeibome ("Arbutus"), mirte-, lavendel- en lourierstruike.

Naas uitgesproke kultuurvoolgers soos Europese hase, vosse, krimpvarkies en wesels, wat digby of in menslike nedersettings aangetref word, is San Marino se fauna ryk aan voëlspesies. Hoë bome en rotsklowe is gewilde nesplekke vir sowel valke as verskeie sangvoëlspesies.

Die staatsgebied van San Marino, wat op 'n onreëlmatige vierhoek lyk en waarvan die grense sedert 1463 feitlik onveranderd gebly het, is tussen die Italiaanse administratiewe geweste Emilia-Romagna en Marche geleë. Die grens met Italië het 'n lengte van 39 km.

Die terrein is heuwelagtig. Die hoofstad San Marino is teen die suidwestelike helling van die hoogste bergpiek Monte Titano (739 meter bo seevlak) geleë. Alle ander nedersettings is in laer geleë gebied rondom Monte Titano geleë. Daar is geen groot mere nie.

Die toerisme- en die finansiële bedryf (veral San Marino se bankwese) genereer die grootste inkomste. San Marino se per capita-inkomste vergelyk gunstig met dié van Noord-Italië se welvarendste streke.

Die landbousektor, voor 1945 die primêre ekonomiese aktiwiteit, het algaande van sy belangrikheid ingeboet. Ander noemenswaardige sektore is die ontginning van kalksteen, meubel-, tekstiel- en keramiekvervaardiging, die modebedryf en wynbou. San Marino voer voedsel, elektrisiteit en die meeste ander basiese benodigdhede vanaf Italië in. Invoere uit en uitvoere na Italië verteenwoordig byna 80 persent van San Marino se totale buitelandse handel.

Hoewel San Marino nie 'n lid van die Europese Unie is nie, verkeer die republiek in 'n monetêre en doeane-unie met Italië. So is die Italiaanse lira en later die Euro as wettige betaalmiddel ingevoer.

San Marino reik egter sedert 1877 sy eie posseëls uit. Tot en met 2018 is meer as 2 700 gedenkseëls en seëls in vaste reekse uitgebring. San Marinese posseëls is gewild by versamelaars en was tradisioneel 'n belangrike bron van inkomste vir die klein republiek wat in die verlede tot 'n tiende van die totale staatsinkomste verteenwoordig het.

Van die totale bevolking van meer as 33 000 in Mei 2018 was sowat 28 000 Italiaanssprekende San Marinese en meer as 5 000 buitelanders (waarvan sowat 4 600 Italianers). 17 000 San Marinese het hulle in die buiteland gevestig, veral in Italië.

Italiaans is die amptelike taal in San Marino.

Meer as 89 persent van die bevolking is Rooms-Katolieke.

'n Snelweg, "Strada Statale 72", verbind San Marino met Rimini in Italië. Meeste huishoudings in San Marino besit 'n motor. Daar was 'n spoorlyn voor 1945, maar dit is nie meer in werking nie. Die spoorlyn is gedurende die Tweede Wêreldoorlog gebombardeer.



</doc>
<doc id="31248" url="https://af.wikipedia.org/wiki?curid=31248" title="Wena Naudé">
Wena Naudé

Agnes Alwena (Wena) Naudé (* 31 Desember 1905, dist. Wakkerstroom – †6 September 1978, Pretoria) was ’n Afrikaanse aktrise. Sy was een van die pioniers van die Afrikaanse toneelkuns.

Naudé het op Volksrust en Lydenburg skoolgegaan waarna sy in ’n fietswinkel in Pretoria werksaam was. In haar vrye tyd het sy spraaklesse by Stephanie Faure geneem en in 1924 die finale eksamen afgelê. Daarna het sy verdere toneelopleiding van Paul de Groot ontvang by wie se toneelgeselskap sy aangesluit het. In Julie 1925 het hulle ’n toneelreis met ‘Huistoe’ ("Heimat" van Sudermann) en in Januarie 1926 met ‘Oorskotjie’ (Nicodemi) onderneem.

Sy was onder meer lid van die geselskappe van Hendrik Hanekom en André Huguenet wat van dorp tot dorp gereis het met hulle toneelstukke. In 1954 het sy die Erepenning vir Toneelkuns van die Suid-Afrikaanse Akademie vir Wetenskap en Kuns ontvang.

Wena was getroud met Willem van Zyl. Hulle het ’n dogter, Nilo, gehad. In 1940 is hulle geskei en in 1943 het sy met Johan Pretorius Pienaar, ’n broer van Sangiro, getrou. In 1947 is sy van Johan ook geskei. Sy het 3 kleinkinders nl. Alwena van der Westhuizen, Riana Jeffery en Wilna van Gass. Haar dogter, Nilo Mosterd, het tot en met haar dood (11 Maart 2016) so nou en dan een-man stukke opgevoer by klein funksies. Wena het ook 5 agterkleinkinders, naamlik Sonja, (oorlede), Carl en Riani van der Westhuizen asook Lindie en Stephnie van Gass.

Van die toneelstukke waarin sy gespeel het, is:

Sedert 1947 het sy in meer as dertig Suid-Afrikaanse rolprente gespeel. Van hulle is:

Botha, Danie. "Voetligte en Applous! Die beginjare van die Afrikaanse Beroepstoneel". Pretoria: Protea Boekhuis, 2006. ISBN 1-86919-090-4.


</doc>
<doc id="31253" url="https://af.wikipedia.org/wiki?curid=31253" title="Geleidingsvermoë">
Geleidingsvermoë

Die geleidingsvermoë of geleibaarheid is die vermoë om elektriese stroom te gelei. Daar is party nouverwante begrippe, simbole en eenhede wat gebruik word en die meganismes kan ook verskil.

Die geleiding word deur die vloei van ladingsdraers veroorsaak en daar is verskeie tipes.

In metale is daar groot aantalle elektrone wat 'n hoë mobiliteit besit. Omdat hulle lading negatief is beweeg hulle in die teenoorgestelde rigting van die stroomrigting.

In halfgeleiers is daar minder ladingsdraers maar hulle kan wel 'n hoë mobiliteit hê. In N-tipe-halfgeleiers is die draers elektrone e wat in die teenoorgestelde rigting van die stroom beweeg, maar in P-tipe-halfgeleider is hulle holtes h wat as positiewe draers gedra en in die stroomrigting vloei.

In elektroliete, soos soutoplossings in water, of in gesmelte soute is daar geen elektrone wat kan beweeg nie, maar daar is positief-gelaaide katione, wat in die stroomrigting en negatiewe anione wat teen die stroomrigting kan beweeg. Omdat hulle baie groter en swaarder is as elektrone is die mobiliteit kleiner en afhanklik van die ioon en sy konsentrasie.

Daar bestaan ook vastestowwe waarin ione deur die vaste kristalrooster kan beweeg. In is byvoorbeeld die silwer-katione mobiel en kan in die stroomrigting beweeg. Daar is ook vastestowwe waar anione kan beweeg. Die mobiliteit kan die vloeistowwe s'n benader.

In sommige stowwe soos β- word altwee ioniese en elektroniese geleiding aangetref. Hulle word gemengde geleiers genoem.

Die geleidingsvermoë, geleibaarheid of konduktansie is 'n eienskap van 'n "objek" en dit word in die eenheid Siemens gemeet. Dit is die omgekeerde van weerstand (resistansie), d.w.s. 1/R.

I = stroomsterke
R = weerstand
U = spanningverskil

Die geleidingsvermoë is die omgekeerde van die weerstand.

Die geleidingsvermoë van 'n genormeerde gedimensioneerde stuk van 'n geleier (met lengte formula_3 en deursnee formula_4) is die omgekeerde van die "spesifieke" weerstand ρ (grieks: rho) en word as die spesifieke geleidingsvermoë, spesiefieke geleibaarheid, of konduktiwiteit σ benoem. Hierdie waarde is 'n eienskap van die "materiaal" waaruit die objek bestaan. (Spesifiek vir koper, water ensomeer).

Albei word in die formule vervat:

Die verband met die geleibaarheid is:

Die afgeleide SI-eenheid van die spesifieke geleidingsvermoë is S/m (Siemens per meter), ook A/(V·m). Gebruiklik is ook S/cm, m/Ω·mm² en S·m/mm², waarby die samehang 1 S/cm = 100 S/m en 1 m/Ω·mm² = S·m/mm² = 100 S/m geld.

Om die spesifieke geleibaarheid van 'n vastestof te bepaal word dikwels van 'n metode met vier kontakte (pleks van net twee) gebruik gemaak, wat deur L.J. van der Pauw wat vir Philips in Eindhoven, Nederland gewerk het, ontwikkel is. Die kontakte is 'n probleem by metings van die geleibaarheid omdat hulle self dikwels 'n hoë weerstand besit. In die Van der Pauw-metode word op twee kontakte 'n spanning aangelê om 'n stroom deur die materiaal te voer. Die ander twee word gebruik om die spanningsverval oor die materiaal stroomloos te meet. Hul kontakweerstand is nie belangrik omrede daar geen stroom deur die meetkontak vloei nie.

In oplossings wat ione bevat (elektroliete), weerspieël die geleidingsvermoë bewegings van die ione wat veroorsaak word deur die spanningsverskil tussen die elektrodes.

Hierdie geleidingsvermoë hang van party faktore af soos die ladings en die grootte van die ione, hulle konsentrasies, die oplosmiddel, die temperatuur ensomeer.
Daar word onderskei tussen die molêre geleidingsvermoë of molêre geleibaarheid:
en die ekwivalente geleidingsvermoë:

formula_11 word gedefinieer as die geleidingsvermoë van 'n (waterige) oplossing van konsentrasie 1 mol/L wat geplaas word tussen twee ewewydige elektrodes wat op 1 cm afstand van mekaar geplaas is.
Die ekwivalente eenhede bring die feit in rekening dat ione met hoër ladings z sterker deur die spanning voortbeweeg word.

Die waarde van formula_11 of formula_13 is nie konstant met die konsentrasie nie. F. Kohlrausch het gevind dat vir verdunde oplossings dit afhang van die wortel van die konsentrasie:

Hierdie wet geld vir sterke elektroliete en konsentrasies c < 10 mM
Die konstante K (of K'=K /|z|) die Kohlrausch-parameter wat van die elektroliet afhang.

Die molêre geleidingsvermoë se verdunningslimiet vir formula_16 (formula_17) is vir sterke elektroliete die som van die bydraes van die indiwiduele ione:

Die koëffisiënte formula_19 en formula_20 is die stoigiometriese koëffisiënte van die opgeloste elektroliet.

Waardes van die verdunningslimiete formula_21 en formula_22 is bekend vir talle katione en anione.



</doc>
<doc id="31265" url="https://af.wikipedia.org/wiki?curid=31265" title="Groningen">
Groningen

Groningen kan wees:



</doc>
<doc id="31282" url="https://af.wikipedia.org/wiki?curid=31282" title="Pous Johannes XIII">
Pous Johannes XIII

Johannes XIII was die 133ste pous van die Rooms-Katolieke Kerk.

Pous Johannes XIII is gebore as Giovanni Crescenzi ongeveer in 938 in Rome, Italië die seun van Theodora, die suster van Marozia. Pous Johannes XIII was uit dieselfde familie Theophylactus as Pous Johannes XII. In teenstelling met sy voorganger is hy egter soms 'Johannes die Goeie' genoem. Voor sy verkiesing was Johannes biskop van Narni. Op 1 Oktober 965 volg hy Pous Benedictus V op en regeer tot sy dood op 6 September 972. Hy word opgevolg deur Pous Benedictus VI.
Die naam ‘Johannes’ beteken 'God is genadig'.

Pous Johannes XIII was keiser Otto I se keuse as pous en lid van die magtige Crescenzi familie waaruit later ook Pous Silvester III en verskeie kardinale sou kom. Hy is ingewy in die teenwoordigheid van die geskiedskrywer en keiserlike gesant biskop Liutprand van Cremona en biskop Otger van Speyer. Die volk van Rome het hom die 'wit hoender' genoem en teen hom in opstand gekom en hom op 16 Desember 965 gevange geneem en later verban, maar hy het op 14 November 966 na Rome teruggekeer. Hy het die aartbisdom Magdeburg, Duitsland ingestel tydens 'n sinode in 967 en op 25 Desember 968 is Adelbert as die eerste aartsbiskop in geseën. Op 25 Desember 967 kroon hy die twaalfjarige Otto II as medekeiser en hy steun die huwelik van Otto II met die Bisantynse prinses Theophano die niggie van keiser Johannes I Tzimisces en op 14 April 972 voltrek hy die huwelik in die Sint Pieterskerk.
Daar word gesê dat die pous die Lateraanse paleis in 'n harem omskep het en dat hy vermoor is deur die man van een van sy minnaresse.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31287" url="https://af.wikipedia.org/wiki?curid=31287" title="Doebai (stad)">
Doebai (stad)

Doebai (Arabies: دبي, "Dubayy") is die grootste stedelike nedersetting in die Verenigde Arabiese Emirate (VAE) en die administratiewe setel van die gelyknamige emiraat. Die stad is aan die noordelike rand van die emiraat Doebai geleë en word deur die "Dubai Creek", 'n baai aan die Persiese Golf met 'n wydte van tussen 100 en 1 300 meter en 'n lengte van sowat 14 kilometer, in twee stadsdele verdeel. Vroeër was hier twee selfstandige nedersettings geleë - Daira aan die noordelike en Bur Dubai aan die suidelike kant.
Brûe is net buite die middestad gebou sodat die meeste voetgangers in die sakekern deur veerbote (sogenaamde "abra's") tussen die twee teenoorliggende stadsdele vervoer word. Die stadsgebied het veral in suidelike rigting langs die Jumeirah-strand en Sjeik Zayed-straat uitgebrei aangesien Doebai in die noorde aan die emiraat Sharjah grens. Baie Doebaise werknemers het hulle weens die laer huurpryse oorkant die grens in Sharjah-stad gevestig.

Nog omstreeks 1970 was Doebai 'n onbenullige dorpie in 'n sanderige woestyngebied wat hoofsaaklik deur pêrelduikers bewoon is. In die volgende dekades het Doebai 'n ongekende metamorfose ondergaan wat dit in 'n Arabiese metropool met globale belange en handelsbetrekkinge en 'n internasionale kulturele en ekonomiese sentrum omgeskep het wat in baie opsigte 'n brugfunksie tussen die ooste en die weste vervul. In November 2013 is Doebai aangewys as gasheerstad van die Expo 2020-wêreldtentoonstelling.

Die lewensstyl van sy inwoners het dramaties verander. Terwyl daar teen die middel van die 1990's nog net enkele argitektoniese bakens en 'n beskeie toerismesektor was, het Doebai sindsdien ook tot 'n gesogte internasionale toeristetrekpleister en 'n mekka vir eiendomsontwikkelaars ontwikkel - met ambisieuse hotel-, winkelsentrum- en wolkekrabberprojekte soos "Burj Khalifa", tans die hoogste gebou ter wêreld, en "Burj al-Arab", die grootste hotel.

Met 3,108 miljoen inwoners (soos in Augustus 2018) huisves Doebai tans omstreeks 85 persent van die gelyknamige emiraat se bevolking, waarby inheemse Doebaiers lankal 'n minderheid in hul eie stad en emiraat geword het. Doebai se ongekende ekonomiese opswaai het honderdduisende immigrante uit die buiteland gelok, onder wie 'n kwartmiljoen werkmigrante uit Suid-Asiatiese lande asook sowat 50 000 Suid-Afrikaners (soos in 2009 beraam is).


</doc>
<doc id="31294" url="https://af.wikipedia.org/wiki?curid=31294" title="Håkan Nesser">
Håkan Nesser

Håkan Nesser (* 21 Februarie 1950 in Kumla) is 'n Sweedse skrywer van speurverhale. Hy woon met sy vrou Elke en sy twee kinders sedert Augustus 2006 in Greenwich Village (New York).

Nesser het sosiologie, Engels, literatuurgeskiedenis, Skandinawiese tale, geskiedenis en wysbegeerte aan die Universiteit van Uppsala gestudeer. Later was hy as hoërskoolonderwyser werksaam en het met die skryf van sy romans begin. Sy literêre debuut, "Koreografen", het in 1988 verskyn. "Det grovmaskiga nättet", die eerste in 'n reeks speurverhale, wat om polisie-kommissaris Van Veeteren handel, is in 1993 vrygestel. Hierdie roman is as die beste literêre debuut van die jaar 1993 met die Sweedse Speurverhaalprys bekroon en was ook in die buiteland 'n blitsverkoper. Nege verdere romans in die Van Veeteren-reeks het tot in die jaar 2003 verskyn.

Die Van Veeteren-romans speel in 'n fiktiewe Europese land met die hoofstad Maardam af, alhoewel die persoons- en plekname en beskrywings van "grachten", huisbote en die geldeenheid "gulden" na Nederland as Nesser se voorbeeld verwys.

Håkan Nesser word naas Henning Mankell as een van die leidende misdaadskrywers in Swede beskou. Sy roman "Kim Novak badade aldrig i Genesarets sjö" ("Kim Novak het nooit in die Genesarethmeer geswem nie") uit die jaar 1998 is in 2005 in Swede verfilm, terwyl die boek in sy tuisland verpligte leesstof in talle skole geword het.

Die Van Veeteren-reeks is tussen 2000 en 2005 deur die Sweedse Uitsaaikorporasie "Sveriges Television (SVT)" verfilm. Die Nasionale Duitse Omroep ("Deutschlandradio") het sedert 2001 drie radiodrama's geproduseer wat op romans van Håkan Nesser baseer. In Duitsland het daarnaas 'n aantal oudioboeke verskyn.

Met die roman "Människa utan hund" ("Mens sonder hond") het Nesser in 2006 'n nuwe reeks speurverhale begin wat vier romans sal behels. Die hoofkarakter is polisie-inspekteur Gunnar Barbarotti wat misdade in Kymlinge, 'n fiktiewe stad in Wes-Swede, ondersoek. Die tweede verhaal in die reeks, "En helt annan historia", is in 2007 in Swede vrygestel. In dieselfde jaar is "Och Piccadilly Circus ligger inte i Kumla" ("En Piccadilly Circus is nie in Kumla geleë nie") in Kumla en sy omgewing verfilm.




</doc>
<doc id="31302" url="https://af.wikipedia.org/wiki?curid=31302" title="In vino veritas">
In vino veritas

In vino veritas is 'n bekende Latynse frase. Dit beteken "Daar is waarheid in wyn". Die frase word dikwels aan Gaius Plinius Secundus die Ouere toegedig, 

Die frase word soms voltooi met, ""In vino veritas, in aqua sanitas"", wat beteken, "In wyn is daar waarheid, in water is gesondheid."

Die frase dui skynbaar op die omstandighede waar mense alkohol drink hul inhibisies verloor en sê wat hulle regtig dink (d.w.s. die waarheid).

Plinius die ouere, wat die frase eerste geuiter het, het dit 'n gesegde genoem. Die oudste bekende bron vir die gesegde is die Griekse digter Alcaeus. Die Romeinse geskiedkundige Tacitus vertel van die Germane wat altyd wyn gedrink het wanneer hul vergader het omdat hulle geglo het dat 'n mens nie iemand doeltreffend om die bos kan lei as 'n mens dronk is nie.


</doc>
<doc id="31303" url="https://af.wikipedia.org/wiki?curid=31303" title="Pous Benedictus VI">
Pous Benedictus VI

Benedictus VI was die 134ste pous van die Rooms-Katolieke Kerk.

Pous Benedictus VI is gebore in Rome, Italië die seun van Hildebrand. Voor sy verkiesing was Benedictus kardinaal-deken van die Sint Theodoruskerk in Rome. Hy word reeds as pous verkies op 22 September 972, maar moet wag op goedkeuring van die keiser. Op 19 Januarie 973 volg hy Pous Johannes XIII op en regeer tot sy dood op Julie 974. Hy word opgevolg deur Pous Benedictus VII.
Die naam ‘Benedictus’ beteken 'geseënde'.

Oor Pous Benedictus VI se pontifikaat is min bekend. Hy het die aartsbisdom Praag ingestel.

Na die dood van keiser Otto I op 7 Mei 973, gryp Crescentius seun van die berugte Theodora en 'n broer van Pous Johannes XIII na die mag in Rome. Benedictus word in die tronk gegooi en Teenpous Bonifatius VII neem sy plek in. Benedictus word verwurg op bevel van die teenpous of Crescentius om te voorkom dat hy vrygelaat word deur Sicco die gesant van keiser Otto II.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31306" url="https://af.wikipedia.org/wiki?curid=31306" title="Arnaldur Indriðason">
Arnaldur Indriðason

Arnaldur Indriðason (* 28 Januarie 1961 in Reykjavik) is 'n Yslandse skrywer van speurverhale. Hy het in 1996 'n graad in geskiedenis aan die Universiteit van Ysland verwerf en was later vir 'n langer tydperk as joernalis en filmkritikus vir die dagblad "Morgunblaðið" werksaam.

Arnaldur Indriðason het tot dusver elf romans geskryf wat in 26 lande vrygestel en in tale soos Duits, Noors, Deens, Sweeds, Fins, Engels, Nederlands, Tsjeggies, Spaans, Portugees en Frans vertaal is. Die meeste van Indriðason se speurverhale handel om kommissaris Erlendur Sveinsson en sy kollegas van die Reykjavikse polisiekantoor, en met die derde roman in hierdie reeks, "Mýrin", het Indriðason internasionale bekendheid verwerf.

"Mýrin" handel om 'n verkragting wat eers ná enkele jare aan die lig kom toe die dader in misterieuse omstandighede vermoor word. Die outeur het in hierdie boek 'n aktuele en emosionele onderwerp aangespreek aangesien die versameling van genetiese gegewens van Yslandse burgers in 'n databank en erflike siektes 'n sentrale rol in die boek speel.

"Mýrin" (Engelse titel: "Jar City") is in 2006 deur die regisseur Baltasar Kormákur met Ingvar Eggert Sigurðsson in die hoofrol verfilm. Die film is met die hoofprys van die 42ste Filmfees van Karlovy Vary (Karlsbad) in die Tsjeggiese Republiek bekroon.

Slegs twee van Indriðason se werke val nie in die speurverhaal-kategorie nie en kan eerder as rillerromans beskryf word. "Napóleonsskjölin" handel om 'n politieke intrige van die Amerikaanse geheimediens in Ysland - spore van 'n vliegtuig lei tot die gletser Vatnajökull. "Bettý" is die verhaal van 'n "femme fatale", 'n beeldskone jong dame wat as 'n verleidster optree en alles doen om haar doelwit te bereik. Die geslaagde verrassingseffek in die middel van die boek herinner aan die einde van "The Sixth Sense". Die twee romans was blykbaar minder aantreklik vir lesers van Indriðason se speurverhale en het dan ook byvoorbeeld in Duitsland slegs as sagtebande verskyn.





</doc>
<doc id="31309" url="https://af.wikipedia.org/wiki?curid=31309" title="Hoërskool Langenhoven">
Hoërskool Langenhoven

Hoërskool Langenhoven is 'n hoërskool in Pretoria. Dit is in Paul Krugerstraat geleë, teen die berg, oorkant die Nasionale Dieretuin. Dit is op 'n ou ashoop gebou en word ook soms skertsenderwyse na die skool as "ashoopskool" verwys.
Hoërskool Langenhoven het 'n akademiese, tegniese en 'n praktiese rigting.

Die Hoërskool Langenhoven is een van die oudste skole in Pretoria. Dit is gestig in 1885 en was aanvanklik bekend as "De West Eind School" met Nederlands as onderrigtaal. Na die Anglo-Boereoorlog, in die tydperk tussen 1902 en 1917 is die meeste skole gedwing om in Engels onderrig te gee maar De West Eind School is toegelaat om voort te gaan in Nederlands.

In 1914 het dit een van die eerste skole geword waar Afrikaans gebruik is. In 2002 het die skool oorgeskakel na parallel-medium met Afrikaans en Engels as onderrigtaal.

In 1936 is die skool se naam verander na "Die Hoërskool Langenhoven". Dit is vernoem na die Afrikaanse skrywer en politikus, C.J. Langenhoven, wie se pogings bygedra het tot die gebruik van Afrikaans as onderrigtaal van graad 1 tot standerd 4, en die erkenning van Afrikaans as een van die amptelike tale in 1925.

In 1910 het die skool na 'n nuwe gebou verhuis op die hoek van Pretorius- en Potgieterstraat, maar in die 1950's kon die gebou en skoolterrein nie bybly met die toenemende leerlingtal nie. In 1957 het die skool na die huidige gebou en terrein verhuis. Ná 'n oorgangstyd sedert 1995 van eers dubbel- en toe parallelmediumonderrig, is die skool se onderrigmedium sedert 2010 Engels, met Afrikaans was eerste addisionele taal.

In 1974 is vir die eerste keer tegniese vakke aangebied. Destyds was mnr. Belling die hoof van die tegniese afdeling.


Die skool se skoollied:

<poem style="font-style:italic; padding-left:1em">Kinders van die Trekkergees
Laat ons leuse ons wagwoord wees:
Ons vir jou Suid-Afrika!

Trou aan God en ideaal,
Aan ons naaste volk en taal
Ons vir jou Suid-Afrika!

Kom Langenhoven Hoërskool
Hou hoog jou naam en dra
Jou donkerblou en goue vaandel
Oor groot Suid-Afrika.

Children of a brand new day
Rising up to show the way
We are proud South Africans!

True to God and fellow man
Trying to be the best we can
Hear our call South Africa!

Come Langenhoven High school
Stand proud in who you are
And carry the blue and gold
Across South Africa</poem>





</doc>
<doc id="31312" url="https://af.wikipedia.org/wiki?curid=31312" title="Passau">
Passau

Passau (Duits: [ˈpasaʊ]) is 'n stad in Suid-Duitsland. Dit is geleë aan drie riviere en word daardeur ook die drie-rivierestad (Duits: "Dreiflüssestadt") genoem. Die drie riviere se name is Donau, Inn en Ilz. Aan die anderkant van die Donaurivier grens dit aan Oostenryk. Die St. Stefanskatedraal huisves die grootste kerkorrel met sowat 17774 orrelpype en 233 registers.



</doc>
<doc id="31323" url="https://af.wikipedia.org/wiki?curid=31323" title="Pous Benedictus VII">
Pous Benedictus VII

Benedictus VII was die 135ste pous van die Rooms-Katolieke Kerk.

Pous Benedictus VII is gebore in Rome, Italië die seun van Dawid uit die adellike geslag van die Tusculum. Voor sy verkiesing was Benedictus biskop van Sutri. In Oktober 974 volg hy Pous Benedictus VI op en regeer tot sy dood op 10 Julie 983. Hy word opgevolg deur Pous Johannes XIV.
Die naam ‘Benedictus’ beteken 'die geseënde'.

Pous Benedictus VIII is as die keiserlike kandidaat verkies ten tye van chaos. Die Teenpous Bonifatius VII was gedurende sy pontifikaat aktief en het die pous herhaaldelik bedreig. Die pous moes staatmaak op die beskerming van die keiser.
Benedictus steun Otto II se sending onder die Slawiese volke en bevorder kloosterhervorming. In Maart 981 lei hy 'n sinode wat simonie bestry.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31326" url="https://af.wikipedia.org/wiki?curid=31326" title="Stinkmuishond">
Stinkmuishond

Die stinkmuishond ("Ictonyx striatus") is 'n soogdier en 'n karnivoor wat in die grasvlaktes en oop velde van Suider- en Wes-Afrika voorkom. Die dier se naam is afgelei van die stinkende vloeistof wat dit afskei om vyande mee af te weer.

'n Stinkmuishond se pels is meestal donkerbruin bo en swart onder, maar het prominente wit strepe wat van sy kop tot die punt van sy stert strek. 'n Gemiddelde volwasse stinkmuishond is tussen 50 en 60 cm lank, insluitende 'n 20 cm stert. Die mannetjies weeg gemiddeld 1,4 kg, terwyl die wyfies ongeveer 1 kg weeg.

Hulle vreet hoofsaaklik voëls, muise, groot insekte en ander klein reptiele waarop hulle in die nagtelike ure jag. Om potensiële vyande af te skrik, skei hulle 'n stink vloeistof deur hul anale kliere af. Behalwe vir sy onwelriekende geur, kan die stinkmuishond sy vyande ook vermy deur voor te gee asof dit dood is, of deur bome te klim.

Stinkmuishonde is alleenlopers, maar sal kontak met ander stinkmuishonde tydens die paarseisoen duld. Die wyfie is vir ses weke dragtig en gee tussen September en Desember geboorte aan een tot drie kleintjies. Stinkmuishonde het 'n leeftyd van tussen 13 en 15 jaar.




</doc>
<doc id="31327" url="https://af.wikipedia.org/wiki?curid=31327" title="Ratel">
Ratel

Die ratel ("Mellivora capensis") is 'n lid van die "Mustelidae"-familie, wat ook die stinkmuishond insluit. Ratels kom deur die grootste deel van Afrika en Suider- en Wes-Asiatiese areas: Oos- en Suid-Irak, Pakistan en Wes-Indië. Dit is die enigste spesie in die genus "Mellivora" en die subfamilie "Mellivorinae". Volgens die "Guinness Book of World Records" is die ratel die vreeslooste dier in die wêreld.

Ratels is dag- en nagdiere, maar siende dat dit hoofsaaklik in digbegroeide velde voorkom, word dit min raakgesien.

Ratels het 'n kop-en-liggaam lengte van ongeveer 60 tot 102 cm, plus 'n stert van 16 tot 30 cm. Die dier het 'n skouerhoogte van ongeveer 23 tot 30 cm. Mannetjies is aansienlik groter as die wyfies en kan tot twee keer so veel weeg. 'n Wyfie kan tussen 5,5 en 10 kg weeg, terwyl mannetjies tussen 9 en 15 kg kan weeg.

Alhoewel hulle karnivore is, het ratels ook 'n voorliefde vir byekorwe. Verder sluit hulle dieet erdwurms, termiete, skerpioene, ystervarke, konyne en selfs groter prooi soos skilpaaie, klein krokodille en slange in.

Die wyfie is ses maande dragtig, waarna twee tot vier kleintjies gebore word. 'n Ratel het 'n moontlike lewensduur van 24 jaar.




</doc>
<doc id="31339" url="https://af.wikipedia.org/wiki?curid=31339" title="Valletta">
Valletta

Valleta (Maltees: "Il-Belt Valletta", algemeen verwys na as "Il-Belt" - "Die Stad") is die hoofstad van Malta. Die stad het 'n bevolking van 6 444 in 2014 gehad en het 'n oppervlakte van 0,8 km². Valletta is in 1980 deur Unesco as wêrelderfenisgebied gelys.



</doc>
<doc id="31342" url="https://af.wikipedia.org/wiki?curid=31342" title="Texas">
Texas

Texas ([ˈtɛksəs], Engels: "State of Texas") is 'n deelstaat in die sentrale suide van die Verenigde State van Amerika (VSA) met 'n oppervlakte van 696 241 vierkante kilometer en 'n bevolking van 26,9 miljoen.

Die administratiewe hoofstad is Austin, die grootste stad is Houston en die grootste metropolitaanse gebied is Dallas/Fort Worth/Arlington. Texas is sowel ten opsigte van sy oppervlakte asook sy bevolking die tweede grootste Amerikaanse deelstaat – slegs Alaska het 'n groter oppervlakte, en net Kalifornië se inwonertal oorskry dié van Texas. In administratiewe opsig het geen ander deelstaat meer "counties" of administratiewe distrikte as Texas (254).

Die bynaam van Texas, "Lone Star State", verwys na die historiese feit dat Texas reeds voor sy toetrede tot die Unie as 'n onafhanklike republiek bestaan het. In geskiedkundige en kulturele opsig het Texas, onder meer vanweë die geskiedenis van sy kolonisasie en sy lidmaatskap in die Konfederasie, nou bande met die Amerikaanse Suide. As 'n voormalige Spaanse en Meksikaanse besitting behoort die deelstaat egter ook by die Amerikaanse Suidweste.

Spanje was die eerste Europese land wat aanspraak op Texas gemaak het, en tot die einde van die Texaanse Onafhanklikheidsoorlog in die jaar 1836 het dit 'n deel van Meksiko gevorm. Tussen 1836 en 1845 het Texas as 'n onafhanklike republiek bestaan en daarna as 28ste deelstaat by die VSA aangesluit. Die Amerikaanse anneksasie van Texas was deel van die gebeurtenisse wat uiteindelik die aanleiding tot die Meksikaans-Amerikaanse Oorlog en die Amerikaanse Burgeroorlog gegee het. Met die ontdekking van ruolie in die vroeë 20ste eeu het die vinnige ekonomiese ontwikkeling van Texas begin. Vandag beskik die deelstaat oor 'n gediversifiseerde ekonomie met 'n groeiende hoëtegnologiebedryf as sy basis.


</doc>
<doc id="31343" url="https://af.wikipedia.org/wiki?curid=31343" title="Leuse">
Leuse

'n Leuse is 'n frase wat gebruik word om die algemene motivering of voorneme van 'n maatskaplike groep of organisasie te beskryf. Leuses kan in enige taal wees, maar Latyns word algemeen hiervoor gebruik. Die inheemse taal/tale van 'n land word meestal gebruik vir regerings se leuses. 

So byvoorbeeld is Engeland en Groot-Brittanje se leuse "Dieu et mon droit" ("Vir God en my reg"); daar is ook afsonderlike leuses vir Wallis, Skotland en Ierland.



</doc>
<doc id="31344" url="https://af.wikipedia.org/wiki?curid=31344" title="Film">
Film

Film is 'n vel plastiek (poliëster, nitrosellulose, of sellulose-asetaat), wat met 'n emulsie gedek is wat lig-sensitiewe silwer halogeniedsout (wat met gelatien gebind is) bevat met veranderlike kristalgroottes wat die sensitiwiteit, kontras en resolusie van die film bepaal. Wanneer die emulsie aan genoeg lig blootgestel word (of ander vorms van elektromagnetiese straling, soos X-strale), vorm dit 'n onsigbare beeld. Chemiese prosesse kan dan op die film uitgevoer word om 'n sigbare beeld te skep; die proses heet "filmontwikkeling", of slegs "ontwikkeling".

In swart-en-wit fotografie is daar gewoonlik slegs een laag silwersout. Wanneer die blootgestelde korrels ontwikkel, word die silwersout omgesit in metaalsilwer, dít blokkeer lig en verskyn as die swart deel van 'n film se negatief.

Kleurfilm gebruik ten minste drie lae. Kleurstowwe, wat aan die oppervlak van die silwersout adsorbeer, maak die kristalle sensitief vir die verskillende kleure. Daar is tipies 'n blou-sensitiewe laag bo-op, gevolg deur 'n laag wat sensitief vir groen is en dan een vir rooi. Tydens ontwikkeling word die blootgestelde silwersout omgesit in metaalsilwer, net soos film wat vir swart-en-wit fotografie gebruik word. In die geval van kleurfilm kombineer die neweprodukte van die ontwikkelingsreaksie terselfdertyd met die chemikalieë wat bekend staan as kleurkoppelaars. Hierdie kleurkoppelaars word óf in die film self ingesluit of in die ontwikkelingsoplossing waarmee die kleurstowwe gemaak word. Omdat hierdie neweprodukte in direkte verhouding met die hoeveelheid blootstelling en ontwikkeling geskep word, word die kleurwolke ook in direkte verhouding met die blootstelling en ontwikkel gevorm. Na die ontwikkeling word die silwer weereens omgesit na silwersout, deur middel van 'n bleikproses. In die laaste stappe van ontwikkeling word dit van die film verwyder, waarna slegs die gevormde kleurstowwe oorbly, wat kombineer om die gekleurde, sigbare beeld te vorm.

Nuwer kleurfilms, soos die Kodacolor II, het tot 12 emulsielae, met meer as 20 verskillende chemikalieë in elke laag.

Omdat fotografiese film wyd gebruik word in die vervaardiging van rolprente, of flieks, staan hulle ook as "films" bekend.



</doc>
<doc id="31391" url="https://af.wikipedia.org/wiki?curid=31391" title="Groototter">
Groototter

Die groototter ("Aonyx capensis") is 'n otterspesie wat slegs in Afrika voorkom, van die weste Senegal tot die ooste Ethiopië en die suide Suid-Afrika. Die groototter is die tweede grootste varswater otterspesie en word naby permanente strome, kuile en ander waterliggame in grasvlaktes en beboste laeveldareas gevind.

Groototters het gedeeltelik gewebde en kloulose voete. 'n Volwasse groototter het 'n gemiddelde massa van 10 kg en 'n gemiddelde lengte van 135 cm.

Die groototter se dieet bestaan hoofsaaklik uit krappe, vis, paddas, voëls en voëleiers. Die diere sal in die water duik om waterlewende prooi te vang en dan terug na die oewer swem om daar te eet. Hulle het sensitiewe snorbaarde, wat die bewegings van potensiële prooi in die water help bespeur.

Die wyfie is nege weke dragtig, waarna sy die lewe skenk aan twee tot vyf kleintjies. 'n Groototter het 'n moontlike lewensduur van 16 jaar.




</doc>
<doc id="31396" url="https://af.wikipedia.org/wiki?curid=31396" title="Ietermagog">
Ietermagog

Die ietermagog is 'n soogdier in die orde "Pholidota". Daar is slegs een oorgeblewe familie ("Manidae") en een genus ("Manis"), wat uit agt spesies bestaan. Daar is ook 'n aantal uitgestorwe taksonomiese groepe. Ietermagoë is die enigste soogdiere wat harde skubbe op hulle vel het. Hulle word in die tropiese streke van Afrika en Asië aangetref. Die ietermagog word soms met die Amerikaanse gordeldier vergelyk, maar dié het 'n beenagtige dop en word onder 'n ander familie en orde geklassifiseer.

Die naam "ietermagog" is waarskynlik afkomstig van Tswana: "machocho" ("mier") of "magogwe" ("ratel"). Die woordvorming van "ietermagog", asook die habitat en rol van die dier in die bygelowe van inheemse Suid-Afrikaanse stamme, ondersteun dié herkoms van die woord.

Ietermagoë is nagdiere en gebruik hulle goed ontwikkelde reuksintuig om insekte te vind.

Ietermagoë het reeds miljoene jare gelede voorgekom en was vroeër meer wydverspreid as vandag. Ietermagogfossiele wat uit die Oligoseen en Mioseen dateer is in Europa gevind. Ook in Asië, waar die dier tans nog voorkom, is fossiele gevind wat uit die Pleistoseen dateer.

In Afrika is daar slegs een fossiel gevind, moontlik dié van "Manis temminckii", in die Nelsongrot naby Plettenbergbaai. Dié fossiel dateer uit die Laat-Pleistoseen.

'n Onlangse groot filogenetiese ontleding wat fossiele asook huidige soogdiere beskou het, het die Pholidota as 'n sustergroep van die Carnivora geplaats. (Halliday 2015) Dit sluit ook "Eurotamandua" in, 'n fossiel wat in Europa gevind is en baie soos 'n Suid-Amerikaanse tamandua (miervreter) lyk. Dit is eers as 'n lid van die Xenarthra gesien, wat talle navorsers verbaas het, omdat dit 'n Suid-Amerikaanse groep is en nie 'n Europese een nie. Daar is later gedink dat dit tot 'n orde "Afredentata" behoort wat tot die Afrotheria sou behoort. 'n Posisie binne die Pholidota en dus die noordelike Laurasiatheria as 'n ietermagog sonder skubbe maak meer sin.

Halliday se ontleding dui ook aan dat talle soogdiere uit die Paleogeen waarvan die taksonomie onduidelik is, soos heelparty lede van die sogenaamde "Condylarthra" -wat sterk polifileties blyk te wees- verwant aan die Pholidota kan wees. Een van daardie groepe is die Palaeanodonta, 'n tweede die Creodonta.
'n Vereenvoudigde kladogram na Halliday
Die verskillende spesies lyk baie op mekaar en verskil net bietjie in bou en lengte. Die algemene ietermagog het 'n langwerpige liggaam, met 'n rug, pote en stert wat met geelbruin, grysbruin of donkerbruin skubbe bedek is. Dié skubbe is gemaak van keratien (ook bekend as "horingstof"), dieselfde materiaal waarvan 'n mens se vingernaels en die kloue van viervoeters gemaak is. 'n Pasgebore ietermago se skubbe is sag, maar verhard namate die dier ouer word. Die skubbe oorvleuel mekaar. Slegs die kop, keel, pens en binnekant van die pote is nie met skubbe bedek nie, maar met hare.

'n Ietermagog het 'n klein, silindriese kop met swakontwikkelde, beweegbare kake. Die dier het geen tande nie, maar wel 'n lang, klewerige rekbare tong, wat tot in die buikholte strek. Groot ietermagoë kan hulle tonge sover as 40 cm na buite strek. Ietermaggogge se uitwendige ore is baie klein, of heeltemal afwesig; hulle gesigsvermoë is beperk, maar hulle het goed ontwikkelde reuk-, smaak- en gehoorsintuie. Die voorpote is aansienlik kleiner as die agterpote en het sterk kloue waarmee mier- en termietneste oopgebreek kan word. Die voorpote is egter te klein om die dier se gewig ten volle te ondersteun en 'n ietermagog hardloop dus op sy agterpote.

Boombewonerspesies besit 'n stert wat langer is as die liggaam self. Die stert het 'n kaal strook aan die einde wat as 'n klou- of grypledemaat gebruik kan word tydens boomklim. Grondbewoners het nie hierdie kaal strook nie en hulle sterte is heeltemal met skubbe bedek, asook 'n bietjie korter as die liggaam self.

Die reuse-ietermagog is die grootste spesie, met 'n liggaam tussen 75 en 80 cm en 'n stert tussen 55 tot 65 cm.

Elke spesie het 'n spesifieke verspreidingsgebied en dié is dan ook soms aan die naam te sien, bv. die Indiese ietermagog ("Manis crassicaudata"), wat in Indië en Sri Lanka voorkom. Die Chinese ietermagog, "Manis pentadactyla", op Formosa en in Suid-China voor, terwyl die Maleise ietermagog, "Manis javanica", op die Maleise Skiereiland, in Birma, Indo-China, Laos, Sumatra en Borneo aangetref word. Die Filippynse ietermagog, "Manis culionensis", kom op die Filippynse eilande Palawan en Culion voor.

Die ander vier spesies word almal in Afrika aangetref. Die Suider-Afrikaanse ietermagog ("Manis temminckii") word in die ooste en suide van Afrika aangetref, van die Kaapland tot in Ethiopië. Die reuse-ietermagog verkies reënwoude en bewoon 'n streek wat langs die ewenaar strek, van Wes-Afrika tot in Oeganda. Die Suid-Afrikaans ietermagog en die reuse-ietermagog ("Manis gigantea") is altwee grondbewoners, terwyl die ander twee Afrika-spesies boombewoners is. Die boom-ietermagog ("Manis tricuspis") is 'n klein ietermagog wat in tropiese reënwoude aangetref word van Senegal tot Wes-Kenia en suid tot in Zambië. Die langstert-ietermagog ("Manis tetradactyla") is ook 'n liefhebber van reënwoude en kom suid van die Sahara voor, maar nie so ver suid as die Suider-Afrikaanse ietermagog nie.




</doc>
<doc id="31402" url="https://af.wikipedia.org/wiki?curid=31402" title="Pous Johannes XIV">
Pous Johannes XIV

Johannes XIV was die 136ste pous van die Rooms-Katolieke Kerk.

Pous Johannes XIV is gebore as Petrus Campanora (of Canepanova) in Pavia, Italië. Voor sy verkiesing was hy biskop van Pavia. In Desember 983 volg hy Pous Benedictus VII op en regeer tot hy afgeset word in April 984. Hy word opgevolg deur Pous Johannes XV.
Die naam ‘Johannes’ beteken 'God is genadig'.

Pous Johannes XIV was 'n beskermeling van keiser Otto II. Toe die keiser sterf op 7 Desember 983 val die beskerming weg en word die pous in April 984 deur Teenpous Bonifatius VII in die tronk gesit en waarskynlik in opdrag van die teenpous daar vermoor (deur verwurging of verhongering) op 20 Augustus 984.

Johannes wou nie pous word onder sy eie naam "Petrus" nie, omdat hy homself onwaardig geag het om dieselfde naam as die eerste pous, die apostel Petrus te dra. Geen pous het ooit weer die naam Petrus gedra nie.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31403" url="https://af.wikipedia.org/wiki?curid=31403" title="De Jeugd van Tegenwoordig">
De Jeugd van Tegenwoordig

De Jeugd van Tegenwoordig is 'n Nederlandse hip-hopgroep, bekend vir hul nommereentreffer "Watskeburt?!" in 2005. Die lede van De Jeugd van Tegenwoordig is Vieze Fur (egte naam: Freddie Tratlehner, ook Vieze Freddie genoem), Faberyayou (egte naam: Pepijn Lanen, ook P. Drong/Serge Fabergé genoem) en Willie Wartaal (egte naam: Olliçio Locadia). Huidig is hul vervaardiger Bas Bron, wat deur die groep ook De Neger des Heils genoem word. Willie Wartaal en Vieze Fur vorm soms saam die duo Baksteeen. Pepijn Lanen maak ook solomusiek onder die naam LeLe.



</doc>
<doc id="31423" url="https://af.wikipedia.org/wiki?curid=31423" title="King Kong">
King Kong

King Kong is 'n spesiale-effekte-fliek uit 1933 wat die rolprentwese een van sy mees blywende ikonografiese beelde gegee het: die reuse-gorilla, King Kong, aan die bo-punt van die Empire State-gebou, wat die vliegtuie probeer wegklap wat hom wil doodmaak. Baie van dié effekte is deur model-animasie bereik.

Stop-beweging-fotografie het 'n agttien-duim-model, gemaak van pels, metaal en rubber, lewe gegee. Dit verteenwoordig 'n hoogtepunt in dié soort spesiale effek wat nog steeds die moeite werd is om na te kyk. 'n Latere weergawe van dié rolprent, wat in 1976 deur John Guillermin gemaak is, het die grimeerkunstenaar, Rick Baker, in 'n aappak gebruik. Dit het ook 'n meganiese aap wat ses-en-'n-halwe ton geweeg het en 40 voet die lug in getoring het, gebruik. Dié model het met 'n komplekse hidroliese stelsel gewerk en kon 15-voet-treë gee.

Hierdie weergawe van King Kong was egter 'n mislukking by die loket en die mees oortuigende aaptonele was dié van Baker in die kostuums.


</doc>
<doc id="31424" url="https://af.wikipedia.org/wiki?curid=31424" title="2001: A Space Odyssey (rolprent)">
2001: A Space Odyssey (rolprent)

2001: A Space Odyssey is 'n deurbraak-rolprent in spesiale effekte wat in 1968 uitgereik is. Die regisseur, Stanley Kubrick, het optiese en meganiese effekte gebruik om sy buitenste-ruimte-epos te skep en dit bly die teksboek van nie-digitale effekte. Blykbaar wou Kubrick die blouskerm-proses vermy en het hy die tegnieke van die stilrolprent-era gebruik waar die rolprente teruggedraai is, geblok is, ensovoorts. In 'n sekere sin is die rolprent met die hand gemaak.

Die effekte aan die einde van die rolprent wat lyk asof dit digitaal is, is verkry deur gebruik te maak van 'n "slit-scan"-kamera wat 'n vertikale rol kunswerke - pop kuns, rekenaar- en bedradingsdiagramme en argitektoniese tekeninge - oor verskillende afstande (van vyf meter tot twee sentimeter) verfilm het. Nadat dit gefotografeer is, is dit teen hoë spoed geprojekteer om 'n duiseling-effek te skep. Hierdie spesiale effekte het 'n Oscar verdien.


</doc>
<doc id="31425" url="https://af.wikipedia.org/wiki?curid=31425" title="Star Wars Episode IV: A New Hope">
Star Wars Episode IV: A New Hope

Star Wars Episode IV: A New Hope, oorspronklik uitgereik as Star Wars, is 'n 1977-rolprent wat 'n deurbraak in rekenaar-effekte was en sewe Oscars vir tegniese prestasie gewen het. In latere rolprente in die reeks kom digitale effekte al hoe meer na vore. Digitale effekte was nie meer beperk tot genre-prente soos rillers en wetenskapfiksie nie en is byvoorbeeld gebruik in realistiese rolprente om sneeustorms te versterk of die voorkoms van 'n dorp te verander. In die aksieriller The Art Of War (2000) is digitale effekte gebruik om die Montreal-omgewing soos New York en Hongkong te laat vertoon.


</doc>
<doc id="31431" url="https://af.wikipedia.org/wiki?curid=31431" title="Pous Johannes XV">
Pous Johannes XV

Johannes XV was die 137ste pous van die Rooms-Katolieke Kerk. Hierdie pous word soms as Johannes XVI of as Johannes XV (XVI) aangedui, hoewel hy die vyftiende pous met die naam Johannes was. Dit was Pous Johannes XXI wat die twintigste Johannes was, maar homself die 21ste genoem het, wat die verwarring veroorsaak het. As gevolg daarvan het Pous Johannes XX nooit bestaan nie.

Pous Johannes XV is gebore in Rome, Italië seun van 'n priester met die naam Leo. Voor sy verkiesing was hy kardinaal-priester van Sint Vitale. In Middel Augustus 985 volg hy Pous Johannes XIV op en regeer tot sy dood einde Maart 996. Hy word opgevolg deur Pous Gregorius V.
Die naam ‘Johannes’ beteken 'God is genadig'.

Pous Johannes XV was die kandidaat van die Johannes Crescentius. Tydens sy pontifikaat het keiserin Theophano, weduwee van keiser Otto II en regentes vir haar seun Otto III in Rome gewoon en dit het Crescentius in toom gehou. Hy bemiddel tussen koning Ethelred II van Engeland en Richard I van Normandië. Die bemiddeling lei tot die Vrede van Rouen in 991.

Die pous was ydel en het hom skuldig gemaak aan nepotisme wat hom onbemind gemaak het by die bevolking. Hy het wel die hervormings van Cluny gesteun.
Hy was die eerste pous wat iemand heilig verklaar het, nl. Ulrich van Ausburg op 31 Januarie 993.

Die pous het Pole as 'n geskenk ontvang van hertog Mieszko I omdat die hertog beskerming teen Duitsland en Boheme gesoek het..

Gedurende sy pontifikaat het Gallicanisme (die onafhanklikheid van die Franse Kerk van Rome) sy kop uit gesteek. Hugo Capet, was koning van Frankryk en het Arnulf aartsbiskop van Reims gemaak. Arnulf was egter die nefie van Charles van Lorraine, Hugo se aartsvyand. Charles het Reims verower en Arnulf gevange geneem. Hugo het Arnulf egter as 'n verraaier beskou en geëis dat Pous Johannes hom afset. Voordat die pous kon antwoord, het Hugo Reims verower en beide Charles en Arnulf gevange geneem. Hy het 'n sinode byeen geroep en die sinode het heel gehoorsaam Arnulf afgeset in Junie 991. Hulle kies ab Gerbert (die latere Pous Silvester III) as sy opvolger. Die pous het nie die gebeure goedgekeur nie en die Franse biskoppe opgeroep na 'n onafhanklike sinode in Aken (net buite Frankryk). Die biskoppe het geweier om te kom en toe Johannes hulle na Rome ontbied het hulle geprotesteer dat die pad te gevaarlik was en toestande in Rome nie gunstig was nie. Die pous stuur toe sy gesant met die opdrag om 'n sinode in Mousson te belê. Slegs die Duitse biskoppe het opgedaag en die Franse biskoppe is verhinder deur Hugo. Die sinode het egter besluit op 2 Junie 995 dat Arnulf se afsetting onwettig was. Na die dood van Hugo (23 Oktober 996) is Arnulf bevry en het sy pligte hervat. Gerbert het na die keiserlike hof in Magdeburg vertrek.

In 996 vertrek Otto III na Rome met die doel om as keiser gekroon te word nadat die pous hom gevra het om te kom help teen die Crescenzi.. Terwyl hy in Pavia Paasfees vier tot 12 April, sterf Johannes van koors einde Maart 996. Otto maak toe maar sy familielid Bruno pous onder die naam Pous Gregorius V.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31441" url="https://af.wikipedia.org/wiki?curid=31441" title="Centurion Christelike Laerskool">
Centurion Christelike Laerskool

Die Centurion Reformia Onafhanklike Laerskool (CROL) is 'n laerskool wat op die hoek van Cornellstraat en Edinburghlaan in Clubview, Centurion in Suid-Afrika geleë is. Die skool se naam is op 'n stadium verander vanaf "Laerskool Reformia" na "Centurion Christelike Laerskool", maar dieselfde waardes en gehalte onderwys word nog steeds aangebied.

Na 'n inligtingsessie in Oktober 2001 deur Pieter Bischoff van Dirk Postma Skool oor wie Aksie Reformatoriese Skole Onderrig is en waarvoor dit staan, het belangstellende ouers besluit om 'n skool te stig. Centurion Reformia het Januarie 2002 sy deure oopgemaak vir 6 leerlinge in graad R en 2 in graad 1. Juffrou Wilma Kampman het aanvanklik beide graadgroepe hanteer, maar later daardie jaar het Renate van Wyk kom uithelp met die graad R’e. 

Teen die einde van 2002 het die belangstelling sodanig gegroei dat daar besluit is om tot graad 4 uit te brei. Op die eerste skooldag van 2003 was daar 28 leerders en 4 onderwyseresse sterk. Soos wat die woord versprei het, het Centurion Reformia in 2004 gegroei tot 50 leerders en 6 onderwyseresse, en in 2007 tot 70 leerders, 10 onderwyseresse. Tans word al die grade van 00 tot 7 aangebied. Dit sluit ook 'n kleuter afdeling in. 

Die skool het begin in die katkisasie fasiliteite van die Gereformeerde kerk Lyttelton. Soos die skool gegroei het, het die fasiliteite te klein geraak. Na onderhandelinge met die regering is daar 'n langtermyn huurooreenkoms vir grond in die Clubview omgewing verkry. Strukture is opgerig en die nuwe skoolgebou is aan die begin van 2008 in gebruik geneem. Die skool is tans geleë op die hoek van Cornellstraat en Edinburghlaan in Clubview.

Die skool is gegrond op Christen reformatoriese waardestelsel en beywer hom vir gehalte onderrig. 'n Uitkomsgebaseerde kurrikulum word gevolg wat ontwikkel is vir en deur die Aksie Reformatoriese Skole Onderrig (ARSO) groep van skole.
Reformia is 'n ouerskool wat nie winsgerig is nie en wat geheel en al deur die ouers besit en bestuur word. Die skool bestaan al sedert 2001 en bestaan uit 'n volledige laerskool van Gr 00 tot en met Gr 7. Sport en kultuur vorm ook deel van die skool se geïntegreerde buitemuurse aktiwiteite.



</doc>
<doc id="31442" url="https://af.wikipedia.org/wiki?curid=31442" title="Lys van musiekinstrumente">
Lys van musiekinstrumente

Hier volg 'n lys van musiekinstrumente:

















</doc>
<doc id="31445" url="https://af.wikipedia.org/wiki?curid=31445" title="Pous Gregorius V">
Pous Gregorius V

Gregorius V was die 138ste pous van die Rooms-Katolieke Kerk.

Pous Gregorius V is gebore as Bruno van Karintië in Stainach, Steiermark ongeveer in 972. Hy was die tweede seun van Otto I van Wormsgau ( vanaf 978 hertog van Karintië) en sy vrou Judith, dogter van graaf Heinrich en die kleinseun van keiser Otto I van die Heilige Romeinse Ryk. Hy is eers deur aartsbiskop Wiligis in Mainz en later deur Johannes Philagatos opgevoed. Bruno het as huispriester vir sy neef keiser Otto III gewerk en die keiser het hom voorgestel as die nuwe pous. Op 3 Mei 996 volg hy Pous Johannes XV op en regeer tot sy dood op 18 Februarie 999. Hy word opgevolg deur Pous Silvester II. Hy was die eerste Duitse pous. Soms word Pous Bonifatius II as die eerste Duitse pous getel, maar hy was eintlik 'n Oos-Goot.
Die naam ‘Gregorius’ beteken 'wagter'.

Pous Gregorius V was lojaal aan die keiser. Op 21 Mei 996 kroon hy sy neef Otto III tot keiser van die Heilige Romeinse Ryk. 'n Paar dae na die kroning hou hulle saam 'n sinode waarop Arnulf weer as aartsbiskop van Reims aangestel word en Gerbert die toekomstige Pous Silvester II afgeset word. Op dieselfde sinode word Robert II van Frankryk gedwing om die reg om biskoppe in Frankryk aan te stel, op te gee.

Tot by die sinode van Pavia 997 het Gregorius 'n teenstander gehad in Teenpous Johannes XVI die kandidaat van Crescentius II en die adel van Rome. Die keiser Otto III het 'n einde gemaak aan die probleem deur Rome te verower in April 997. Die troepe het Johannes gevang, sy neus en ore afgesny, sy tong uitgesny en hom blind gemaak. Hy is verban na die klooster in Fulda waar hy op 2 April 1013 sterf. Crescentius is aan die mure van die Engeleburg opgehang op 29 April 998.

Die pous sterf op 18 Februarie 999 in Rome, waarskynlik aan malaria.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31448" url="https://af.wikipedia.org/wiki?curid=31448" title="Bierbrood">
Bierbrood

Bierbrood is 'n eenvoudige tipe brood wat gebaseer is op die beginsel dat die maak van bier en brood beide berus op die omskepping van suiker in koolstofdioksied en alkohol deur gis. In die geval van brood, word die alkohol in die bakproses afgekook.

Bierbrood kan eenvoudig uit meel, brood en suiker gemaak word, maar as 'n bykomende rysmiddel (bv. koeksoda of suiker en gis) nie bygevoeg word nie, sal die brood swaar en dig wees, maar is dan wel stewiger, en verloor minder vog as dit te lank gebak word. Die enigste uitwerking is dan gewoonlik 'n dikker kors. Bruismeel kan ook gebruik word, aangesien dit 'n mengsel van meel en rysmiddel is.

Verskillende tipes bierbrood kan gemaak word deur verskillende tipes bier te gebruik: 'n stout of donker bier lewer byvoorbeeld 'n donkerder brood met 'n swaarder geur. 'n Gegeurde bier verleen ook van sy geur aan die brood.



</doc>
<doc id="31450" url="https://af.wikipedia.org/wiki?curid=31450" title="Kleinkolmuskeljaatkat">
Kleinkolmuskeljaatkat

Die kleinkolmuskeljaatkat of kleinkolmuskejaatkat ("Genetta genetta") is 'n karnivoriese soogdier wat dwarsoor Afrika aangetref word, sowel as in dele van die Midde-Ooste en Europa (spesifiek Spanje, die Baleariese Eilande en dele van Frankryk). 

'n Gemiddelde volwasse kleinkolmuskeljaatkat het 'n massa van 2 kg, 'n lengte van 95 cm en 'n hoogte van 20 cm en verskil slegs in die kleur van sy kolle van rooikolmuskeljaatkat.

Die kleinkolmuskeljaatkat vang ander klein soogdiere en voëls en sal ook kuikens uit neste opraap. Dié wat naby water woon sal ook soms padda's vang en eet. Kleinkolmuskeljaatkatte is sluipjagters en dood hulle prooi met 'n vinnige byt aan die nek. Hulle skerp kloue help hulle om hulle prooi neer te pen.

Die wyfie is vir 10-11 weke dragtig, waarny sy geboorte gee aan een tot drie kleintjies. Die kleintjies is aanvanklik blind en hulpeloos. 'n Kleinkolmuskeljaatkat het 'n moontlike lewensduur van 12 tot 13 jaar.




</doc>
<doc id="31456" url="https://af.wikipedia.org/wiki?curid=31456" title="Nasionale Dag van Swede">
Nasionale Dag van Swede

Volgens 'n verordening uit die jaar 1983 is die datum van 6 Junie as Swede se Nasionale Dag (Sweeds: "Sveriges nationaldag") en Dag van die Sweedse Vlag (Sweeds: "Svenska flaggans dag") vasgestel. Die vlagdag is reeds vanaf die jaar 1916 gevier, terwyl die Nasionale Dag in 2005 tot openbare vakansiedag verklaar is. Tegelykertyd het die Tweede Pinksterdag (Sweeds: "Annandag pingst") sy status as openbare vakansiedag verloor. Volgens 'n verordening uit die jaar 1996 is die Nasionale Dag tot een van ses nasionale saluutdae verklaar.

In teenstelling met baie ander lande is Swede in die 19de en 20ste eeu nie deur oorloë, rewolusies of ander gebeurtenisse geraak wat nasionale gevoelens sou opgesweep het en met 'n spesifieke datum verbind kon word nie. Nogtans was daar ná die vinnige nywerheidsomwenteling in die tweede helfte van die 19de eeu en die vroeë 20ste eeu stemme wat vir 'n nasionale vlagdag gepleit het. Veral aanhangers van nasionaal-romantiese stromings het hulle vir die bewaring van die ou tradisies van die landelike Sweedse samelewing beywer en hulle in nasionale verenigings saamgesluit. In 1915 is 'n kommissie van ondersoek aangestel om 'n geskikte datum vir 'n nasionale vlagdag vas te stel.

Die komitee, wat uit 'n groothandelaar en drie offisiere bestaan het, het 6 Junie as die mees geskikte datum vasgestel: Op hierdie dag is in 1523 Gustav Wasa, die stigter van die Sweedse eenheidstaat, as koning bekroon. Op dieselfde dag is in 1809 die eerste moderne grondwet van Swede onderteken, en op 6 Junie 1974 het die Sweedse parlement, die Ryksdag, die omvattende hervorming van die Sweedse regerings- en parlementêre stelsel, wat van die land 'n grondwetlike monargie gemaak het en onder meer die afskaffing van die hoërhuis behels en 'n eenkamerstelsel ingevoer het, goedgekeur.

Die eerste nasionale feesvierings op 6 Junie het reeds in 1916 plaasgevind. In die Stockholmse Olimpiese Stadion, wat vir die Olimpiese Spele van die jaar 1912 opgerig is, is 'n parade van soldate en skoolkinders ter ere van die Sweedse vlag gehou, terwyl die koning 'n toespraak gehou het. Baie Swede het hierdie soort feesvierings as té formeel beskou, en in die vroeë 1960's is die besluit geneem om nie met die feesvierings voort te gaan nie.

Konserwatiewe kringe het nogtans aangehou om oor 'n nasionale dag te debatteer, en in 1983 het die Ryksdag besluit om 6 Junie amptelik tot Nasionale Dag van Swede te verklaar. Die feesvierings is sedertdien in Skansen, 'n groot opelugmuseum in Stockholm, gehou, maar in plaas van 'n formele plegtigheid is 'n soort volksfees met Sweedse volksmusiek, kinders in nasionale kleredrag en 'n ligte, vrolike atmosfeer gehou. Die koningspaar het die fees nog steeds bygewoon, en vir die koningin is selfs 'n tradisionele blou-geel kostuum ontwerp wat ter geleentheid van die nasionale feesviering gedra word.

Nogtans word daar in Swede minder vrolik en vreugdevol gevier as byvoorbeeld in die buurland Noorweë, waar ter geleentheid van die Nasionale Dag van Noorweë dwarsdeur die land parades gehou word. Net soos in Noorweë word die feesvierings in Swede regstreeks deur die nasionale uitsaaikorporasie SVT gedek, maar lok minder deelnemers en toeskouers aangesien die dag dekades lank 'n gewone werkdag was en eers vanaf 6 Junie 2005 as openbare vakansiedag gevier is. Immigrante, aan wie gedurende die jaar die Sweedse burgerskap toegeken is, word na 'n plegtigheid in die Stockholmse Raadsaal genooi. Orals in Swede word op 6 Junie vlae gehys, en in baie stede en dorpe word 'n jaarlikse feesprogram saamgestel.



</doc>
<doc id="31457" url="https://af.wikipedia.org/wiki?curid=31457" title="Newcastle, KwaZulu-Natal">
Newcastle, KwaZulu-Natal

Newcastle is 'n nedersetting in die Natalse middellande, 'n streek in KwaZulu-Natal, Suid-Afrika. Dit is geleë in die noordweste van die provinsie, aan die oewers van die Ncandurivier, en word deur die Drakensberge omring in die noorde, weste en suide.

Newcastle is die setel van die Newcastle Plaaslike Munisipaliteit en die Amajuba-distriksmunisipaliteit. Amajuba is die vyfde-digste bevolkte munisipaliteit in KwaZulu-Natal. Dannhauser (1516 km²), Newcastle (1956 km²) en Utrecht (3539 km) word by die munisipaliteit ingesluit. Die gemiddelde bevolkingsdigtheid is 67,7 per km.

In 1854 is die dorp strategies uitgelê deur die Landmetergeneraal van die Natalkolonie, Dr. PC Sutherland, om as rusplek te dien vir mense wat op reis was tussen Durban en Johannesburg. Die dorp is later Waterfall River Township genoem na die Ncandurivier.

In 1864 is die dorp se naam na Newcastle verander. Dit is die vierde dorp wat in Natal gestig is na Durban, Weenen en Pietermaritzburg. Newcastle is vernoem na die Britse Koloniale sekretaris, die Hertog van Newcastle.

In 1870 is Fort Amiel in Newcastle gebou om die Zoeloes af te weer. Die woongebied wat rondom die fort gebou is, staan vandag bekend as Amiel Park.

Om Koningin Victoria se Silwer (60) jubileum in 1897 te vier, is 'n sandsteengebou in die middel van die dorp gebou. Dit staan nou bekend as Newcastle se stadsaal wat na twee jaar voltooi is.

Die dorp is as 'n depot gebruik deur die Britte gedurende die eerste en tweede Anglo-Boereoorlog. In 1890 het die eerste trein Newcastle binnegestoom. Die N11 nasionale pad is ook deur Newcastle gebou.

In 1891 is Newcastle as 'n volwaardige dorp verklaar. Later is steenkool hier gevind, en Newcastle se era van ontwikkeling het begin. Groot fabrieke is om Newcastle gebou. Mittal (voorheen Yskor) vervaardig yster, en nog 'n groot fabriek, Karbochem, is op die dorp gebou. Daar was sprake van 'n Sasol-aanleg wat buite die dorp sou open, asook 'n kaasfabriek.

Ncandu Waterval is slegs 12 km buite die dorp in die rigting van Normandien. Dit bied ontspanningsarea in die natuur met braai- en ablusiefasiliteite.

Daar is twee gholfbane, Newcastle Gholfklub en Kilbarchan Gholfklub, wat graag alle gholfspelers verwelkom.

Daar is 7 stap- en perdryroetes in Normandien en Ingogo-areas, wat varieer tussen een-dag uitstappies na Majubaberg en 2- tot 3-dae ekskursies die berge in.

Die Chelmsford Natuurreservaat is wel bekend onder vissermanne vir die dam se karp. Die park beslaan 1000 ha, en het renosters, sebras, blouwildebeeste, blesbokke, en springbokke. Die reservaat bied ook oornagakkomodasie en is minder as 30 minute se ry van die dorp af.

Daar is ook verskeie 4x4-roetes.

Onlangs het 'n R100 miljoen kasino in Newcaslte sy deure geopen. Century Casino is 'n luukse kasino met 'n 4-ster hotel, 'n badplaas ("spa") en verskeie vermaakareas.

'n Verskeidenheid inkopiesentrums word ook hier aangetref, waaronder Amajuba Mall, Victorian Mall (met bioskoop), Scott Street Mall, Village Mall, Taxi City en Pick-n-Pay Sentrum. Century Mall, 'n R450 mijoen inkopiesentrum, is in 2009 geopen. . Daar is ook 'n aantal kleiner inkopiesentrums wat nader aan die woongebiede geleë is.




</doc>
<doc id="31462" url="https://af.wikipedia.org/wiki?curid=31462" title="Damaskus">
Damaskus

Damaskus (Arabies: دمشق "Dimashq", Frans: "Damas") is die hoofstad en die grootste stad van Sirië‎ met 'n bevolking van sowat 1 834 750 in 2010 en 'n oppervlakte van 105 km². Damaskus is die oudste steedsbewoonde hoofstad ter wêreld en word as UNECSO-Wêrelderfenisgebied gelys.

Damaskus is 15 kilometer oos van die Siries-Libanese grens geleë. Die Golanhoogtes, wat in die Sesdaagse Oorlog in 1967 deur Israel beset is, is 45 kilometer suidwes van Damaskus geleë. 100 kilometer suid van die stad loop die grens met Jordanië.

Die stadsgebied is in die Baradavallei, 690 meter bo seevlak teen die voet van die Qasyunbergpiek, geleë. Die Ghuta-oase is van ouds die lewensaar van Damaskus. Dit kry sy water uit die Barada, 'n rivier sonder monding wat in die westelike gebergtes van die Anti-Libanon ontspring en dwarsdeur die jaar water het. Oos van Damaskus strek die Siriese Woestyn suidwaarts tot by die Arabiese Skiereiland.


</doc>
<doc id="31465" url="https://af.wikipedia.org/wiki?curid=31465" title="Manaus">
Manaus

Manaus is 'n stad in die noorde van Brasilië en die hoofstad van die deelstaat Amazonas. Die stad het 'n bevolking van 1 832 423 in 2011 gehad en het 'n oppervlakte van 11 401,058 km². Die stad is 'n algemene vertrekpunt vir toeriste wat die Amesonerivier-beken en die omliggende reënwoud besoek. Omtrent 50% van die bevolking in Amazonas woon in die stad. Manaus is net wes van die monding van die Rio Negro in die Amesonerivier geleë.


</doc>
<doc id="31466" url="https://af.wikipedia.org/wiki?curid=31466" title="Misdaadroman">
Misdaadroman

Die misdaadroman (dikwels ook speurroman, speurverhaal of spanningsroman genoem) is 'n literêre genre wat gewoonlik 'n misdaad en sy ondersoek en vervolging deur die polisie, 'n professionele speurder of 'n privaat persoon behandel. Die genre is oorspronklik in sommige taalgebiede, onder meer in Duitsland, by die "lae" literatuur gereken, maar is vanweë sy storie-elemente en sy psigologiese diepsinnigheid lankal eweneens deur literêre skrywers benut sodat die ou grense tussen die tipies voorspelbare ontspanningsliteratuur en die hoë genre vervaag het. So word speurromans uit die pen van Arthur Conan Doyle, Agatha Christie en die Belgiese skrywer Georges Simenon onder die meesterwerke van die Engelse, Franse en wêreldliteratuur gereken. Die swaartepunte en sienswyses van misdaadromans strek oor 'n wye spektrum en maak 'n indeling in 'n aantal subgenres noodsaaklik.

Die Afrikaanse skryweres Chanette Paul het die literêre terminologie, wat Carol Wheat in haar boek "How to Write Killer Fiction" gebruik, verafrikaans om ter wille van 'n literêre model 'n onderskeid tussen speurverhaal (Engels: "mystery") en spanningsverhaal (Engels: "suspense") te maak.

Die tradisionele speurverhaal word deur 'n eenvoudige struktuur gekenmerk waarin die duidelike onderskeid tussen goed en kwaad sentraal staan. Die klemtoon van die verhaal lê steeds op die ontleding van die misdaad.
Die verhaallyn begin met 'n versteuring van die openbare orde deur 'n moordsaak of enige ander ernstige oortreding. Die skrywer konfronteer die leser met die kompleksiteit van die misdaad – enige inligting oor die agtergrond word van die leser weerhou.

Die speurpersoon begin om op 'n groep verdagtes te konsentreer en gaan alle spore en leidrade na wat die misdadiger gelaat het. Gewoonlik word daar veronderstel dat geen moord of misdaad "perfek" kan wees maar eerder met 'n legkaart vergelyk moet word – die misdaad is moontlik op die ingewing van die oomblik gepleeg, en dit kán verstaan en gepeil word deur alle spore te lees. Selfs al het die skuldige sy misdaad deeglik beplan en vooruit gedink, beredeneer die speurpersoon die dinge met verstand, hou kop en gebruik sy vaardighede en ervaring om die misdadiger uiteindelik vas te trek en die openbare orde te herstel.

Die ondersoek is roetinewerk vir die speurpersoon wat self geen of min karakterontwikkeling of -groei ondergaan nie. Die leser word veral op intellektuele vlak bevredig deurdat hy die magspel tussen speurpersoon en misdadiger mag volg – totdat hy vasgetrap word, bly die skelm 'n bedreiging.

In teenstelling met die speurpersoon in 'n tradisionele speurverhaal is die hoofkarakter in 'n spanningsverhaal of rillerroman geen professionele speurder nie, maar eerder 'n persoon wat 'n nagmerrie beleef nadat iemand wat na aan haar of hom gestaan het vermoor is. Hierdie subgenre konsentreer nie op intellektuele vaardighede nie, maar op die gevoelens en emosies van die hoofkarakter wat onverwags deur 'n misdaad geraak word. Anders as die professionele speurderspersoon kry sy of hy nie die geleentheid om die situasie van buite af en objektief te beredeneer nie en moet buite haar/sy vertroude verwysingsraamwerk beweeg en nuwe vaardighede aanleer om te kan oorleef en seëvier. Die klemtoon van verhaal val dus op die aksie.

Die skrywer gee aan die leser meer inligting as wat die hoofkarakter ter beskikking het, en bevredig haar/hom op emosionele vlak terwyl sy/hy die karaktergroei en -ontwikkeling van die literêre figuur mag dophou. Dit gaan nie soseer om die vraag wie die skuldige is, maar eerder om oorlewing. Die hoofkarakter moet sy eie tekortkomings oorwin en verraaiers identifiseer. Die spanningsverhaal bevat elemente van aksie- en gruwelrolprente en behels derhalwe nie noodsaaklik 'n oorwinning van goed oor kwaad nie.

Terwyl daar in die 1950's nog baie Afrikaanse skrywers van misdaadfiksie was, is dié genre in die dekades daarna as minderwaardige ontspanningsliteratuur beskou – in teenstelling met ander markte waar misdaadromans al lank blitsverkopers is. Afrikaanse lesers het egter gaandeweg meer belang in die genre begin stel en aanvanklik na Engelse publikasies oorgeskakel. Dit was uiteindelik Deon Meyer, wat met sy werke lankal groot sukses in die buiteland behaal, wat die deure vir misdaadfiksie in Afrikaans oopgeskop het.

Die lys van Afrikaanse misdaad en spanningsfiksieskrywers is tans besig om al hoe langer te word en sluit intussen naas Deon Meyer ook outeurs soos Karin Brynard, Kerneels Breytenbach, François Bloemhof, Deborah Steinmair, Riana Mouton, Chanette Paul, Madelein Rust en Chris Karsten in. Steeds meer buitelandse misdaadfiksie word na Afrikaans vertaal.


</doc>
<doc id="31467" url="https://af.wikipedia.org/wiki?curid=31467" title="Rockmusiek">
Rockmusiek

Rockmusiek is 'n populêr musiekgenre met 'n prominente vokale melodie, vergesel deur kitaar-, trom- en baskitaarklanke. Sekere style gebruik ook klawerbordinstrumente soos die orrel, klavier, mellotron en sinteseerders. 



</doc>
<doc id="31472" url="https://af.wikipedia.org/wiki?curid=31472" title="Newcastle">
Newcastle

Newcastle kan verwys na:



</doc>
<doc id="31474" url="https://af.wikipedia.org/wiki?curid=31474" title="Beiroet">
Beiroet

Beiroet (Arabies: بيروت‎‎ "Bayrūt"; Bybelse Hebreeus: בְּאֵרוֹת "Be'erot"; Hebreeus: ביירות "Beyrut"; Latyn: "Berytus"; Frans: "Beyrouth"; Turks: "Beyrut"; Armeens: Պէյրութ "Beyrut") is die hoofstad en grootste stad van Libanon. Die stat het 'n bevolking van 361 366 in 2012 gehad en het 'n oppervlakte van 20 km². Die stad word soms "Parys van die Midde-Ooste" genoem.




</doc>
<doc id="31476" url="https://af.wikipedia.org/wiki?curid=31476" title="Pous Silvester">
Pous Silvester

Pous Silvester kan verwys na 'n aantal pouse (en 'n teenpous) van die Rooms-Katolieke Kerk nl:



</doc>
<doc id="31477" url="https://af.wikipedia.org/wiki?curid=31477" title="Newcastle upon Tyne">
Newcastle upon Tyne

Newcastle upon Tyne is 'n stad in Engeland. Daar woon 259 536 mense.


</doc>
<doc id="31479" url="https://af.wikipedia.org/wiki?curid=31479" title="Freshlyground">
Freshlyground

Freshlyground is 'n Suid-Afrikaanse musiekgroep wat in 2002 in Kaapstad tot stand gekom het. Die groeplede is afkomstig uit Suid-Afrika, Mosambiek en Zimbabwe. Freshlyground meng elemente van tradisionele Suid-Afrikaanse musiek soos kwela en Afrika-volksmusiek, asook blues, jazz en indie rock. Die voorsangeres is Zolani Mahola, en haar unieke stem is 'n groot bydraer tot die groep se unieke styl. Hulle het groot bekendheid verwerf in 2004 met hul liedjie ""Doo Be Doo"" in hul album ""Nomvula"". Zolanie Mahola die voorsangeres, Simon Attwell behartig die fluit, mbira en mondfluitjie, Peter Cohen is op die tromstel, Kyla Rose Smith speel viool en behartig agtergrondsang, Julio "Gugs" Siguaque is op die akoestiese kitaar, Josh Hawks speel die baskitaar en behartig agtergrondsang, en Aron Turest-Swartz speel die klawerbord, slaginstrumente, en sing in die agtergrond.









</doc>
<doc id="31482" url="https://af.wikipedia.org/wiki?curid=31482" title="Juventus Football Club">
Juventus Football Club

Juventus Football Club is 'n sokkerklub uit Turyn in die deelstaat Piemonte in Italië.


</doc>
<doc id="31486" url="https://af.wikipedia.org/wiki?curid=31486" title="Atalanta Bergamasca Calcio">
Atalanta Bergamasca Calcio

Atalanta Bergamasca Calcio is 'n sokkerklub uit Bergamo in die deelstaat Lombardia in Italië.


</doc>
<doc id="31487" url="https://af.wikipedia.org/wiki?curid=31487" title="Christiaan Bakkes">
Christiaan Bakkes

Christiaan Mathys Bakkes (Vredenburg, 3 Augustus 1965) is 'n Afrikaanse skrywer van veral jag- en veldkortverhale. Hy is die seun van Cas en Margaret Bakkes en die broer van C. Johan Bakkes. Margaret en C. Johan is ook skrywers.

Bakkes werk vir 'n tydperk as veldwagter in die Krugerwildtuin en was in die vroeë 1990's by die uitdunning van olifante betrokke, 'n saak waarteen hy etiese besware ontwikkel. In 1994 word hy ernstig binne die wildtuin beseer en verloor hy 'n arm in ’n onderonsie met ’n krokodil. Hy slaan daarna 'n nuwe loopbaanrigting in en gaan werk in die Damaralandse woestyn as 'n gids en bewaringsbeampte vir "Wilderness Safaris". Hy lei ook gorillasafari’s in die woude van Uganda. Bakkes word as 'n liefhebber van "heavy metal" musiek beskryf.

Christiaan Mathys Bakkes is op 3 Augustus 1965 op Vredenburg gebore, as die jongste seun en een van vier kinders van dr. Casparus Marius Bakkes, ’n militêre historikus, en die skryfster Margaret Magdel Bakkes. Hy het twee ouer broers, die skrywer en dosent C. Johan,  en Marius wat werksaam is in die filmbedryf, en ’n suster, Matilde, ’n spraakterapeut. Hulle trek terug Pretoria toe, waar sy ouers benewens ’n huis in die stad ook ’n plasie buite die stad koop. Op die plaas raak hy geheg aan die natuurlewe. Sy skoolopleiding kry hy aan Pretoria-Oos Laerskool, Afrikaans Hoër Seunskool in Pretoria en in 1983  matrikuleer hy aan die Pro Arte Kunsskool in Pretoria, waar hy onder meer Kuns as vak neem. Hy studeer filmproduksie na skool, want hy wou graag natuurlewefilms maak, maar skop hierdie studies op. Hy begin dan as ongeskoolde arbeider by die Krugerwildtuin werk, waar hy onder andere lakens opvou en die kasregister beman. Dan keer hy terug na Pretoria en behaal ’n Diploma in Natuurbewaring aan die Pretoria Technikon, waarna hy vir ’n ruk op ’n wildplaas werk. Hy word dan opgeroep vir sy twee jaar verpligte militêre diensplig. Vir ’n ruk is hy offisier in die Inligtingskorps wanneer Militêre Intelligensie (MI) hom werf om die weermag se veldwagter by Fort Saint Michel aan die Angolese grens te wees. Dit is net voor Resolusie 435, wat bepaal die Suid-Afrikaanse soldate moet uit Suidwes-Afrika onttrek en hy kom gou agter dat die veldwagterskap slegs ’n front van die MI is sodat Suid-Afrika nie die bevrydingsbeweging Unita oornag in Angola alleen los nie. Geheime sendings ry in hierdie tyd steeds wapens en voorrade oor die grens aan. In 1989 lei hy ’n eenheid in die Wes-Caprivi wat saam met San-spoorsnyers op die Kwando-rivier patrollies doen om stropers en ivoordiewe te vang.

Ná voltooiing van sy diensplig is hy natuurbewaarder in die Caprivi, Mpumalanga, KwaNdebele en dan staptoerveldwagter in die Krugerwildtuin. Onder andere neem hy vir Nelson Mandela kort ná sy vrylating uit die tronk op ’n staptoer deur die wildtuin en maak hom touwys oor die natuur. Op 26 Februarie 1994 is hy betrokke in ’n ernstige krokodilaanval nadat hy in ’n dam spring om af te koel en meer as een krokodil hom aanval. Sy linkerarm word afgebyt en hy word ook aan die regterskouer gebyt, sodat hy die gebruik van sy linkerarm verloor en daar lank gevrees is dat sy regterarm ook in die slag gaan bly. Aanvanklik is daar ook groot vrees vir sy lewe weens die ontsaglike gevaar van bakteriese infeksie in sy veelvuldige wonde. Hy is vyf weke in 1 Militêre Hospitaal in Pretoria en is vir nog vier maande daarna betrokke by rehabilitasie. Omdat hy links was, moes hy nou leer om alles regs te doen. Hy word hierna deur die Parkeraad in kennis gestel dat hy nie langer ’n staptoerveldwagter in die Krugerwildtuin kan wees nie en eerder ’n kampbestuurder moet word, wat sy tyd in die kantoor moet deurbring.

Die noodsaaklikheid om sy ongeluk en verlies van sy werk as veldwagter te verwerk lei hom in 1996 op ’n vyf maande staptoer deur Afrika, waar hy vanaf Kaapstad duimry deur die Weskus en Namibië en daarna na Zambië, waar hy malaria opdoen en vir lank ernstig siek is. Deurentyd doen hy by groot wildkampe en wildplase aansoek om werk, maar sonder sukses. Hierna is hy na Malawi, waar hy die berugte Malawi-diaree opdoen en sy enigste hand breek, en daarvandaan na die Serengeti in Tanzanië. Hiervandaan neem hy ’n boot na Uganda, waar hy ’n boodskap van sy ma kry dat hy na die Kaokoveld in die noorde van Namibië moet kom, aangesien daar vir hom werk is by die Wêreldnatuurlewefonds (WWF). Hy is hier vir drie jaar betrokke by natuurbewaring en by die oplei van plaaslike mense as veldwagters. Hierna sluit hy aan by Wilderness Safari’s en gaan na Botswana, waar hy help om safari’s te reël. Hy keer weer terug na die Kaokoveld wanneer hy ’n pos kry as konsessiebestuurder in die Skedelkuspark langs die grens van Namibië in die Damaraland Woestyn. Hoewel hy meeste van hierdie tyd in die veld is, deel hy ’n huis op Sesfontein met vriende. In 2000 is hy as gas van die Vlaams-Afrikaanse Vereniging die gasspreker by hulle byeenkoms in Vlaandere. Sy kliënte in die safari-wêreld is normaalweg welaf en hy ontmoet onder andere vir Pete Jones, een van die rykste mense op aarde. Jones neem hom op ’n avontuurreis deur die wêreld. In New Orleans sing hy saam met Pete se rockorkes die internasionale rockgroep The Doors se "Roadhouse Blues" en kuier met Pink Floyd se Nick Mason en rocksterre soos Peter Gabriel.

In 2006 trou Christiaan met Emsie Verwey en hulle woon in ’n tent in Damaraland in die noordweste van Namibië, vanwaar hy steeds gids en areabestuurder by Wilderness Safari’s is en onder andere ook gorilla-safari’s in die woude van Uganda lei. Later word hy veldwagter van die Palmwag-konsessie, ’n halfmiljoen hektaar van klipwoestyn wat tuiste is vir swartrenosters in ’n poging om hierdie bedreigde spesie te bewaar. Hier bly hy meestal in die talle kampe oor die grootste gedeelte van die noord-westelike woestyngebied van Namibië, van Sossusvlei in die Namib tot Rhino Camp in Damaraland, Palwag in die Kaokoveld, Angra Frio teen die Skedelkus en Serra Cafema by die mond van die Kunene teen die grens met Angola. Hy aanvaar ook Namibiese burgerskap. Sy huwelik eindig in ’n egskeiding, waarna hy ’n vaste verhouding aanknoop met die Amerikaanse regsgeleerde Marcia Fargnoli wat haar in Namibië kom vestig het.  Christiaan en sy deel ’n woonstel in die kusdorp Swakopmund.

sy boeke beskryf hy kennelik outobiografiese vertellings, waar Stoffel Mathysen sy alter ego is. Dit bevat opwindende jagavonture, beskryf ook die voorval met die krokodilaanval en vertel van al sy ander wedervaringe as wildbewaarder, met ’n goeie kwota humor. "Die lang pad van Stoffel Mathysen" lui sy biografiese romans in, met vryheid wat aan die einde eers werklik verwerf word wanneer hy kan werk waaraan hy regtig wil. Die boek neem die leser op die helende reis tot aan die oewers van die Victoria-meer nadat die hoofkarakter sy arm verloor in ’n krokodil-aanval. Sy pad kruis met baie ander, maar dit is nie blywende vriendskappe of uiteindes wat saak maak nie, maar dat daar altyd verder gereis kan word. Die hele Afrika lê vir die reisiger oop.

"Stoffel in die wildernis" is ’n bundel kortverhale en sketse waarin sy avonture beskryf word vanaf die tyd toe hy ’n sorgelose student was, deur sy weermagervarings, tot waar hy as ervare veldwagter in die afgeleë Kaokoland werk. Dit is ’n harde lewe, een van eensaamheid en afsondering, maar ook een waarin die betowering van Afrika ’n houvas op die mens kry. Aangrypend is die verhaal van ’n kollega wie se seuntjie dood is, waar die liefde, verlange en eensaamheid in die bos uitgebeeld word. Die afsonderlike verhale in die bundel vorm ’n geheel met Stoffel se veranderende perspektief op sy betrokkenheid by natuurbewaring wat weergegee word. Waar hy aanvanklik as jong veldwagter hom en sy kollegas beskou as redders van mens en dier, vind hy later in die soeke na avontuur nie ’n vastigheid en gevoel van behoort nie en hunker hy na ’n lewensmaat, ten spyte van sy onveranderde liefde vir die natuur.

"Stoffel by die afdraaipad" is ’n soort veldjoernaal of kortverhaalbundel wat in sy geheel in die Kaokoveld in Namibië afspeel, waar Stoffel eers as wildbewaarder en later as toergids die diere, plante en mense asook geskiedenis van die streek (insluitende die Dorslandtrekkers) beskryf. Daar is verhale uit sy tydperk as veldwagter in die Kaokoveld en verhale uit sy jare as safarileier aan die Skedelkus. Hy gee ’n noodsaaklike blik op die werking van verantwoordelike toerisme. Hierdie boek is in 2005 op die kortlys vir die toekenning van die M-Net-prys vir boeke in kort formaat.

"Stoffel se veldnotas" sit die reeds bekende patroon van kort vertellings oor belewenisse in die veld (en tydens die bosoorlog) voort, met sommige van die verhale wat deur die slot daarin slaag om die brug tussen die ooglopende en die universele oor te steek. Op veertig is die skrywer nou ouer, wyser en rustiger. Hierdie boek sluit ook ’n vrouekarakter in, Nina met haar katte, sy medebestuurder by die renosterkamp wat later sy verloofde word. Die bitter verlies wat die dood van ’n boesemvriend meebring word ook beskryf. Hierdie boek belig benewens die geharde veldwagter se werk en ervarings ook sy lewe en menswees.

"Stoffel in Afrika" se 27 verhale behandel weereens episodes uit Stoffel se kleurryke lewe, vanaf sy vroeë jare as wildbewaarder en sy werk as soldaat en teenstroper-veldwagter, en sy tyd as WWF-beampte in die Kaokoveld tot by sy huidige betrokkenheid in Damaraland by die bewaring van swartrenosters. Hy vertel ook van die safari’s om na die gorillas in Uganda en Rwanda te gaan kyk en van sy besoeke aan Engeland. Sommige verhale is meer persoonlik van aard en belig ook sy huislike lewe en troeteldiere.

In "Stoffel op safari" tree die aktuele kwessie van renosterstropery op die voorgrond en hy behandel hierdie onderwerp met insig in drie verhale. Dit is ’n ouer en wyser Bakkes wat hier aan die woord is, met benewens verhale oor sy veldwagter ervarings ook stories van gewone mense en skatryk safari-kliënte, sy huislike lewe en die navorsing van sy vrou, Nina. Aangrypend is ’n aantal hondeverhale. Soos in sy ander bundels is elke verhaal ’n alleenstaande eenheid, wat tematies by die ander aansluit, en bevat elkeen gewoonlik ’n finale paragraaf wat die leser laat nadink oor die wyer implikasie van wat gesê is.

In "Stoffel: die beste stories" word ’n keur van 45 verhale uit die Stoffel-stories saamgebundel.

"Krokodil aan my skouer: Stoffel toe en nou" is sy outobiografie in meer afgeronde vorm as die episodiese ander Stoffel-boeke. Dit neem sy lewensloop in oënskou vanaf die ongelukkige hoërskoolleerling in Pretoria wat nie in die eng Afrikaanse kultuur van die tagtigerjare inpas nie. Hy speel waterpolo om fiks te bly en breek sy been wanneer hy agter ’n meisie aan oor ’n straat wil stap en kan dus nie dadelik met sy verpligte diensplig begin nie en gaan eers studeer. Sy studies by die rolprentskool skop hy op en behaal dan ’n kwalifikasie in natuurbewaring. Tydens sy militêre diensplig is hy die weermag se veldwagter by Fort Saint Michel aan die Angolese grens. Hy ontdek egter ’n paradys in die wildernis aan die Kwando-rivier waar duisende olifante en ander wild vry is en neem sy taak om wildstropers hok te slaan ernstig op. Terug in Suid-Afrika word hy ’n toergids en in ’n wildpark maak hy Nelson Mandela kort ná sy vrylating uit die gevangenis touwys oor die natuur. Die krokodil verydel kort daarna sy drome om in die Krugerwildtuin te bly en hy beland in die Kaokoland as safarigids, waar hy nou nog is. Hierdie verhaal is benewens die outobiografiese element ’n interessante reis deur die onstuimige jare van oorgang na demokrasie en die politieke woelinge wat daarmee gepaard gegaan het.

"Skuilplek" is ’n roman. Dit is die teenstropereenheid in die Wes-Caprivi se taak om wilddiewe en ivoorsmokkelaars vas te trek, maar Sarel Froneman het tydens sy pas afgelope patrollie ’n ontdekking gemaak wat skielik sin aan sy lewe gegee het, naamlik die laaste paar swartrenosters in die noorde van Namibië. Hierdie ontdekking bring egter ook Natuurbewaring se wildvangspan na die Caprivi, en die wrywing wat ontstaan tussen hom en Reinhard Schenk, hoof van die wildvangspan, het verreikende gevolge. Die roman handel oor die wrywing tussen hierdie twee wildbewaarders, maar fokus ook op die onreg wat die Khoisan aangedoen word deurdat hulle deur wetgewing verbied word om in hulle tradisionele jagvelde te jag, terwyl dit juis die wit mense is wat die wild vir finansiële gewin uitgeroei het. Hierdie roman is gebaseer op die skrywer se tyd in die weermag, toe hy in beheer was van die teenstropereenheid.

Sy verhaal "Boeta, wat nou?" word opgeneem in die versamelbundel "Kruis en dwars" en "Die blou kikoi" in "Liefde loop ver". Ander versamelbundels waarin sy verhale opgeneem word, sluit in "Uit die kontreie vandaan". Elsa Silke vertaal ’n keur uit sy vertellings, wat in Engels onder die titel "In Bushveld and desert: a game ranger’s life" verskyn. Die sukses van hierdie bundel lei tot die soortgelyke tweede keur in vertaling, "Bushveld, desert and dogs:  a game ranger’s life".

In 2014 word hy deur die internasionale reistydskrif "Condé Nast Traveler" aangewys as een van die top-25 safari-toergidse in Afrika.






</doc>
<doc id="31488" url="https://af.wikipedia.org/wiki?curid=31488" title="Hurghada">
Hurghada

Hurghada is 'n toeristestad langs die Rooisee in Egipte met 248 000 inwoners. Dit is vroeg in die twintigste eeu gestig, en is veral sedert die 1980's uitgebou. Daar is ook 'n internastional lughawe.


</doc>
<doc id="31493" url="https://af.wikipedia.org/wiki?curid=31493" title="Lys van nasionale leuses">
Lys van nasionale leuses


























</doc>
<doc id="31494" url="https://af.wikipedia.org/wiki?curid=31494" title="Pous Silvester II">
Pous Silvester II

Silvester II was die 139ste pous van die Rooms-Katolieke Kerk en die eerste pous wat uit Frankryk afkomstig was. Sy geboortenaam was Gerbert van Aurillac. Hy was 'n geleerde en het gehelp om Arabiese syfers en astronomie in Europa in te voer. Hy het ook die gebruik van die astrolabium en die armillaarsfeer heringevoer na die Weste.

Pous Silvester II is gebore as Gerbert d' Aurillac (ook Gerbert van Aurillac) ongeveer in 945 in Auvergne, Frankryk. Hy word opgeneem in die klooster van Sint Geraldus in Aurillac ongeveer in 963. In 967 besoek Borrel II, graaf van Barcelona die klooster en die ab het hom gevra om Gerbert saam te neem om wiskunde in Spanje te studeer. Gerbert studeer in Barcelona en dalk ook in die Islamitiese stede Cordoba en Seville. In 969 maak Borrel 'n bedevaart na Rome en neem Gerbert saam. In Rome ontmoet Gerbert Pous Johannes XIII en keiser Otto I. Gerbert word aangestel as leermeester vir die jonge Otto II. 'n Paar jaar later stuur Otto vir Gerbert na die katedraalskool in Reims waar hy deur aartsbiskop Adalbero tot dosent benoem word. In 983 word Gerbert deur Otto II benoem as ab van die klooster van Bobbio. Na die dood van Otto II raak Gerbert by die politiek betrokke en opponeer die poging om Lotaringe van Otto III af te neem.
Adalbero sterf op 23 Januarie 988 en Gerbert was die natuurlike kandidaat as sy opvolger. Hugo Capet, koning van Frankryk benoem egter Arnulf, die buite-egtelike seun van Lotarius. Arnulf word egter in 991 veroordeel weens verraad teen die koning en Gerbert word as sy opvolger aangestel. Daar was heelwat verset teen die aanstelling en Gerbert word weer vervang met Arnulf. Gerbert word nou leermeester van Otto III en Pous Gregorius V benoem hom tot aartsbiskop van Ravenna. Op 2 April 999 volg hy Pous Gregorius V op onder die naam Silvester II en regeer tot sy dood op 12 Mei 1003. Hy word opgevolg deur Pous Johannes XVII.
Die naam ‘Silvester’ beteken 'Woudman'.

Die eerste ding wat Pous Silvester II doen is om die posisie van sy teenstander as aartsbiskop van Reims te bevestig. Die pous het hard opgetree teen die wydverspreide simonie en konkubinaatpraktyke in die kerk. Hy skryf ook die dogmatiese verhandeling 'De corpore et sanguine Domini' (Die liggaam en bloed van die Here) Op 27 Maart 1000 verleen hy die titel van koning aan Sint Stefanus, die heerser van Hongarye. In 1001 is daar 'n volksopstand in Rome en Silvester en Otto moet vlug na Ravenna. Otto het twee keer onsuksesvol probeer om Rome te herower en sterf toe hy die derde keer probeer, in 1002. Die pous keer terug na Rome onder die beheer van die adellikes en sterf kort daarna.

Pous Silvester II was as geleerde ver voor sy tyd. Hy het 'n reeks boeke oor die 'quadrivium' (Die vierde en nagraadse gedeelte van universitêre studie wat rekenkunde, meetkunde, sterrekunde en musiek ingesluit het) geskryf. Hy het is Spanje Arabiese syfers geleer en kon ingewikkelde berekeninge doen wat baie moeilik was vir mense wat met Romeinse syfers gewerk het. Toe hy nog in Reims was, het hy 'n gevorderde hidrouliese orrel gebou wat alle bestaande orrels oortref het. Silvester het ook die telraam heringevoer in Europa en is waarskynlik die outeur van die beskrywing van die astrolabium wat eers 50 jaar later deur Hermannus Contractus uitgegee is. Die uitvinding van die meganiese klok word ook aan hom toegeskrywe.

Aan die einde van die Grieks-Romeinse era het die kennis van die armillaarsfeer in Europa verlore gegaan. Silvester het die sfeer teruggebring via Al-Andalus in die laat 10de eeu. Die besonderhede van die sfeer is vervat in 'n brief van Silvester aan sy student die monnik Remi van Trèves, sy kollega ab Konstantyn van Micy en die Franse edelman Richer, wat 'n monnik in Reims was. Richer berig dat Silvester ontdek het dat sterre skuins oor die nagtelike hemel beweeg. Richer beskryf ook hoe Silvester die sfeer gebruik het om wiskunde en sterrekunde te doseer en hoe hy die ringe en merke op die sfeer gerangskik het.
Die historikus Oscar G. Darlington lei daaruit af dat Silvester 'n sirkel in 60 pleks van 360 grade verdeel het sodat die lengte lyne presies ses grade uitmekaar was. Silvester het die poolsirkel by 26 grade geplaas, net 'n bietjie weg van die korrekte 23 grade 28 minute. Die plasing van die kreefskeerkring was amper reg en die van die ewenaar heeltemal reg. Die armillaarsfeer is ook deur Silvester gebruik om die planete waar te neem. Silvester het buise as rigkykers aan die sfeer geheg om sterrebeelde te kan waarneem. In 'n brief aan Konstantyn skryf hy dat om die poolster te identifiseer, moet die rigkyker op 'n kandidaat-ster gerig word en indien die ster nie uit die gesigsveld skuif nie, dan is dit die poolster.

Volgens die legende sou Silvester magie en astrologie studeer het in Seville. Hy word soms as 'n towenaar in geveg met die duiwel afgebeeld. Die pous sou in die besit gewees het van 'n boek wat in Spanje van 'n Arabiese filosoof gesteel is. Die eienaar het hom glo agtervolg deur sy spoor in die sterre te volg. Silvester het homself verberg onder 'n hout brug, waar die Arabier hom nie kon sien nie.
Die pous het glo ook 'n gebeeldhoude brons kop besit, wat alle vrae met 'ja' of 'nee' kon beantwoord. Verder het hy glo 'n verhouding gehad met 'n vroulike demoon met die naam Meridiana, wat hom gehelp het om pous te word.
Die legende het meer as 'n eeu na sy dood stand gehou. Daar was ook ander pouse wat van toordery verdink is. In 1409 is Pous Johannes XXI en Pous Benedictus XII deur Pous Gregorius XII weens toordery verkla by die sinode van Pisa.

Silvester se werk is gepubliseer in deel 139 van die 'Patrologia Latina'. Dit sluit in:



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31503" url="https://af.wikipedia.org/wiki?curid=31503" title="Clipperton">
Clipperton

Clipperton (Frans: "Île de Clipperton" of "Île de la Passion", Spaans: "Isla Clipperton" of "Isla de la Pasión") is 'n klein eilandjie (11 km²), wat in die Stille Oseaan in die suide van Meksiko geleë is. Die eiland het geen bevolking nie, maar Frankryk hou 'n militêre basis op die eiland. Die eiland is nou 'n woestyn, nadat krappe al die plante geëet het. Clipperton is genoem ná John Clipperton, die Engelse ontdekker van die eiland. Die eiland is 'n direkte besitting van Frankryk en word geëis deur Meksiko, wat die eiland vanaf 1905 tot 'n bemiddeling van die Italiaanse koning Viktor Emanuel III in 1931 beset het. Tussen 1858 en 21 Februarie 2007 het die eiland deel van Frans-Polinesië uitgemaak.


</doc>
<doc id="31504" url="https://af.wikipedia.org/wiki?curid=31504" title="New York (deelstaat)">
New York (deelstaat)

New York [n(j)uː jɔːɹk] is 'n deelstaat in die Mid-Atlantiese en noordoostelike streek van die Verenigde State van Amerika met 'n oppervlakte van 141 299 vierkante kilometer en 'n bevolking van sowat 19 miljoen mense, die derde grootste van alle Amerikaanse deelstate ná Kalifornië en Texas. New York grens in die noorde en noordweste aan die Kanadese provinsies Quebec en Ontario, in die ooste aan Vermont, Massachusetts en Connecticut, en in die suide en suidweste aan New Jersey en Pennsilvanië. New York het daarnaas 'n watergrens met Rhode Island.

New York Stad, amptelik die "City of New York", is die grootste stad van die deelstaat en die Verenigde State en staan bekend as die poort na die Verenigde State waar miljoene immigrante voet aan wal gesit het, en as 'n beduidende finansiële, kulturele, vervoer- en nywerheidsentrum. Dit is vernoem na die 17de eeuse hertog van York en latere koning James II en VII van Engeland en Skotland.

Na die gebiede buite die stadsgrens van New York word in Engels gewoonlik as "Upstate New York" verwys. Die beduidendste stede van "Upstate New York" naas die administratiewe hoofstad Albany is Buffalo, Rochester, Syracuse, Schenectady en Utica.

Die gebied is in die vroeë 17de eeu - die tydperk toe die eerste Nederlanders en Franse die streek begin verken het - deur Indiaanse stamme soos Algonkin, Irokese en Lenape bewoon. Die eerste Europeër, wat in 1609 amptelik aanspraak op die gebied gemaak het, was Henry Hudson, en in 1614 het die eerste Nederlandse forte in Fort Orange naby die huidige administratiewe hoofstad Albany ontstaan. Die eerste Nederlandse nedersettings is in 1624 in Albany en Manhattan gestig. Veertig jaar later het die Britte die gebied geannekseer.

Tydens die Amerikaanse Rewolusie het sowat 'n derde van die slagte van die Rewolusionêre Oorlog tussen Amerikaners en Britte in New York plaasgevind wat op 9 Julie 1776 onafhanklik geword en in 1777 sy eerste grondwet opgestel het. Die deelstaat het op 26 Julie 1788 die grondwet van die Verenigde State van Amerika onderteken om as elfde staat tot die Unie toe te tree.

New York dra die amptelike bynaam "Empire State" wat vermoedelik op George Washington, die eerste president van die VSA, teruggaan. Tydens 'n reis deur die deelstaat was hy beïndruk deur die gebied se ekonomiese mag en welvaart.


</doc>
<doc id="31507" url="https://af.wikipedia.org/wiki?curid=31507" title="N11 (Suid-Afrika)">
N11 (Suid-Afrika)

Die N11 is een van Suid-Afrika se 17 nasionale paaie. Hierdie nasionale pad gaan deur drie provinsies: KwaZulu-Natal, Mpumalanga en Limpopo. Daar is baie besienswaardighede op die roete. Dit verbind die N3, KwaZulu-Natal met die Groblersbrug grenspos op die Botswanagrens. 

Die N11 begin in KwaZulu-Natal waar dit aftak van die N3 nasionale pad 15 km suid van die Tugela-tolhek in 'n oostelike rigting. Na 19 km gaan die pad deur Ladysmith en swaai dan noordoos. Die N11 gaan dan verby die Elandslaagte-slagveld, verby Biggarsberg en Fort Mistake en na 57 km word die afdraai van die R68 hoofpad bereik. Die R68 gaan na Glencoe en Dundee. Na 'n verdere 64 km word die afdraai van die R34 hoofpad bereik nadat daar eers verby die Ntshingwayodam en die afdraai na Newcastle gery is. Die pad na Volksrust is 40 km noord. Daar word op die pad deur die Laingsnekpas gery, dan verby die berg en slagveld van Majuba en deur Charlestown gery. Volksrust is in Mpumalanga.

Van Volksrust hou die pad steeds noord vir 41 km tot by Amersfoort. Ermelo is 59 km verder noord. Ongeveer 35 km voor Ermelo word die Vaalrivier gekruis. By Ermelo word die N17 nasionale pad gekruis terwyl die N2 nasionale pad ook hier begin. Die N11 swaai nou noordwes en 50 km verder is Hendrina. Die N4 nasionale pad word 43 km verder gekruis en na nog 9 km word Middelburg teëgekom. Groblersdal is 92 km verder; halfpad word verby die Loskopdam gery en Limpopo binne gegaan.

Dit is 27 km van Groblersdal na Marble Hall. Dit is dan nog 51 km tot by Roedtan nadat die Elandsrivier gekruis is. Die N1 nasionale pad is 37 km verder. Na die N1-kruising is dit 12 km tot by Mokopane (Potgietersrus). Die N11 hou steeds noordwes en na 92 km word daar verby Uitzicht gery waar die Steenbokskeerkring gekruis word. Baltimore is 37 km verder. Die grenspos by Groblersbrug is 60 km verder nadat eers by twee nedersettings Marnitz en Tom Burke verby gery is. By die grenspos eindig die N11.




</doc>
<doc id="31508" url="https://af.wikipedia.org/wiki?curid=31508" title="Ncandu-waterval">
Ncandu-waterval

Die Ncandu-waterval is slegs 12 km buite Newcastle in die Normandien rigting. Dit bied 'n ontspanningsarea in die natuur met braai- en ablusiefasiliteite beskikbaar. Die hekke is daagliks tussen 06h00 en 20h00 oop vir besoekers.



</doc>
<doc id="31513" url="https://af.wikipedia.org/wiki?curid=31513" title="Vatnajökull">
Vatnajökull

Die vulkaan Hvannadalshnúkur, die hoogste bergspits van Ysland (2 119 meter) is naby die Nasionale Skaftafellpark aan die suidelike rand van Vatnajökull geleë. Ná die uitbreiding van die nasionale park op 12 September 2005 behels dit meer as die helfte van die Vatnajökull-gebied.

Net soos by talle ander Yslandse gletsers lê ook onder die Vatnajökull 'n aantal vulkane, waarvan sommige by die aktiefstes op die eiland gereken word. Die vulkane word deur 'n vallei met 'n diepte van tussen 500 en 800 meter van mekaar geskei. Die vulkaanmere, waaronder Grímsvötn, was in 1996 die oorsprong van 'n grootskaalse gletserloop, terwyl die vulkaan, wat regstreeks onder die mere geleë is, in November 2004 'n kortstondige, maar nogtans hewige uitbarsting veroorsaak het. Tydens die laaste koue periode van die huidige Ystydperk was daar talle vulkaniese uitbarstings onder die gletser. 

Teen die begin van die 21ste eeu het Vatnajökull se oppervlakte duidelik begin krimp, moontlik as gevolg van klimaatsverandering en onlangse vulkaniese aktiwiteit.

Naas Hvannadalshnúkur is daar nog 'n aantal ander vulkaniese sentra onder die gletser geleë, waaronder Grímsvötn in die weste, Bárðarbunga en Kverkfjöll in die noorde, en Breiðabunga, Esjufjöll en Öræfajökull in die suide. Die Bárðabunga het vir die laaste keer in September en Oktober 1996 uitgebars, maar die bekendste vulkane is dié van Grímsvötn wat ook die Skeiðará gletserloop van 1996 veroorsaak het.

Op 1 November 2004 het die vulkaan Gjálp in die Grímsvötn-stelsel uitgebars en 'n oorstroming op die Skeiðarársandur veroorsaak wat met 'n maksimale versnelling van 2 000 kubieke meter per sekonde aansienlik kleiner was as die vloed van die jaar 1996. Die gebied moes derhalwe gedurende hierdie uitbarsting nie ontruim word nie. Klein partikels vulkaanas is reeds op 3 November in Finland ontdek.

Net soos baie ander gletsers in Ysland het Vatnajökull sowat 2 500 jaar gelede ontstaan. Die gletser was tydens die kolonisasie van Ysland in die 9de eeu n.C. aansienlik kleiner as vandag. Die Esjufjöll, wat tans in die middel van die gletser geleë is, het destyds nog nie deel uitgemaak van Vatnajökull nie.

In die 15de eeu het die sogenaamde Klein Ystydperk begin wat in Ysland tot omstreeks in 1890 voortgeduur het; die Vatnajökull het in hierdie periode uitgebrei.

In die vroeë 21ste eeu het Vatnajökull net soos baie ander gletsers begin krimp. Wetenskaplikes neem aan dat die globale klimaatsverandering (kweekhuiseffek) en die vulkaniese aktiwiteite van die afgelope jare die hoofoorsake van die afsmeltingsproses is.

Ook die landopheffing word as 'n moontlike oorsaak aangevoer. Die gewig van die Yslandse yskap het duidelik verminder en sodoende die landopheffing bevorder. Volgens wetenskaplike beramings het die landmassa in die sentrum van Vatnajökull in die laaste honderd jaar met sowat honderd meter, die randgebiede met vyftig, die gebied van Höfn met twintig en gebiede teen 'n afstand van sowat vyftig kilometer van die gletser af met sowat vyf meter opgehef.



</doc>
<doc id="31516" url="https://af.wikipedia.org/wiki?curid=31516" title="N1 (Suid-Afrika)">
N1 (Suid-Afrika)

Die N1 is een van Suid-Afrika se 15 nasionale paaie. Dit is die belangrikste hoofpad in Suid-Afrika, want dit verbind al die hoofstede, nl. Pretoria, Johannesburg, Bloemfontein en Kaapstad. Die pad loop dus vanaf Kaapstad, tot by Beitbrug, wat die grens met Zimbabwe is.

Die N1 begin as 'n snelweg in Kaapstad se sentrale sakegebied, waar dit bekend staan as Nelson Mandela-boulevard, en beweeg noordoos uit die stad deur die metropolitaanse area (waar dit wissel tussen vier tot agt bane) tot dit die Paarl bereik. Daarna ry 'n mens deur die Hugenotetonnel ('n tolpad). Ná Worcester gaan die pad oor die Hexrivierpas en verby Touwsrivier. Die pad hou oos verby Matjiesfontein en Laingsburg waar die Buffelsrivier gekruis word. Sodra die Dwykarivier gekruis word swaai die pad noordoos tot by Beaufort-Wes. Net voor Beaufort-Wes sluit die N12 nasionale pad by die N1 aan. Vanaf Beaufort-Wes hou die pad noordoos tot by Drie Susters. Hier swaai die N12 weg vanaf die N1. Nou verlaat die N1 die Wes-Kaap en gaan die Noord-Kaap binne.

Spitsverkeer op die N1 tussen die Koeberg-wisselaar en die Hugenotetonnel vind op weeksdae in die oggende en in die middae plaas. Die res van die N1 in die Wes-Kaap ondervind eerder oor bepaalde naweke of tydens sommige tydperke gedurende vakansieperiodes swaar verkeer, maar dra andersins matige verkeersvolumes.

Die gevaarlikste trajek van die N1 in die Wes-Kaap is die roete tussen Laingsburg en Prins Albertweg, met 'n ongeluksyfer van 10,17 ongelukke per 100 miljoen kilometer gereis. Die tweede en derde gevaarlikse trajekte is onderskeidelik die roetes tussen Beaufort-Wes en Drie Susters, met 7,27 ongelukke per 100 miljoen kilometer gereis, en tussen die Hugenotetonnel en Worcester, met 6,67 ongelukke per 100 miljoen kilometer gereis. Die veiligste trajek is die roete tussen die Koeberg-wisselaar en die Hugenotetonnel met 'n ongeluksyfer van 2 ongelukke per 100 miljoen kilometer gereis. Hierdie statistieke kan vergelyk word met 'n nasionale gemiddelde ongeluksyfer van 11,7 ongelukke per 100 miljoen kilometer gereis in Suid-Afrika en 1,3 ongelukke per 100 miljoen kilometer gereis in die VSA.

Die maand met die hoogste ongeluksyfer is Desember, wanneer vakansiegangers van die binneland via die N1 na Kaapse kusdorpe stroom.

Die N1 hou noordoos, verby Richmond, Hanover tot by Colesberg. By Hanover word die N10 gekruis. Net ná Colesberg word die Oranjerivier gekruis en die Vrystaat binne gegaan.

Vanaf die Oranjerivier hou die pad amper noordwaarts, gaan verby Springfontein, Trompsburg en Edenburg. Dit kruis dan die Rietrivier net voordat Bloemfontein bereik word. Hiervan is dit 'n snelweg wat wes om die stad lei (Bloemfontein Westelike verbypad). Net ná Bloemfontein gaan die N1 oor die Modderrivier, deur die Verkeerdevlei tolhek, ongeveer halfpad tussen Bloemfontein en Winburg, verder noord. Halfpad na Ventersburg word die Sandrivier gekruis. Die N1 gaan verby Ventersburg en is 'n snelweg verby Kroonstad, waar dit die Valsrivier oorsteek. Net suid van die Vaalrivier word die pad weer 'n snelweg verby Vanderbijlpark en Gauteng binnegaan. Waar die Vaalrivier gekruis word, is die Barrage net-net sigbaar aan die reisiger se regterkant.

Van duskant die Vaalrivier word die snelweg die "Kroonvaal Tolweg" genoem. Dit sluit dan by die Westelike Verbypad of "betonpad" aan. Net voor dié aansluiting, sluit die N12 eers by die N1 aan, dan noordwaarts na Pretoria waar dit die besigste pad in die Suidelike Halfrond vorm, nl. die Ben Schoeman-hoofweg, wat daagliks omtrent 300 000 voertuie tussen Johannesburg en Pretoria dra. Beide die N4 en N14 nasionale paaie sluit by die N1 aan. In Pretoria vorm dit die "Pretoria Oostelike verbypad" wat tot in Polokwane (Pietersburg) verleng. Halfpad tussen Pretoria en Bela-Bela (Warmbad) word die Limpopo (provinsie) binnegery.

Die N1 hou reg noord, verby Bela-Bela, swaai dan noordoos, verby die Kranskop-tolhek tot by Polokwane. Die N1 kruis die Steenbokskeerkring sowat 53 km noord van Polokwane. Die pad gaan dan aan na Louis Trichardt (Makhado) en gaan oor die Soutpansberg via Wyliespoort, deur Musina voor dit by Beitbrug uitkom. By Beitbrug word die Limpoporivier gekruis. Na Beitbrug, word die pad nie meer die N1 genoem nie, omdat dit in Zimbabwe in beweeg.




</doc>
<doc id="31517" url="https://af.wikipedia.org/wiki?curid=31517" title="Vlag van Noorweë">
Vlag van Noorweë

Die vlag van Noorweë (Nynorsk: "Det norske flagget", Bokmal: "Norges flagg"behels 'n donkerblou kruis met wit boorde op 'n rooi agtergrond. Die vertikale arm van die kruis is in die rigting van die vlagpaal verskuif volgens die patroon van die ander Skandinawiese vlae.

Die handelsvlag het 'n syverhouding van 16:22 en die staatsvlag 'n syverhouding van 16:27. Die vlae het die volgende verhoudings:

Die rooi kleur is PMS 032 U en die blou kleur PMS 281 U volgens die Pantone-kleurstelsel, respektiewelik #EF2B2D (rooi) en #002868 (blou) (en #FFFFFF (wit) in die RGB-stelsel.

In die antieke tydperk en die Middeleeue was daar nog nie so iets soos nasionale vlae nie. Daarenteen het heersers en ander leiers wél oor hul eie vlae beskik; die krygsvolk het hom gewoonlik om die koninklike vlag geskaar. Dit is moeilik om te bepaal watter vlag as eerste in Noorweë gebruik is. Volgens historiese oorlewerings het Sint-Olav (Olav II Haraldsson) in die slag teen Nesje 'n wit kenteken met 'n slang gebruik.

Voor hierdie tydperk was kentekens met 'n raaf en 'n draak gebruiklik. Magnus die Goeie het oor dieselfde kenteken soos Sint-Olav beskik, terwyl Harald Hardråde 'n raaf gebruik het. Koning Inge I se simbool was 'n rooi leeu op 'n goue agtergrond, terwyl Sverre 'n arend in goud en rooi gebruik het. Eirik Magnusson het vanaf 1280 'n goue leeu met kroon en byl op 'n rooi agtergrond as sy wapen gevoer. Hierdie kenteken het ook as wapen gedien en ten opsigte van sy ontwerp en motief met die huidige Noorse koningsvlag ooreengekom. Dit is waarskynlik deur latere Noorse monarge oorgeneem en het geleidelik ook as skeeps- en vestingsvlag gedien. Die oudste betroubare afbeelding is hertogin Ingebjørg se seël uit die jaar 1318.

Die leeuevlag het onder meer in 1698 nog steeds oor die vesting Akershus gewaai. Die Noorse leeue is in 1641 op die vlae van alle Noorse regimente geplaas. Dit is daarnaas ook op skepe en in ander vestings gebruik, maar uiteindelik gedurende die 17de en 18de eeu geleidelik uitgefaseer. Reeds in die 16de eeu was dit op see internasionaal gebruiklik om die land van herkoms met 'n nasionale vlag aan te dui, tog is die bevel om die Deense Danebrog as enigste wettelike handelsvlag op Noorse skepe te hys nie voor die jaar 1748 gegee nie.

Vanweë die politieke unie met Denemarke is die Deense vlag vanaf die 17de eeu ook in Noorweë gehys. In 1814 het Noorweë as selfregerende staat die leeu van die rykswapen in die Deense vlag se veld links bo gevoeg en dit tot in die jaar 1821 in die noordelike seegebiede gebruik. In 1815 is 'n gemeenskaplike Sweeds-Noorse staats- en oorlogsvlag vir albei ryksdele ingevoer – die Sweedse vlag met 'n wit kruis op 'n rooi agtergrond in die boonste veld digby die vlagpaal. Op 26 Oktober 1818 het 'n gemeenskaplike handelsvlag gevolg wat dieselfde motief vertoon het, maar reggesny is. Hierdie vlag is ook in verder af geleë seegebiede tot by die Spaanse Kaap Finisterre in die suide gebruik – veral as beskerming teen Noord-Afrikaanse seerowers wat 'n losgeld van Swede ontvang het. Daarnaas kon Noorse skepe in internasionale waters ook onder die Sweedse vlag seil. Sodoende was in die periode tussen 1818 en 1821 tegelykertyd drie verskillende handelsvlae gebruiklik.

Die huidige vlag van Noorweë is in 1821 deur Fredrik Meltzer, 'n afgevaardigde in die Storting, ontwerp. As 'n verwysing na die vorige unie met Denemarke en die nuwe gemeenskaplike staat van Noorweë en Swede het Meltzer elemente uit die vlae van albei buurlande in sy ontwerp verenig – Denemarke se rooi en wit met Swede se blou kleur met 'n kruis in die middel volgens die patroon van ander Skandinawiese vlae. Die kombinasie van rooi, wit en blou het daarnaas ook by die tradisies van 'n aantal demokratiese lande aangesluit – die rewolusionêre Frankryk, die Verenigde State, Groot-Brittanje en Nederland.

Die Storting het Meltzer se voorstel vir 'n nuwe vlag goedgekeur, tog het koning Karl Johan geweier om hierdie wettelike besluit te bekragtig. Die monarg het die vlag op 13 Julie 1821 nogtans in 'n koninklike resolusie aanvaar. Volgens 'n bykomende koninklike resolusie van 17 Julie is die gebruik van die nuwe driekleurvlag tot die noordelike waters beperk. Die skepe van albei lande was nou verplig om in suidelike waters die gemeenskaplike handelsvlag van 1818 – die Sweedse vlag met 'n insetsel van Noorse kleure – te gebruik. Nadat die Noord-Afrikaanse Barbareske-state in 1830 deur Frankryk verower was, het Swede die betaling van losgelde aan die plaaslike seerowers gestaak. Noorweë het nou daarop begin aandring dat sy goedgekeurde nasionale vlag ook in suidelike waters gebruik sou kon word. Hierdie toestemming is in 1838 verleen. Aangesien die Noorse grondwet van 4 November 1814 die oorlogsvlag tot vlag van die unie verklaar het, is hierdie vlag vanaf 1815 deur albei lande gebruik.

Gedurende KarlJohan se regeringstydperk het die Noorse misnoeë oor die vlagstelsel, wat niks meer as Swede se oorheersende rol in die unie weerspieël het, steeds toegeneem. Volgens 'n voorstel van 'n gemeenskaplike Noors-Sweedse komitee het koning Oscar I in 1844 'n nuwe vlag ingevoer wat aan Noorse eise vir 'n gelyke status binne die unie voldoen het. Elkeen van die twee lande het nou sy eie handels- en oorlogsvlag gekry, met 'n gemeenskaplike kenteken aan die linkerkant bo. Hierdie kenmerk het as 'n simbool van die politieke unie die kleure van albei lande in gelyke dele vertoon.

Hierdie kenteken het in die volksmond van albei lande as die "Sildesalaten" of "Haringslaai" bekend gestaan aangesien sy ontwerp aan 'n kleurryke ontbytgereg van Swede en Noorweë herinner het. Die bynaam het aanvanklik in Swede opgekom waar mense beswaar gemaak het teen die verlies van die oorspronklike Sweedse vlag, terwyl die nuwe kenteken in Noorweë as 'n vervulling van eise vir 'n nasionale simbool verwelkom is.

Vlootskepe van albei lande het die kenteken ook as geus op hulle boeg gebruik. Daarnaas is dit as 'n gemeenskaplike vlag van albei ryke deur die unie se diplomatieke missies in die buiteland gehys. Hier het dit egter 'n langgestrekte vorm met 'n verhouding van 4:5 gehad, net soos die kenmerk in die Sweedse vlag, terwyl dit op die Noorse unievlag as 'n vierkant verskyn het.

Die Noorse unievlag het dieselfde donkerblou kleurskakering in sowel die kruis van die hoofvlag asook in die Sweedse gedeelte van die uniekenmerk getoon – daar was dus nooit meer as een blou kleurskakering in die unievlag nie. Dieselfde was van toepassing vir die Sweedse unievlag. Die Sweedse vlag se blouskakering was in die 19de eeu donkerder as vandag, alhoewel dit soms afwykings getoon het. Die Swede het altyd dieselfde kleurskakering in die Noorse gedeelte van die uniekenmerk gebruik, selfs al was dit ligter as die amptelike Noorse weergawe.

As gevolg van die groeiende weerstand teen die politieke unie het die uniekenmerk ongewild geraak, en die eis vir "'n suiwer vlag" is veral deur die sosiaal-liberale "Venstre"-party as 'n politieke vaandel rondgeswaai. Die Storting het die gebruik van 'n suiwer Noorse vlag in 1892, 1895 en 1898 goedgekeur. 'n Sodanige wetsbesluit is sonder koninklike bekragtiging op 10 Desember 1898 geneem, en op 15 Desember 1899 met betrekking tot Noorweë se handels- en nasionale vlag deurgevoer. Soos in die grondwet vasgelê, is die uniekenmerk op die oorlogsvlag tot by die opsegging van die politieke unie met Swede in 1905 behou. Net ná die ontbinding van die unie is die suiwer oorlogsvlag sonder uniekenmerk op 9 Junie 1905 gehys. In Swede is die uniekenmerk op die nasionale vlag tot by die einde van die jaar 1905 bybehou.




</doc>
<doc id="31518" url="https://af.wikipedia.org/wiki?curid=31518" title="Malmö">
Malmö

Malmö [ˈmalːˌmøː] is die metropool van die suidwestelike deel van die Suid-Sweedse skiereiland Skåne en die derde grootste stad in die land met 'n oppervlakte van 71,76 vierkante kilometer en 'n bevolking van 258 020 mense (31 Desember 2006). Malmö is die administratiewe setel van die gelyknamige munisipaliteit (Sweeds: "Malmö kommun") en die provinsie Skåne län.

Malmö is een van die oudste handel- en nywerheidstede van Swede wat danksy die opening van die indrukwekkende Öresundbrug, wat Malmö met die Deense hoofstad Kopenhagen verbind, 'n baie dinamiese groei getoon het. Malmö is tans 'n sentrum van die inligtings- en biotegnologie-bedrywe en die setel van 'n beduidende universiteit. Een van die bekendste argitektoniese bakens van Malmö is die wolkekrabber Turning Torso, wat in 2005 volgens 'n ontwerp van die Spaanse argitek Santiago Calatrava as een van die hoogstes in Europa in die westelike hawebuurt Västra Hamnen ontstaan het. As 'n voormalige nywerheidsbuurt het Västra Hamnen tot 'n moderne kwartier met opspraakwekkende argitektuur ontwikkel.

As die hoofstad van die historiese landskap Skåne pronk Malmö daarnaas met 'n ryk argitektoniese erfenis soos Lilla Torg, die Middeleeuse markplein, die Stortorget-plein met die historiese raadsaal en die multikulturele omgewing van die Möllevångstorget-plein.


</doc>
<doc id="31521" url="https://af.wikipedia.org/wiki?curid=31521" title="Margaret Bakkes">
Margaret Bakkes

Margaret Magdel Bakkes (14 Desember 1931, Sterkstroom – 29 Junie 2016; gebore Aucamp) was 'n Afrikaanse skrywer van romans, kort- en jeugverhale. Sy het ongeveer dertig boeke en kortverhale geskryf. Haar werk sluit onder meer in: die romans "Elegie vir ’n onbekende" en "Susanna die geliefde", asook die kortverhaalbundels "Sing vir ons, Matilde" en "’n Baksel in die môre".

Sy was getroud met die geskiedskrywer Cas Bakkes en het vier kinders gehad: Johannes, Marius, Matilde en Christiaan. Beide Johannes (C. Johan Bakkes) en Christiaan (Christiaan Bakkes) is ook skrywers. Sy was 'n niggie van Hennie Aucamp.

Margaret Magdel Aucamp is op 14 Desember 1931 op die plaas Klapkloof in die distrik Sterkstroom gebore as die oudste kind van Hendrik Aucamp en Matilda de Villiers. Die bekende skrywer Hennie Aucamp is ’n neef van haar. As gevolg van die depressie kan haar pa en oupa nie saam ’n bestaan op die plaas Klapkloof maak nie en toe sy ongeveer drie jaar oud is, kry haar pa werk as bestuurder van ’n melkplaas in die Transvaal. Die gesin trek baie, want ná die werk by die melkplaas kry haar pa ’n pos by die Departement Landbou en hulle bly onder andere in Pretoria, Brits, Döhne, Grootfontein en toe weer in Pretoria. Wanneer sy twaalf jaar oud is, sterf haar oupa en hulle keer weer terug na haar geboorteplek op Klapkloof, wat aan die voet van die Stormberge geleë is. Haar skoolopleiding ontvang sy dan onder andere aan Queenstown Girls High School, waarna sy matrikuleer aan Sterkstroom Hoërskool.

Na skool werk sy ’n jaar lank in die Staatsvertaalburo in Pretoria. Daarna studeer sy aan die Universiteit van Pretoria en die Pretoriase Onderwyskollege met Afrikaans, Engels en Geskiedenis as hoofvakke en behaal ’n B.A.-graad en ’n Hoër Onderwysdiploma. As student loseer sy by die weduwee Bakkes, waar sy haar toekomstige man, die historikus dr. Casparus Marius Bakkes, ontmoet. Sy hou vir twee jaar lank skool aan Clapham High School in Pretoria en trou dan in 1955 met Cas Bakkes. Hulle bly eers in Pretoria, trek dan na Stellenbosch en vestig hulle later in Saldanha, waar haar man aangestel word as dosent aan die militêre akademie. Hier woon die gesin vir twaalf jaar waarna hulle terugkeer na Pretoria en hulle eindelik in Waterkloofrif vestig. In 1965 word ’n kwaadaardige melanoom by haar gediagnoseer, maar na intensiewe behandeling herstel sy volkome. Die egpaar het vier kinders, naamlik Johannes, Marius, Matilde en Christiaan. Christiaan en Johan volg in hulle moeder se voetspore en publiseer elkeen verskeie boeke, Christiaan hoofsaaklik oor sy ondervindinge as veldwagter en Johan oor die vele reise wat hy wêreldwyd na hoofsaaklik ongerepte en veraf geleë bestemmings onderneem. Nadat die kinders uit die huis is, onderneem sy ’n reis na Europa met die geld wat sy uit haar skryfwerk verdien het. Sy en haar man tree eindelik in die Paarl af, waar Cas in Januarie 2016 na ’n lang siekte oorlede is.

Sy was ’n lid van die Pretoriase tak van die internasionale skrywersorganisasie PEN en tree as spreker by verskeie byeenkomste op, waaronder die Woordfees op Stellenbosch en die Boekjol by die Universiteit van Pretoria, terwyl sy in 2007 die Bloemfonteinse Skrywersvereniging se jaarlikse slypskool aanbied. In haar vrye tyd skilder sy ook graag. Sy is op 29 Junie 2016 oorlede.

Sy begin haar skryfloopbaan deur kortverhale in tydskrifte te publiseer. Haar eerste kortverhaal verskyn in 1954 in "Rooi Rose" en vanaf 1973 publiseer sy ook verhale in "Tydskrif vir Letterkunde" en "Standpunte".

As kortverhaalskrywer trek sy vir die eerste keer ernstige aandag wanneer van haar gevoelvolle streekverhale saam met verhale van haar neef Hennie Aucamp in "ŉ" "Baksel in die môre" verskyn. In "Die vuurdoop" word die seun Daantjie uitgebeeld, wat ná sy krisiservaring met die Engelse met groter volwassenheid en rypheid na die wêreld kyk. Daarna publiseer sy verskeie kortverhaalbundels.

"Wat op die middag verwoes" word in 1981 en daarna wyd in skole in Kaapland voorgeskryf. In dié bundel speel dood en ontnugtering, dikwels geplaas teen die agtergrond van die Anglo-Boereoorlog, ’n prominente rol. Dit bevat egter ook verhale soos "Die eerste klip", waar die enkeling se botsing met die morele opvattings van hierdie tyd tot ondergang lei. In hierdie verhaal trap ’n meisie oor die tou, waarna sy ingekerker word.

In "Sing vir ons, Mathilda" (met die subtitel "verhale oor die begin en die einde") staan die dood en kennismaking met die dood dikwels sentraal. Die titelverhaal bestryk feitlik die hele leeftyd van die hoofkarakter, Matilda, wat na ’n sorgelose jeug gevul met sang ’n eerste kennismaking met die dood het. Hierna is daar groeiende eensaamheid in haar lewe wanneer haar nabye familie en vriende geleidelik afsterf, ook haar man, wat indirek haar sangstem stilmaak. Jare later is die krisis oomblik wanneer ’n afgeleefde suster die ou versoek rig: “Sing vir ons, Matilda” en sy tog sing. Die woorde van die liedjie wat sy aan die begin gesing het, dra egter nou die insig en berusting van ’n leeftyd. "Inkrimp" is ’n verhaal oor die al kleiner wordende fisieke ruimte van ’n ou vrou, van huis na hotelkamer, tehuis, hospitaalbed en eindelik graf. Vroeëre besittings verminder sodat sy later slegs die basiese oorhou en sy neem afskeid van meubels en gordyne en dies meer. Ook haar psigiese ruimte krimp, veral gekenmerk deur die feit dat die verhaal uit die skoondogter se perspektief vertel word. Voorheen was sy die vyand, maar nou is sy die enigste een wat vir haar sorg, met haar eie kinders wat haar selde besoek. Algaande verloor sy so alle intieme kontak met die buitewêreld. Benewens die nege doodsverhale is daar ook twee beginverhale oor seuns in die bundel. Die verhoudings tussen mense is deurentyd die kernpunt van die verhale, soos in "Die windbuks", waar ’n seuntjie die harde les leer dat grootmense nie vertrou kan word nie, selfs nie eens sy eie vader nie.

"Die langste nag en ander verhale" is ’n keur uit haar kortverhale wat vroeër in tydskrifte verskyn het. Temas sluit in persoonlike verhoudings tussen man, vrou en kinders in die huisgesin en die geborgenheid wat hieruit spruit. "Die troudag" word deur Annemarie van Niekerk opgeneem in die versamelbundel "Vrouevertellers 1843–1993".

"Ontheemdes" het as subtitel "vertellings van ander mense, ander plekke en ander tye", waarin die skrywer met meelewing die lot van die ontworteldes van die verhale vertel. Daar is onder andere Russiese ontheemdes in Afrika, terwyl "Grafskrifte" vertel van huise en ’n dorpie wat sterf nadat die inwoners weggetrek het.

"Die reise van Olga Dolsjikowa en ander omswerwinge" beeld mense uit wat ten spyte van hulle omswerwinge nie hulle droom of passie in vervulling kon laat gaan nie. Die klem op reis in die titel is omdat die mees deurslaggewende dinge gebeur wanneer grense oorgesteek word, en die mees ingrypende insigte opdaag wanneer die veiligheid van ’n bekende omgewing agtergelaat word. In die titelverhaal verbind die verteller haar eie treinreis in Rusland met die Russiese literatuur. Tydens haar eie treinreis hoor sy die verhaal van Olga Dolsjikowa, wat reeds twintig jaar lank een keer per maand die reis van 650 kilometer van Moskou na St. Petersburg aflê om ’n naweek deur te bring naby haar geliefde, wat getroud is met ’n ander. Eindelik suggereer die slot dat reise soos dié van Olga en die verhale daaroor geen einde het nie en dat dit tot in die oneindigheid sal voortduur. Ná ’n dubbele mastektomie bied ’n vrou in "Geen sagte troos" aanvanklik weerstand teen haar man se seksuele toenadering, maar vind eindelik juis in sy omhelsing skuiling en heling. Die hoofkarakter in "Die rooi draad" se lewensideaal was om soldaat te wees. As middeljarige gaan hierdie wens in vervulling, maar nou is dit gedwonge en gaan dit gepaard met vrees en ervaring van die dood, die teenkant van die romantiese ideaal. Die groot verskil tussen droom en werklikheid vind ook uiting in "Op soek na Henk Haringa". Hierin reis ’n Suid-Afrikaner na Nederland op soek na die penmaat van sy jeugjare, maar vind uit dat hy reeds jare gelede oorlede is. Van sy drome om te reis en die wêreld te sien het daar niks van gekom nie en hy was al die jare slegs stuurman op die Amsterdamse gragte. Die verhale se krag lê deurentyd in die delikate peiling van situasies en gevoelens, eerder as in die verblindende insig aan die einde.

"Littekens" verteenwoordig ’n hoogtepunt in haar kortverhaalkuns en hierdie bundel hanteer seerkry, verlies, afskeid, siekte, dood, die liefde – alles wat in die lewe wonde laat. Sy neem dan bestek op van ’n lewe se wonde wat genees het sodat net die litteken bly. Vele kere is daar egter nie ’n afsluiting nie, met die volgende wond wat wag. In "Manus was ’n sagte man" skiet Manus die moordenaar van sy seun dood en voltooi so die sirkel van weerwraak, maar dan wag die onvermydelike boetedoening. In "Keuses" sien die ouma in haar dogter se leed oor ’n verlore kind die herhaling van haar eie leed, met die wete dat elke kind ’n lewe van seerkry te wagte kan wees. Eietydse gebeure soos plaasmoorde, emigrasie, grondverlies en gesinsgeweld vorm die basis vir sommige verhale, wat aan die bundel ook ’n aktuele betekenis gee.

Verskeie van haar verhale is in Nederlands vertaal en van haar publikasies verskyn ook in die Vlaamse tydskrif "ZAN". Haar kortverhale word opgeneem in verskeie versamelbundels, waaronder "Vertellers", "Hoogtepunte in die Afrikaanse kortverhaalkuns", "Biltong en barakat", "Die Afrikaanse kortverhaalboek", "Vertellers 2", "Dogters van Afrika", "Vrou: mens", "Kortgolf", "Dit kom van ver af", "Vrouevertellers 1843–1993", "Boereoorlogstories", "Uit die kontreie vandaan", "Kortverhale vir verkenning", "Vuurslag", "Op Afrikaanse werf", "Sarie: 40 flitsverhale" en "Wys my waar is Timboektoe". Die kortverhaal "Die hut op Hartbeesvlakte" word in die versamelbundel "Om lief te hê" opgeneem, wat ’n keur bevat van die mooiste liefdesverhale wat in "Sarie" verskyn het. Die skets "Sevilla" verskyn in "Stad en stedelig", ’n versamelbundel met sketse en vertellings oor wêreldstede.

In haar langer werk skryf sy aanvanklik meer populêre prosa en sy maak haar merk as skrywer van vervolgverhale vir tydskrifte. Haar statuur en gewildheid word daarin geïllustreer dat toe die eerste uitgawe van die Sondagkoerant "Dagbreek" in 1965 verskyn, dit ’n nuwe vervolgverhaal van haar bevat. In die sestigs begin sy op aandrang van die uitgewer Leon Rousseau van Human & Rousseau om van hierdie verhale in boekvorm te laat verskyn, waarvan "Die ver reis", wat oorspronklik as vervolgverhaal in "Die Huisgenoot" verskyn het, in 1966 die eerste is. "By omdraai verby" is ’n studenteroman waarin die heldin moet kies tussen die stabiliteit van ’n standvastige jongman of die opwinding van ’n dwelmverslaafde, ankerlose student. In "Beroering op Bergdal" neem Bernard Louw vir ses maande afskeid van Liesel om terug te keer na Bergdal. Dit is egter nie duidelik of hulle verhouding hierdie skeiding sal kan oorleef nie, veral nie met die gebeure wat op Bergdal op hom wag nie. "Bitterwater" is ’n liefdesverhaal en "Soetdoring" is die vervolg daarop. In "Bitterwater" verlaat Margo haar oorbeskermde ouers se huis om op die afgeleë Rietput te gaan skoolhou. Hier moet sy kies tussen ’n sagsinnige en verstandige man of ’n onstuimige, hartstogtelike man. Sy laat haar deur haar hart lei, maar ’n vrou se hart kan haar swaar paaie laat loop. Sy kry ’n tweede kans in "Soetdoring", maar daardie enkele verkeerde keuse laat hom ook in ’n volgende generasie geld. Margo se dogter moet deur jare se verwerping en kwaadwilligheid werk voordat sy geluk kan vind. Die wêreld is klein en hierdie geluk wag vir haar op ’n plek wat sy nooit vermoed het nie. Hierdie boeke word later saam heruitgegee as "Bitterwater en Soetdoring".

"Klein land van die liefde" verskyn in 1976. Hierin is Karolien de Villiers ’n arbeidsterapeut wat na een jaar in haar beroep terugkeer na haar jeugdorp, Heuningpoort, om te trou.

"Brood en klip" en "Altyd kom die somer weer" speel beide in die Stormberge af. In "Brood en klip" woon drie broers ná hulle ouers se dood alleen op ’n pragtige plaas in die berge. Waar daar voorheen egter altyd vrede en vreugde in die huis was, is daar nou onmin, want op die naburige dorp is daar ’n meisie wat maar net nie kan besluit aan wie van die twee oudste broers sy haar moet verloof nie. Nadat Mia in "Altyd kom die somer weer" twee liefdesteleurstellings gehad het, vlug sy na die familieplaas waar sy niemand toelaat om te naby aan haar te kom nie. Die somer keer egter terug op ’n mooi dag en so ’n dag moet ’n mens met iemand deel. Hierdie twee verhale word later saam heruitgegee in "Verhale van die Stormberge".

Leon is in "Waar jou skat is" lief vir Nicola, maar uiters geheg aan Duineplaas aan die Weskus, ’n plek wat Nicola nie kan verdra nie. Dan gaan hou Leon alleen vakansie op Duineplaas. In "Die hart van Meeubaai" daag ’n vreemdeling in ’n sportmotor op ’n vissersdorpie aan die Weskus op. Santie raak verlief op hom, maar haar pa wil besluit met wie sy haar lewe moet deel. Hierdie twee verhale word later heruitgegee as "Verhale van die Weskus". "Die hart van Meeubaai" word in Engels vertaal deur Madeleine van Biljon as "The heart of Gull Rock".

In "’n Ver plek vir Zilla" studeer die plaasmeisie Zilla Fourie skilderkuns op universiteit. Sy raak verlief op die beeldhoustudent Piero Basson, wat na sy pa se dood saam met sy Italiaanse ma besluit om na Florence in Italië te emigreer. Piero wil hê dat Zilla in Italië verder moet studeer, maar sy besluit om eers net die somervakansie aan die einde van haar eerste jaar in Florence deur te bring. In Florence ontdek sy dat Piero se ma terselfdertyd die beeldskone Guilia genooi het om ook by hulle te kuier.

In T"erug van Weggewees" (later heruitgegee as "Terug van die doringpad") moet Ciska self ’n plaas bestuur en probeer om haar weerbarstige kinders, veral Adrian, te hanteer. Hierdie boek word in Engels vertaal deur Madeleine van Biljon as "The road back".

Later begin Bakkes om die roman, eerder as die vervolgverhaal, te beoefen. Hierdie wending in haar skryfwerk kan benewens die verandering in tegniek veral waargeneem word in die inhoud. Daar is nou ’n groter fokus op die streek, sy mense en sy geskiedenis in samehang met die landsgeskiedenis en stilisties is die skryfwerk meer gestroop.

"Elegie vir ’n onbekende" hanteer ’n fiktiewe lewensverhaal rondom skamele historiese gegewens van ’n hawelose ongehude moeder (die 21-jarige Helena Catharina Suzanna Dreyer) wat enkele dae na die geboorte van haar babadogter op 1 Julie 1877 op Wepener oorlede is. Margaret Bakkes het haar vertrekpunt vir hierdie verhaal gevind in laat-negentiende-eeuse dokumente by die Weesheer in Bloemfontein. Uit hierdie dokumente skep sy ’n moontlike lewensverhaal vir die onbekende vrou waaruit die liefdeloosheid, verwerping en menslike kortsigtigheid op ontroerende wyse vergestalt word. Toe Helena Dreyer op 26 Julie 1855 op Cradock gebore is, het haar vader vreugdeloos die nag ingery, want hy wou nog ’n kind gehad het, maar nie ’n dogter nie. Hy verstoot dus sy dogter. Eindelik sterf sy nadat sy ook geboorte geskenk het, sodat die kringloop weer van vooraf kan begin.

"My ouma in kaneel" is ’n outobiografiese vertelling waarin sy haar grootwordjare in die Stormberge beskryf. Klein Magriet se onthou loop terug na die oggend toe hulle gehoor het dat hulle van die plaas in die Stormberge af moet weggaan. Dit is vir haar baie pynlik om afskeid te neem, veral van haar geliefde ouma saam met wie sy altyd allerhande avonture op die plaas meegemaak het. Soos sy grootword, kry sy meer begrip oor die redes en besluite waarom hulle moes wegtrek, maar sy het steeds ’n hunkering om by haar ouma te wees, die enigste mens met wie sy kan praat daaroor dat sy met die helm gebore is. Hierdie verhaal speel af teen die agtergrond van die Groot Depressie en die jare tot net ná die Tweede Wêreldoorlog en vertel die verhaal van ’n jong meisie se ervaring van grootword en die ontwaking van emosie, eerste liefde en lyflike sensasie. Daar is ook die wrede ontnugtering wanneer sy groot genoeg word om te besef mense is nie wie jy dink hulle is nie.

Die Helpmekaarprys vir ontspanningslektuur word in 1989 aan haar toegeken vir die historiese roman "Susanna die geliefde", wat die lewe uitbeeld van Susanna Smit. Hoewel Susanna ’n sentrale figuur in die Voortrekkergeskiedenis is, val die kollig in hierdie roman baie sterker op haar as persoon en vorm die geskiedenis slegs ’n agtergrond. Susanna is ’n sterk vrou, wat haar hele lewe strydend bly en die onreg wat haar in haar jeug aangedoen word, berustend aanvaar. Sy hou tydens haar lewe ’n dagboek aan waarin sy haar private gewaarwordings aanteken, onder andere visioene oor die toekoms, religieuse gedigte en erotiese begeertes, waaruit die heersende sosiale norme van die tyd ook bekend word. Hierdie dagboek word saam met ander historiese bronne gebruik as vertrekpunt vir die fiksionalisering van die karakter en gebeure. Susanna is een van die dogters in die Maritz-gesin van die Oos-Kaap en suster van die latere Voortrekkerleier Gert Maritz. Op veertienjarige ouderdom gaan sy ’n gedwonge huwelik aan met die veel ouer eerwaarde Erasmus Smit, die bekende Voortrekker. Daarna bly die gemis van haar jeugvriend Willem van Staden die verpersoonliking van wat kon gewees het. In haar ouerhuis is sy die mins geliefde van haar ma se kinders en die titel van die boek is dus duidelik ironies. Ten spyte van haar omstandighede word ’n krag in haar gebore wat ver buite die grense van haar eie onvervulde persoonlike lewe uitkring. Sy word ’n leier onder die vroue van haar tyd en dit is aan haar wat die bekende gesegde toegedig word dat die Voortrekkers liewer kaalvoet oor die Drakensberge sal trek as om weer onder Engelse bewind te staan. Dit is egter eers met haar dood en verenig met haar hemelse Bruidegom dat sy die “geliefde” vrou van die titel word. In 1999 word "Susanna die geliefde" vir die verhoog verwerk.

Hierdie boek word opgevolg met "Kroniek van die sewe blou waens", waarin die lewe van die Trekkerleier Gert Maritz, die broer van Susanna Smit, uitgebeeld word. Die titel verwys na die waens waarmee hy die Groot Trek aangepak het. Hy was wabouer van beroep en het die waens wat hy self gebou het, helderblou geverf. Die verhaal begin met sy kinderdae in die Suurveld, met sy vroeë ervarings van die strooptogte van die Xhosas en daarna sy opstand teen die Britse oorheersing en hulle wanbestuur van die sake aan die grens. Hy word verkies tot President-Regter van die eerste Trekkerrepubliek. Boeiend is die beskrywing van die ontberings op die trek en sy verhoudings met die ander Trekkerleiers en sy vrou, Angenitha.

Die novelle "Klara kom tuis" ondersoek die wroeging wat die jong vrou Klara ondergaan wanneer sy baie jonk trou en dan sukkel om aan te pas by die werklikhede van die getroude lewe. Selfs binne ’n gelukkige huwelik ondervind sy groot eensaamheid en word ook blootgestel aan die versoeking van ander mans wat haar aanvul waar haar eggenoot nie kan nie. Sy vind ook dat haar persoonlike ambisies bitter moeilik bereik kan word binne ’n huwelik en sy begin ’n reis na selfvervulling en aanvaarding.

"Fado vir ’n vreemdeling" het die Anglo-Boereoorlog en die ware verhaal van Cornelis Homan as agtergrond. Hy is ’n bywoner se seun wat van die platteland en die plaas Langkuil na Vrededorp in Johannesburg kom. Met die uitbreek van die oorlog gaan hy op kommando en verkry ’n mate van selfvertroue wanneer kommandant Mostert hom as sy adjudant aanstel. Hy word in Portugal geïnterneer, waar die Boeregevangenes as helde ontvang word. Na die oorlog keer hy terug na sy vrou en kinders in Suid-Afrika, maar sy het intussen in prostitusie verval en hy skei van haar. Hierna keer hy terug na Portugal, waar hy met ’n swanger Portugese meisie uit ’n vooraanstaande familie trou. Wanneer sy sterf probeer hy terugkeer na Suid-Afrika, maar die Britse administrasie vind geen bewys van sy burgerskap om vir sy repatriasie te betaal nie. Hierdie voorval laat hom besef dat hy nêrens hoort nie. Hy is dan in 1907 eensaam en alleen in die militêre hospitaal in Lissabon oorlede, ses dae voordat die burokrasie toestemming vir sy repatriasie verleen. Die titel van die boek is ’n gepaste simbool vir sy lewe, want dit verwys na droewige en liriese noodlotmusiek oor die lewe, liefde, leed, nostalgie, verlies en verlange.

Verskeie van haar romans word later in omnibusvorm heruitgegee. Van haar werk word vir skole voorgeskryf en vyf van haar romans is oor die radio voorgelees.

In 1989 ontvang Margaret saam met Hennie Aucamp en wyle Jan Aucamp van De Aar ’n erepenning van die Sterkstroom Rapportryerskorps in samewerking met die Direktoraat Kultuursake. In 2011 ken die Stellenbosse Woordfees hulle Woordtrofee-medalje aan haar toe vir haar lewenswerk en word sy by die fees met ook met ’n profielaanbieding gehuldig.






</doc>
<doc id="31522" url="https://af.wikipedia.org/wiki?curid=31522" title="Dominikaanse Republiek">
Dominikaanse Republiek

Die Dominikaanse Republiek is 'n land in Sentraal-Amerika met 'n oppervlakte van 48 730 km² en sowat 9 760 000 inwoners (2007). Die land is op die Hispaniola-eiland tussen die Atlantiese Oseaan en die Karibiese See en het 'n gemeenskaplike landgrens met Haïti.

73% van die mense is swart, 11% is wit en 16% veelrassig.

Alle inwoners kan Spaans praat, maar Frans is ook gewild op skool en in die weste van die land.

Meer as 90% van die mense is Christene, meestal Rooms Katoliek. Ander godsdienste sluit in: Boeddhisme, Islam en Judaïsme.

Toerisme vorm 'n groot bron van inkomste in die 21ste eeu.

Die Karibiese klimaat maak die eiland baie warm.


</doc>
<doc id="31526" url="https://af.wikipedia.org/wiki?curid=31526" title="Gibraltar">
Gibraltar

Gibraltar is 'n Britse oorsese gebied aan die suidpunt van Spanje met 'n oppervlakte van 6,8 km² en 'n bevolking van 30 001 in 2012.

Die meeste inwoners is van Spaanse, Portugese of Marokkanse afkoms. Gibraltar word deur Spanje geëis. Die stad lê aan die noordelike punt van die Straat van Gibraltar, wat die Atlantiese Oseaan in die weste met die Middellandse See in die ooste verbind en Europa van Afrika skei.

Die skiereiland is veral vir die Rots van Gibraltar bekend, een van twee Pilare van Herakles, waar die enigste natuurlike habitat van Ape in Europa gevind kan word.




</doc>
<doc id="31530" url="https://af.wikipedia.org/wiki?curid=31530" title="N2 (Suid-Afrika)">
N2 (Suid-Afrika)

Die N2 is een van Suid-Afrika se 17 nasionale paaie. Dit is die hoofsnelweg aan die suidkus van Suid-Afrika. Dit begin/eindig by Ermelo in Mpumalanga, en beweeg dan teen die kus van KwaZulu-Natal af, verby Durban, deur die Tuinroete, en die Oos-Kaap tot waar dit eindig in Kaapstad in die Wes-Kaap.

Groot dorpe en stede langs die roete van die N2 sluit Kaapstad, Somerset-Wes, Caledon, Swellendam, Mosselbaai, George, Knysna, Humansdorp, Port Elizabeth, Grahamstad, King William's Town, Bhisho, Oos-Londen, Mthatha, Kokstad, Port Shepstone, Durban, KwaDukuza, Empangeni, Piet Retief en Ermelo in.

Die N2 begin/eindig in sentraal Kaapstad by die noordelike end van Buitengracht buite die ingang van die Victoria & Alfred Waterfront. Die eerste seksie van die N2 loop saam met die begin van die N1; dit is 'n vier-baan verhewe snelweg wat tussen die stadskern en die Kaapstad-hawe loop. Op die oostelike kant van die stadskern deel die pad in twee en die N2 draai in 'n suidelike rigting as Eastern Boulevard, oorkruis dan die spoorwerf en nader die spore van die Kaapstadse spoorwegstasie.

Die N2 daal tot grondvlak in Woodstock voordat dit die "hospitaaldraai"-wisselaar (so genoem a.g.v. die ligging naby die Groote Schuur-hospitaal). In hierdie wisselaar smelt die N2 saam met die M3 om 'n enorme 10-baan snelweg te vorm voordat die twee weer verdeel. Omdat die hospitaaldraai teen 'n helling lê is dit berug vir verkeersknope en ongelukke.

Na die hospitaaldraai draai die N2 oos om as 'n sesbaansnelweg oor die Kaapse Vlakte te gaan na Somerset-Wes; hierdie gedeelte staan bekend as die Setlaarsweg. Langs hierdie roete kruis dit die M5, M7 en R300-deurpaaie; dit gaan ook verby die einde van die aanloopbaan van die Kaapstad Internasionale Lughawe. In Somerset-Wes word dit verminder tot 'n onverdeelde snelweg en kruis verskeie ander paaie d.m.v. verkeersligte wat gereeld verkeersknope veroorsaak.

Oos van Somerset-Wes gaan die N2 oor die Sir Lowryspas om die Overberggebied te betree. Dit gaan naby Grabouw op die Hottentots-Holland-plato verby en gaan dan af met die Houw Hoekpas na Botrivier. Na Botrivier gaan dit deur landerye en deur dorpe soos Caledon, Riviersonderend, Stormsvlei, oor die Breederivier, deur Swellendam, Riversdal en Albertinia. Hierna gaan die pad oor die Gouritsrivier om dan weer na die kus by Mosselbaai te swenk, wat die begin van die Tuinroete inlui.

Wes van Mosselbaai word die N2 weer 'n verdeelde snelweg en bly so tot die kruising met die N12 net buite George. Vandaar gaan dit oor die Kaaimansgat na Wildernis, verby Sedgefield tot by Knysna en Plettenbergbaai. Na Plettenbergbaai is 'n deel van die N2 'n tolpad; dit staan bekend as die Tsitsikammatolroete. Die tolgeld is hoofsaaklik as gevolg van die Bobbejaansrivierbrug, Grootrivierbrug en die Bloukransrivierbrug wat gebou moes word. 'n Alternatiewe roete gaan deur Nature's Valley. Die Bloukransrivier en brug is die grens met die Oos-Kaap.

In die Oos-Kaap gaan die N2 oor die Groot Stormsrivierbrug en naby aan Humansdorp en Jeffreysbaai verby voordat dit oor die Van Stadensrivierbrug gaan. Die pad is nou 'n vierbaan-verdeelde snelweg deur Port Elizabeth en kruis die Swartkopsrivier, gaan verby die Coega afrit, kruis die Sondagsrivier en gaan deur Colchester. Die vierbaanpad word twee bane en die N2 gaan verder in 'n noordoostelike rigting vanaf Port Elizabeth, en beweeg weg van die kus in die rigting van Grahamstad; die N10 splits oppad weg van die N2 in die rigting van Middelburg in die binneland. Na Grahamstad gaan die N2 deur die voormalige Ciskei; by King William's Town draai dit terug na die kus en bereik Oos-Londen. Die N2 gaan verby Oos-Londen met 'n verbypad en ontmoet die N6, wat noordwaarts van Oos-Londen na Bloemfontein gaan.

Na Oos-Londen keer die N2 weer terug na die binneland om die moeilike terrein van die Wildekus te vermy. Dit gaan deur die voormalige Transkei. Die eerste dorp is Butterworth en dan Transkei se voormalige hoofstad Mthatha. Daarna gaan die pad deur Mount Frere en Mount Ayliff. Naby Kokstad gaan die N2 KwaZulu-Natal binne.

Van Kokstad draai die N2 weer terug na die kus en bereik die see by Port Shepstone. Vanaf Port Shepstone is dit 'n snelweg verby die oord-dorpe van die Natalse Suidkus insluitende Umzumbe, Hibberdene, Ifafa Strand, Scottburgh, Umkomaas en Amanzimtoti voordat dit met 'n verbypad om Durban gaan. By die EB Cloete-wissellaar in Westville kruis die N2 en N3 nasionale pad vanaf Johannesburg.

Na Durban gaan die N2 verder aan as 'n snelweg langs die Natalse Noordkus. Dit gaan verby Umhlanga Rocks en na sowat 40 km is die afdraai na die Koning Shaka Internasionale Lughawe. Dan gaan die pad verby Ballito en Tongaat, met die snelweg wat by KwaDukuza eindig. Dit gaan by die hawe van Richardsbaai verby, draai noord en beweeg weg van die kus in die hartjie van Zoeloeland. Dit gaan naby aan St Lucia, St. Luciameer en die iSimangaliso-vleilandpark en Hluhluwe-Imfolozipark verby. Die N2 gaan dan verby die Pongolapoortdam. Dit swaai nader aan eSwatini (voorheen Swaziland) naby die Golelagrenspos verby, draai dan wes en gaan deur Pongola voordat dit Mpumalanga betree.

In Mpumalanga bly die N2 na aan die eSwatini-grens deur Piet Retief waarna dit noordwes gaan om in Ermelo te eindig. Ermelo is deur die N17 verbind met Johannesburg en Mbabane en met die N11 na Potgietersrus en Ladysmith.

Swaar reën het 'n modderstorting tot gevolg gehad op die Kaaimanspas tussen George en Wildernis. Dit het tot gevolg gehad dat die pad tydelik gesluit was van 26 tot 29 Augustus 2006. As gevolg van die modderstorting het 'n gedeelte van die pad ingesak en het groot krake in die padoppervlak begin verskyn. Na 'n inspeksie van 'n ingenieurspan is 'n enkele baan geopen vir voertuie met 'n brutogewig van onder 5000 kg.

'n Alternatiewe roete op die Saasveldpad is in gebruik geneem maar die pad was slegs geskik vir een baan se verkeer en ligte voertuie. Swaarvoertuie moes 'n alternatiewe roete via die R62 en die Langkloof neem wat die afstand tussen George en Wildernis van 11 km tot meer as 600 km verleng het. Grootskaalse herstelwerk is gedoen en die N2 is heropen.

Verkeer op die N2 is ook verskeie kere deur massaprotesoptogte versteur. Op 11 September 2007 het inwoners van die Joe Slovo informele nedersetting die N2 in Kaapstad naby Langa versper. Die polisie het dit opgebreek deur rubberkoeëls op inwoners te vuur en het 30 mense gewond. Op 4 Desember 2008 het 'n paar duisend inwoners van eMachambini tussen KwaDukuza en Richardsbaai in KwaZulu-Natal die N2 versper in protes teen die voorgestelde AmaZulu-wêreldtemapark. Die polisie het ingegryp met 23 inwoners wat beseer is en 10 wat gearresteer is.




</doc>
<doc id="31554" url="https://af.wikipedia.org/wiki?curid=31554" title="Pous Johannes XVII">
Pous Johannes XVII

Johannes XVII was die 140ste pous van die Rooms-Katolieke Kerk.

Pous Johannes XVII is gebore as Giovanni Sicco in Rome, Italië. Op 16 Mei 1003 volg hy Pous Silvester II op en regeer tot sy dood op 6 November 1003. Hy word opgevolg deur Pous Johannes XVIII.
Die naam ‘Johannes’ beteken 'God is genadig'.

Pous Johannes XVII is verkies deur die invloed van Johannes III Crescentius. Voor sy verkiesing was hy getroud en het drie seuns gehad wat biskoppe geword het. Die pous het die sendingwerk onder die Slawiese volke ondersteun. Die vorige pous met die naam Johannes was Pous Johannes XV. Pous Johannes XVI was 'n teenpous, maar die nommer XVI is nie weer gebruik nie omdat Teenpous Johannes XVI aangestel is deur Johannes II Crescentius die vader van Johannes III Crescentius.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31559" url="https://af.wikipedia.org/wiki?curid=31559" title="Soria">
Soria

Soria is die hoofstad van die gelyknamige, yl bevolkte Spaanse provinsie in die ooste van die Outonome Gemeenskap van Kastilië en León. Soria is met 'n bevolking van 40 147 mense (2012) die tweede kleinste provinsiale hoofstad in Spanje ná Teruel. Sowat veertig persent van die totale bevolking van die provinsie is in Soria saamgetrek.

Soria, wat aan die boloop van die Duero-rivier geleë is, pronk met 'n ryk erfenis van Romaanse bouwerke, waaronder veral stadsmure en kerkgeboue. Die konkatedraal "San Pedro", wat in die 16de eeu in die platereske styl omgebou is, behoort met sy klooster en kruisgang saam met die kloosterkerk "Santo Domingo" en die bouvalle van die kerk en kruisgang van die klooster "San Juan de Duero" tot die belangrikste argitektoniese besienswaardighede in Soria.

"San Pedro" dien sedert die jaar 1959 as die tweede biskopskerk van die bisdom Osma-Soria, naas die katedraal in El Burgo de Osma sowat 60 kilometer van Soria af. Twee 18de eeuse bedevaartskerke in die Barokstyl, die "Ermita de la Virgen del Mirón" en die "Ermita de San Saturio", wat aan Soria se beskermheilige gewy is, kan aan die stadsrand besigtig word.

Die bouvalle van Numantia is agt kilometer noord van Soria naby Garray geleë. Hierdie Keltiberiese "oppidum" dateer oorspronklik uit die Bronstydperk en is in 133 v.C. ná 'n reeks aanvalle en 'n lang beleg deur Romeinse troepe onder die bevel van die Jongere Scipio Aemilianus ingeneem en verniel. Die bouvalle staan oop vir die publiek, terwyl die argeologiese vondse uit die gebied in die "Museo Nmantino" in Soria besigtig kan word.

Volgens 'n hofbesluit van die Soriaanse statevergadering, die "Cortes", uit die jaar 1380 is die Joodse bevolking hul reg ontneem om hul eie strafsake te bereg. Daarnaas is 'n dekreet van wyle koning Hendrik II van Kastilië († 1379) bevestig waarvolgens Jode van loopbane in die koninklike administrasie en adellike huise uitgesluit was. Hierdie besluite het die grondslag vir die haatpreke van die aartsdiaken Ferran Martinez gevorm wat in 1391 tot bloedige anti-Joodse pogroms gelei het.



</doc>
<doc id="31561" url="https://af.wikipedia.org/wiki?curid=31561" title="Pous Johannes XVIII">
Pous Johannes XVIII

Johannes XVIII was die 141ste pous van die Rooms-Katolieke Kerk.

Pous Johannes XVIII is gebore as Giovanni Fasano in Rapagnano, Italië die seun van 'n priester met die naam Leo. Hy was voor sy verkiesing 'n Benediktynse monnik. Op 25 Desember 1003 volg hy Pous Johannes XVII op en regeer tot sy dood op Junie of Julie 1009. Hy word opgevolg deur Pous Sergius IV.
Die naam ‘Johannes’ beteken 'God is genadig'.

Pous Johannes XVIII is verkies deur die invloed van Johannes III Crescentius. Op die versoek van keiser Hendrik II rig hy die bisdom Bamberg op in Junie 1007. Hy het bemiddel in die stryd tussen Goslin, die ab van Fleury en die biskoppe van Sens en Orléans. Deur die patriarg van Konstantinopel is hy egter slegs erken as biskop van Rome. Dit lyk asof Johannes afgetree het, want hy sterf as monnik in die abdy van Sint Paulus buite die mure.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31564" url="https://af.wikipedia.org/wiki?curid=31564" title="Björk">
Björk

Björk Guðmundsdóttir (1965-) is 'n Yslandse sangeres, liedjieskrywer, komponis, aktrise en musiekregisseur. Sy maak in vele style musiek en span haar stem op allerhande ongewone maniere in. Björk is al met 14 Grammys, twee Golden Globes (een vir toneelspel), asook 'n Oscar-prys bekroon.

Björk is meestal bekend vir haar ekspressiewe sangstukke en haar belangstelling in uiteenlopende tipes musiek, soos pop, alternatiewe rock, jazz, elektronika, klassiek sowel as volksmusiek. Sy word aan haar eksentrieke uitrustings uitgeken, onder andere haar beroemde/berugte swaanrok. Liedjies soos ""It's Oh So Quiet"", ""Army of Me"" en ""Hyperballad"" het al 'n posisie op die VK se top-10 treffersparade beklee.

Haar platemaatskappy, "One Little Indian", het in 2003 berig dat sy al meer as 15 miljoen albums wêreldwyd verkoop het. Dan is sy ook al 15 op VH1 se ""The 100 Greatest Women in Rock and Roll"" gelys sowel as 8 op MTV se ""22 Greatest Voices in Music"".

Björk is op 21 November 1965 gebore en in Reykjavík grootgemaak. Haar musiekloopbaan het op die ouderdom van 11 begin toe sy in die laerskool begin het om klassieke klavier te studeer. Een van Björk se leermeesters het 'n opname gemaak van hoe Björk Tina Charles se liedjie "I Love to Love" sing en dit aan "RÚV" gestuur, wat toe die enigste radiostasie in Ysland was. Die opname is landwyd uitgesaai en 'n verteenwoordiger van die platemaatskappy Fálkinn het dit gehoor en haar 'n platekontrak aangebied. Die album "Björk" is toe opgeneem en in 1997 vrygestel.

In haar tienerjare is Björk deur punk beïnvloed en op 14 het sy 'n meisies-punkgroep gestig, "Spit and Snot", wat kort daarna in 1979 gevolg is deur die "jazz fusion"-groep "Exodus". In 1980 het sy van die musiekskool gegradueer. In 1981 het sy en basspeler Jakob Magnússon nog 'n groep gestig, genaamd "Jam-80", wat later verander het na Tappi Tíkarrass (wat beteken "Prop die Teef se Gat" in Yslands). In dieselfde jaar het hul ook 'n uitgebreide liedjie vrygestel, genaamd "Bítið Fast í Vítið". Hul volgende album "Miranda" is in 1983 vrygestel.

Daarna het Björk met Einar Örn Benediktsson en Einar Melax van Purrkur Pillnikk meegewerk, asook Guðlaugur Óttarsson, Sigtryggur Baldursson en Birgir Mogensen van Þeyr.
Nadat hulle 'n paar liedjies geskryf en vir twee weke gerepeteer het, het hul nuwe groep KUKL ("towenary" in Yslands) 'n nuwe klank geskep wat as Gothic rock beskryf kan word. Björk het tekens begin wys van haar handelsmerk-sangstyl, wat 'n gegil en geskreeu insluit.

-KUKL- het saam met die VKse punkgroep Crass in Ysland getoer, en later die VK vir 'n reeks optredes saam met Flux of Pink Indians besoek. As 'n resultaat het hulle twee albums vrygestel: "The Eye" in 1984, en "Holidays in Europe" in 1986, albei onder Crass Records.

Die groep het uiteindelik opgebreek, deels as gevolg van die staking van hul uitgewer, Gramm. Middel 1986 het heelwat van die lede van KUKL en die groep Medusa saamgekom om Smekkleysa (Slegte smaak) te stig. Hulle het 'n musikale afdeling geskep, weereens genaamd KUKL, maar het later besluit om dit na The Sugarcubes te vernoem.


</doc>
<doc id="31565" url="https://af.wikipedia.org/wiki?curid=31565" title="Sistemiese funksionele grammatika">
Sistemiese funksionele grammatika

Sistemiese funksionele grammatika (SFG) is 'n grammatika-model wat ontwikkel is deur Michael Halliday — en is die welbekendste komponent van 'n breë sosiale semiotiese benadering tot taal, 'n konsep oorspronklik beskryf deur Halliday in die sestigerjare van die vorige eeu. Die byvoeglike naamwoord "sistemiese" word hier gebruik om te verwys na die uitgangspunt van taal as 'n netwerk sisteme, of binneverwante stelle keuses om betekenis te skep. Die byvoeglike naamwoord "funksionele" word gebruik om aan te dui dat hierdie benadering gemoeid is met betekenis.
SFG bemoei himself veral met die 'keuses' wat beskikbaar gestel word aan die sprekers van 'n taal deur die taal se grammatikale sisteme. Daar word veronderstel dat hierdie keuses betekenisvol is en die sprekers se bedoelings oordra aan die konkrete vorme van die taal. SFG poog om 'n blik te werp op taal beide in verband met die struktuur (grammatika) en die woorde daarvan. 

Dit word verdeel in drie breë areas, genoem metafunksies: die idee-, die interpersoonlike, en die teksfunksie.

Kyk na Michael Halliday.

Halliday se teorie poog om te verduidelik hoe die aanhoudende uitstroming van klank betekenis verwerf. Dit is 'n benadering in skerp kontras met dié van Noam Chomsky en poog nie om Chomsky se vraag: "Wat is die voltooide reëlsisteem wat alle en slegs grammatikale sinne genereer?" te probeer beantwoord nie. 
In teenstelling met Chomsky se siening dat taal 'n onderafdeling van sielkunde is, kyk Halliday se model daarna of dit 'n onderafdeling van die sosiale wetenskap is. 

Verkort vanaf Systemic functional grammar op die Engelse wikipedia.


</doc>
<doc id="31568" url="https://af.wikipedia.org/wiki?curid=31568" title="Robert Kubica">
Robert Kubica

Robert Józef Kubica (* 7 Desember 1984 in Krakau) is 'n Poolse Formule Een-renjaer. Op 8 Junie 2008 het hy sy eerste Grand Prix op die Gilles Villeneuve-renbaan in Montréal, Kanada vir die BMW-Sauberspan gewen.

Op 6 Februarie 2011 is Kubica ernstig beseer in 'n ongeluk tydens die Ronde di Andoratydren, waarin sy regtervoorarm gedeeltelik afgesny is. Hy het vir sy persoonlike genot aan die tydren deelgeneem. Kubica het die Italiaanse koerant La Gazzetta dello Sport in 'n nagtelike onderhoud meegedeel dat hy die vingers aan sy regterhand kon voel, en vasbeslote was om 'n spoedige terugkeer na Formule Een te maak in 2011. Sedert sy herstel, het hy gesê dat 'n terugkeer na Formule Een "byna onmoontlik" was, as gevolg van sy beserings.

Ná Kubica se teruggekeer na wedrenne in September 2012, wen hy 'n klein tydren in Italië. Kubica is benoem as een van die "Manne van die Jaar 2012" deur Top Gear tydskrif vir sy terugkeer na motorsport. In 2013 het hy vir Citroën gejaag in die Europese en Wêreld-tydrenkampioenskap-2. Hy het met sy eerste poging die WRC-2-titel gewen, en het daarna voltyds verskuif na die WRC kampioenskap in 2014, waar hy 'n Ford Fiesta RS WRC bestuur wat voorberei is deur M-Sport.


</doc>
<doc id="31573" url="https://af.wikipedia.org/wiki?curid=31573" title="Noord-Masedonië">
Noord-Masedonië

Noord-Masedonië (Masedonies: Северна Македонија, "Severna Makedonija", [makɛˈdɔnija]; Albanees: "Maqedonia e Veriut"), amptelik die Republiek Noord-Masedonië (Masedonies: Република Северна Македонија, "Republika Severna Makedonija", ; Albanees: "Republika e Maqedonisë së Veriut"), is ’n landingeslote republiek op die Balkanskiereiland. Dit is een van die opvolgerstate van Joego-Slawië en het in September 1991 onafhanklik geword. Die land het ’n oppervlakte van 25 713 km² en het in 2017 ’n geraamde bevolking van 2 103 721 gehad. Aangrensend is Bulgarye in die ooste, Albanië in die weste, Griekeland in die suide en Serwië en Kosovo in die noorde. Die hoofstad en grootste stad is Skopje.

Tussen September 1991 en Februarie 2019 was dit amptelik bekend as die Republiek Masedonië. Dit het in 1993 lid van die Verenigde Nasies geword, maar vanweë ’n dispuut met Griekeland oor sy naam is dit toegelaat onder die naam die voormalige Joego-Slawiese Republiek Masedonië (afgekort as FYR Masedonië en FYROM), ’n term wat ook gebruik is deur internasionale organisasies soos die Europese Unie, die Raad van Europa en Navo. Op 12 Junie 2018 het Masedonië en Griekeland permanent ooreengekom om hul dispuut te beëindig, wat daartoe gelei het dat die huidige naam op 12 Februarie 2019 aangeneem is.

Noord-Masedonië bestaan min of meer uit die noordelike derde van die groter geografiese streek Masedonië, wat ook die aangrensende dele van Noord-Griekeland en en Suidwes-Bulgarye insluit. Die land se geografie bestaan hoofsaaklik uit berge, valleie en riviere. Skopje is die tuiste van nagenoeg ’n kwart van die land se inwoners. Die meerderheid is etniese Masedoniërs, ’n Suid-Slawiese volk. Albanese maak ’n aansienlike minderheid (sowat 25 persent) uit, gevolg deur Turke, Roma, Serwiërs en ander.

Die streek se geskiedenis dateer uit die oudheid – dit begin met die koninkryk Paionia, moontlik ’n staat met ’n mengsel van Thraciërs en Illiriërs. In die laat 6de eeu v.C. is die gebied ingelyf by die Achaemenidiese Ryk en in die 4de eeu v.C. geannekseer deur die Koninkryk Masedonië. Die Romeine het dit in die 2de eeu v.C. verower en dit deel gemaak van die veel groter provinsie Masedonië. Die gebied het deel gebly van die Bisantynse Ryk, of Oos-Romeinse Ryk, en is sedert die 6de eeu n.C. dikwels ingeval deur Slawiese volke, wat hulle daar gevestig het.

Ná ’n eeue lange reeks konflikte tussen Bisantium en die Bulgaarse en Serwiese Ryk het dit van die 14de eeu af geleidelik onder Ottomaanse heerskappy gekom. Tussen die laat 19de en vroeë 20ste eeu het ’n unieke Masedoniese identiteit ontstaan, hoewel die moderne streek Masedonië ná die Balkanoorloë van 1912 en 1913 onder Serwiese bewind gekom het. Ná die Eerste Wêreldoorlog van 1914 tot 1918 is dit ingelyf by die Serwies-oorheersde Koninkryk Joego-Slawië, wat in 1963, ná die Tweede Wêreldoorlog, die Sosialistiese Federale Republiek Joego-Slawië geword het. Noord-Masedonië het ’n sosialistiese republiek van Joego-Slawië gebly totdat dit in 1991 vreedsaam afgestig het.

Hoewel Noord-Masedonië een van Europa se armste lande is, het dit groot vooruitgang gemaak in die ontwikkeling van ’n oop, markgebaseerde ekonomie.

Die land se naam is afgelei van die Griekse Μακεδονία ("Makedonía"), ’n koninkryk wat na die antieke Masedoniërs genoem is. Hul naam, Μακεδόνες ("Makedónes"), is weer afgelei van die antieke Griekse byvoeglike naamwoord μακεδνός ("makednós"), wat "lank" of "spits" beteken. Daar word geglo die naam het óf "hooglanders" óf "die lang mense" beteken, moontlik ’n verwysing na die antieke Masedoniërs.

Die Republiek Noord-Masedonië stem rofweg ooreen met die antieke koninkryk Paionia, wat net noord van die antieke koninkryk Masedonië geleë was.

In die laat 6de eeu v.C. het die Achaemenidiese Perse onder Dareios die Grote Paionia verower en dit wat vandag Noord-Masedonië is, by sy uitgebreide gebied ingelyf. Nadat hulle in 479 v.C. in die Tweede Persiese Inval in Griekeland teen die Grieke verloor het, het die Perse eindelik uit hul Europese gebiede onttrek, insluitende uit wat vandag Noord-Masedonië is.

In 356 v.C. het Philippos II van Masedonië die streke van Bo-Masedonië en die suidelike deel van Paionia in die Koninkryk Masedonië opgeneem. Philippos se seun Alexander die Grote het die oorblywende deel van die streek verower en dit by sy ryk ingesluit.

Die Romeine het in 146 v.C. die provinsie Masedonië gestig. Hoewel Grieks die belangrikste taal in die oostelike deel van die Romeinse Ryk gebly het, het Latyn in ’n mate in Masedonië versprei.

Slawiese volke het hulle in die 6de eeu n.C. in die Balkanstreek, insluitende Noord-Masedonië, gevestig. Bisantynse geskrifte getuig van hoe Slawiërs in die 580's Bisantynse gebiede in die streek Masedonië geplunder het, later met die hulp van Proto-Bulgare. Volgens historiese rekords het ’n groep Proto-Bulgare, Slawiërs en Bisantyne onder ’n Proto-Bulgaar met die naam Koeber omstreeks 680 in die omgewing van die Keramisiese Vlakte, met die stad Bitola as middelpunt, gaan woon. Presian I van Bulgarye se bewind stem oënskynlik ooreen met die uitbreiding van Bulgaarse beheer oor die Slawiese stamme in en om Masedonië. Die Slawiese volke wat hulle in die streek Masedonië gevestig het, het hulle omstreeks die 9de eeu tydens die bewind van tsaar Boris I van Bulgarye tot die Christelike geloof bekeer.

Aan die einde van die 10de eeu het die streek wat nou die Republiek Noord-Masedonië is, die politieke en kulturele sentrum van die Eerste Bulgaarse Ryk van tsaar Samuel geword, terwyl die Bisantyne keiser Basilius II in 972 oor die oostelike deel van die ryk (wat nou Bulgarye is) begin heers het; dit sluit die destydse hoofstad, Preslav, in. Ohrid het die nuwe hoofstad geword, asook die setel van die Bulgaarse Patriargaat. Van toe af het die Bulgaarse model ’n integrale deel van die Slawiese kultuur as ’n geheel geword. Ná verskeie dekades van feitlik onophoudelike gevegte het Bulgarye in 1018 onder Bisantynse bewind gekom. Die hele Noord-Masedonië is as die provinsie Bulgarye in die Bisantynse Ryk ingelyf en die Bulgaarse Patriargaat is in rang verlaag tot ’n aartsbisdom.

In die 13de en 14de eeu is Bisantynse heerskappy onderbreek deur tydperke van Bulgaarse en Serwiese bewind. Konstantin Asen, ’n voormalige adellike van Skopje, het byvoorbeeld van 1257 tot 1277 as tsaar van Bulgarye geheers. Later het Skopje onder Stefan Dušan die hoofstad van die Serwiese Ryk geword. Ná die ontbinding van die ryk het die streek ’n gebied geword van onafhanklike plaaslike heersers van die Serwiese adellike huise van Mrnjavčević en Dragaš. Die gebied van die huis van Mrnjavčević het westelike dele van die huidige Republiek Noord-Masedonië ingesluit en die gebiede van die huis van Dragaš oostelike dele. Die eerste huis se hoofstad was Prilep en dit het net twee heersers gehad: koning Vukašin Mrnjavčević en sy seun, koning Marko. Laasgenoemde het ’n leenheer van die Ottomaanse Ryk geword.

Die Ottomaanse Ryk het geleidelik die hele sentrale Balkangebied verower en die streek het vyf eeue lank onder hul heerskappy gebly.

Met die aanvang van die Bulgaarse nasionalistiese oplewing in die 18de eeu was baie van die hervormers van hierdie streek. Die bisdomme van Skopje, Debar, Bitola, Ohrid, Veles en Strumica het gestem om by die Bulgaarse Eksargaat aan te sluit nadat dit in 1870 gestig is.

Verskeie bewegings wat hulle beywer het vir die stigting van ’n outonome Masedonië, wat die hele streek Masedonië sou insluit, het in die laat 19de eeu ontstaan; die eerste een was die Masedoniese Revolusionêre Organisasie, wat later die Geheime Masedonies-Adrianopolis- Revolusionêre Organisasie (GMARO) geword het. In 1905 is dit hernoem tot die Interne Masedonies-Adrianopolis- Revolusionêre Organisasie (IMARO), en ná die Eerste Wêreldoorlog het die organisasie verdeel in die Interne Masedoniese Revolusionêre Organisasie (IMRO) en die Interne Thraciese Revolusionêre Organisasie (ITRO).

In die vroeë jare van die organisasie is net Bulgare as lede toegelaat, maar later kon enige inwoner van Europese Turkye aansluit, "ongeag hul nasionaliteit of godsdiens". Die meeste lede was egter Masedoniese Bulgare. In 1903 het die IMRO die Ilinden-Preobrazjenije-opstand teen die Ottomane gereël. Ná ’n paar aanvanklikse suksesse, onder meer die stigting van die Republiek Kruševo, is dit "met groot lewensverlies" onderdruk. Die opstand en die stigting van die Republiek Kruševo word beskou as die hoekstene en voorlopers van die eindelike staat Masedonië.

Die streek is tydens die Eerste Balkanoorlog deur Serwië geannekseer. Dit het geen administratiewe outonomiteit gehad nie en is "Južna Srbija" ("Suid-Serwië") of "Stara Srbija" ("Ou Serwië") genoem. ’n Anti-Bulgaarse veldtog is gevoer in die gebied; tot 641 Bulgaarse skole en 761 kerke is toegemaak, en geestelikes en onderwysers is verban. Die gebruik van Bulgaars (insluitende Masedoniese dialekte) is verbied.

In die herfs van 1915, tydens die Eerste Wêreldoorlog, het Bulgarye by die Sentrale Moondhede aangesluit en beheer gekry oor die grootste deel van die huidige Republiek Noord-Masedonië. Ná die oorlog het dit weer onder Serwiese beheer gekom as deel van die nuut gestigte Koninkryk van die Serwiërs, Kroate en Slowene en die anti-Bulgaarse maatreëls van voor die oorlog is weer ingestel. In 1929 is die koninkryk amptelik hernoem tot die Koninkryk Joego-Slawië en is dit verdeel in provinsies, of "banovinas". Vardar Banovina se hoofstad was Skopje en dit het die gebied ingesluit wat eindelik die moderne Republiek Noord-Masedonië sou word.

Ná die oorlog is Slawiërs in die Serwiese (Vardar) Masedonië beskou as Serwiërs en hul taal as ’n Serwiese dialek. Om dit te help afdwing is sowat 50 000 lede van die Serwiese weermag en gendermerie in Vardar Masedonië gestasioneer. Teen 1940 is sowat 280 Serwiese kolonies (met byna 4 200 families) gestig as deel van die regering se interne kolonisasieprogram. Die beleid het egter gebots met die pro-Bulgaarse sentiment wat aangevuur is deur afdelings van IMRO wat dit van Bulgarye af geïnfiltreer het, terwyl plaaslike kommuniste die pad van selfdeterminasie voorgestaan het.

In 1925 het D.J. Footman, die Britse onderkonsul in Skopje, in ’n verslag geskryf "die meerderheid inwoners van Suid-Serwië" is Ortodokse Masedoniese Christene wat etnologies nader aan die Bulgare as aan die Serwiërs was. Hy het ook verwys na die bestaan van ’n tendens "om ’n onafhanklike Masedonië met Salonica as sy hoofstad voor te staan". Tydens die Tweede Wêreldoorlog is Vardar Banovina tussen 1941 en 1944 beset deur die Italiaans regeerde Albanië, wat die westelike streke met ’n Albaniese bevolking geannekseer het, en die pro-Duitse Bulgarye, wat die res geannekseer het. Die besetters het die inwoners van die provinsie vervolg wat die regime teengestaan het; dit het sommige van hulle aangespoor om by die Kommunistiese weerstandsbeweging van Josip Broz Tito aan te sluit. Die Bulgaarse weermag is egter goed deur die grootste deel van die bevolking ontvang toe hulle Vardar Masedonië binnegaan en dit kon rekrute uit die plaaslike bevolking werf – hulle het 40% tot 60% van die soldate in sekere bataljons uitgemaak.

Ná die Tweede Wêreldoorlog het Joego-Slawië ’n federale staat geword onder die leierskap van Tito se Joego-Slawiese Kommunistiese Party. Die grootste gebied van die voormalige Vardar-provinsie het in 1944 ’n aparte deelrepubliek geword, terwyl die noordelike streek deel van Serwië gebly het. In 1946 het die nuwe republiek federale status gekry as die outonome Volksrepubliek Masedonië binne die Sosialistiese Federale Republiek Joego-Slawië. In 1963 is die naam effens aangepas tot die Sosialistiese Republiek Masedonië om dit te laat ooreenstem met die naam van ander Joego-Slawiese republieke.

Griekeland was bekommerd oor die inisiatiewe van die Joego-Slawiese regering, want dit is beskou as ’n dekmantel vir toekomstige territoriale aansprake op die Griekse provinsie "Noord-Griekeland", wat die grootste deel van die historiese Masedonië uitmaak en ook amptelik as Masedonië bekend is. Die Joego-Slawiese owerhede het ook ’n Masedoniese etniese identiteit en taal aangewakker.

Tydens die Griekse Burgeroorlog (1944–1949) het baie Masedoniërs, ongeag etnisiteit, deelgeneem aan die Elas-weerstandsbeweging wat deur die Griekse Kommunistiese Party georganiseer is. Elas en Joego-Slawië het goed klaargekom tot in 1949, toe hulle geskei het weens Tito se gebrek aan trou aan Josef Stalin. Ná die oorlog is die Elasvegters wat in Joego-Slawië en Bulgarye geskuil het, nie almal deur Griekeland toegelaat om terug te keer nie: net dié wat hulle as Grieke beskou het. Dié wat hulle as Bulgare of Masedoniërs beskou het, is die land verbied. Dié gebeure het ook gelei tot die swak betrekkinge in Masedonië tussen Joego-Slawië en Griekeland.

In 1990 het die regeringsvorm vreedsaam van ’n sosialistiese staat in ’n parlementêre demokrasie verander. Die eerste veelpartyverkiesings is op 11 en 25 November en 9 Desember 1990 gehou. Kiro Gligorov het op 31 Januarie 1991 die eerste demokraties verkose president van die republiek geword. Op 16 April 1991 het die parlement ’n wysiging van die grondwet aanvaar waardeur "Sosialistiese" uit die amptelike naam van die republiek gehaal is. Op 7 Junie van dieselfde jaar is die nuwe naam, Republiek Masedonië, amptelik gevestig.

Op 8 September 1991 het die republiek ’n referendum gehou waarin 95,26% van die inwoners gestem het vir onafhanklikheid van Joego-Slawië. Op 25 September 1991 is die onafhanklikheidsverklaring amptelik deur die Masedoniese parlement aanvaar wat die Republiek Masedonië ’n onafhanklike staat maak – hoewel onafhanklikheidsdag steeds gevier word op 8 September, die dag van die referendum. ’n Nuwe grondwet is op 17 November 1991 aanvaar.

Bulgarye was die eerste land wat die nuwe staat onder sy grondwetlike naam aanvaar het. Internasionale erkenning is egter vertraag deur Griekeland se beswaar teen die gebruik van wat hulle beskou as ’n Hellenistiese naam en nasionale simbole, sowel as omstrede paragrawe in die republiek se grondwet. As ’n kompromis is Masedonië op 8 April 1993 tot die VN toegelaat onder die voorlopige naam "die voormalige Joego-Slawiese Republiek Masedonië".

Griekeland was steeds ontevrede en het in Februarie 1994 ’n handelsverbod ingestel. Dit is in September 1995 opgehef nadat Masedonië sy vlag verander het, asook dele van sy grondwet wat beskou is as dat dit hom die reg gee om in ander lande se sake in te meng. Betrekkinge is sedertdien herstel, maar die staat se naam was steeds ’n bron van omstredenheid.

Op 17 Junie 2018 het Griekeland en Masedonië ’n ooreenkoms onderteken om hul dispuut te beëindig, wat sou behels dat die Republiek Masedonië sy naam verander na die "Republiek Noord-Masedonië". Die naamsverandering het op 12 Februarie 2019 amptelik in werking getree.

Noord-Masedonië het ’n totale oppervlakte van 25 713 km². Sy grense is altesaam 748 km lank en word gedeel met Serwië in die noordooste, Kosovo in die noordweste, Bulgarye in die ooste, Griekeland in die suide en Albanië in die weste. Dit is ’n deurgangsroete vir die verskeping van goedere van Griekeland deur die Balkanstreek na Oos-, Wes- en Sentraal-Europa en deur Bulgarye na die ooste. Dit is deel van ’n groter streek bekend as Masedonië, wat ook Masedonië (Griekeland) en die Blagoevgrad-provinsie in Suidwes-Bulgarye insluit.

Noord-Masedonië is ’n ingeslote land wat geografies duidelik gedefinieer word deur ’n sentrale vallei, wat deur die Vardarrivier gevorm en deur bergreekse omring word. Die terrein is hoofsaaklik ongelyk en lê tussen die Šarberge en Osogovo, wat die vallei omring. Drie groot mere – Ohrid, Prespa en Dojran – lê op die suidelike grense. Eersgenoemde word beskou as een van die oudste mere en biotope in die wêreld. Die streek is seismies aktief en het al verwoestende aardbewings beleef – die mees onlangse een was in 1963, toe Skopje erg beskadig is deur ’n groot skudding waarin meer as duisend mense dood is.

Noord-Masedonië het ook pragtige berge. Hulle behoort tot twee verskillende reekse: Die eerste is die Šarberge en die tweede die Osogovo-Belasica-bergketting, ook bekend as die Rhodopebergreeks. Berg Korab van die Šarberge aan die Albanese grens is op 2 764 m die hoogste berg in Noord-Masedonië.

Daar is 1 100 groot waterbronne in Noord-Masedonië. Die riviere vloei in drie verskillende stroomgebiede in: die Egeïese, Adriatiese en Swartsee.

Die Egeïese stroomgebied is die grootste. Dit is 22 075 km² groot en dek 87% van die gebied se oppervlakte. Die Vardar is die grootste rivier hier. Sy vallei speel ’n belangrike rol in die lande se ekonomie en kommunikasiestelsel. Die rivier Swart Drin vorm die Adriatiese stroomgebied, wat sowat 3 320 km² beslaan, dus 13% van die gebied. Dit kry water uit die Prespa- en Ohridmeer. Die Swartseestroomgebied is teen net 37 km² die kleinste.

Noord-Masedonië het nege spadorpe en -oorde: Banište, Banja Bansko, Istibanja, Katlanovo, Kežovica, Kosovrasti, Banja Kočani, Kumanovski Banji en Negorci.

Noord-Masedonië het ’n oorgangsklimaat tussen Mediterreens en kontinentaal.

Die somers is warm en droog en die winters matig koud. Die gemiddelde jaarlikse reënval wissel tussen 1 700 mm in die omgewing van die westelike berge en 500 mm in die ooste. Daar is drie hoofklimaatsones: ’n matig Mediterreense, berg- en matig kontinentale sone.


Daar is 30 weerstasies in die land.

Die flora van Noord-Masedonië bestaan uit sowat 210 families, 920 genera en 3 700 plantspesies. Die volopste groep is die blomplante, met omtrent 3 200 spesies, gevolg deur mosse, (350 spesies) en varings (42).

Die republiek kan in vier ekostreke ingedeel word: die Pindusberge-, Balkan- en Rhodopes- gemengde woude en die Egeïese sklerofille en gemengde woude.

Die Nasionale Park Pelister in Bitola is bekend vir die inheemse Noord-Masedoniese den, sowel as sowat 88 spesies plante wat amper 30 persent van Noord-Masedonië se dendroflora verteenwoordig. Die Noord-Masedoniese dennewoude op Pelisterpiek word in twee groepe verdeel: dennewoude met varings en dennewoude met jenewerstruike.

Die land se beperkte woudplante sluit ook in die Masedoniese eik, platane, treurwilgers, witwilgers, els-, populier-, olm- en esbome. Naby die weivelde van die Šarberge en Bistra, Mavrovo, is nog ’n spesie wat kenmerkend aan die Noord-Masedoniese plantlewe is – die papawer. Die gehalte van dik papawersap word wêreldwyd in morfieneenhede gemeet. Terwyl Chinese opium agt sulke eenhede bevat en as van hoë gehalte beskou word, bevat Indiese opium sewe eenhede en Turkse opium net ses; Noord-Masedoniese opium bevat ’n volle 14 morfieneenhede en is van die beste gehalte in die wêreld.

Die fauna in die Noord-Masedoniese woude is volop en sluit in bere, wildebere, wolwe, jakkalse, eekhorings, gemsbokke en takbokke. Die Eurasiese rooikat word in die berge van Wes-Noord-Masedonië aangetref, hoewel hulle baie skaars is, en takbokke word in die omgewing van Demir Kapija aangetref. Voëls in die woude sluit in swartkroonsangers, korhoenders, keiserarende en wouduile.

Die drie kunsmatige mere in die land verteenwoordig ’n aparte faunasone, ’n aanduiding van langdurige territoriale en temporele afsondering. Die fauna van die Ohridmeer is ’n oorblyfsel van ’n vroeëre era; die meer is algemeen bekend vir onder meer die forel "Salmo letnica", witvis, grondels en karpers, asook vir sekere spesies slakke van ’n genus wat ouer as 30 miljoen jaar is; soortgelyke spesies word in die Baikalmeer aangetref. Die Ohridmeer is ook bekend vir palings en hul ongewone voortplantingsiklus: hulle kom na die Ohridmeer van die Sargassosee duisende kilometers van daar en bly 10 jaar lank in die meer. Wanneer hulle seksueel volwasse is, dryf onbekende instinkte die palings in die herfs terug na die plek waar hulle gebore is. Daar skiet hulle kuit en gaan dood. Die jong palings soek dan weer die Ohridmeer op en die hele siklus begin van voor af.

Die herdershond van die Šarberge is wêreldwyd bekend as die Šarplaninac (Joego-Slawiese herdershond). Dit is sowat 60 cm hoog en is ’n dapper vegter wat teen bere of troppe wolwe kan veg terwyl dit skape oppas.

Die land het drie nasionale parke:

Noord-Masedonië is ’n unitêre parlementêre grondwetlike demokrasie. Die wetgewende liggaam is ’n eenkamerparlement (Masedonies: Собрание, "Sobranie"; Albanees: "Kuvendi") wat uit ’n koalisie van partye bestaan. Daar is ook ’n onafhanklike geregtelike tak met ’n konstitusionele hof. Die volksraad het 120 lede wat ses verkiesingsdistrikte proporsioneel verteenwoordig. LP's word elke vier jaar verkies. ’n Speaker is die voorsitter van die "Sobranie"/"Kuvendi".

Die president van die republiek se rol is hoofsaaklik seremonieel, terwyl die eintlike mag in die hande van die president van die regering lê. Die president is die opperbevelhebber van die weermag en ’n president van die staatsveiligheidsraad. Hy word elke vyf jaar verkies en kan hoogstens twee keer gekies word. In die tweede rondte van die Masedoniese presidentsverkiesing op 21 April 2019 is Stevo Pendarovski tot die nuwe president verkies.

Volgens ’n nuwe wet wat in 2005 aanvaar is, word plaaslike regeringsfunksies verdeel tussen 78 munisipaliteite (Masedonies: општини, "opštini"; enkelvoud: општина, "opština"; Albanees: "komunat"; enkelvoud: "komunë"). Die hoofstad, Skopje, word regeer as ’n groep van 10 munisipaliteite wat saam die "Stad Skopje" uitmaak. Munisipaliteite in Noord-Masedonië is eenhede van plaaslike selfregering. Aangrensende munisipaliteite kan saamwerk.

Die land se politieke partye bestaan uit grootliks etnies gebaseerde partye wat die Masedoniese meerderheid en Albanese minderheid verteenwoordig. Die kwessie van magsbalans tussen die twee gemeenskappe het in 2001 tot ’n kort oorlog gelei, waarna ’n magsdelingsooreenkoms bereik is. In Augustus 2004 is plaaslike grense ooropgestel en het Albanese groter plaaslike outonomiteit gekry in gebiede waar hulle die meerderheid is.

Ná die vroeë parlementêre verkiesing van 2008 het die sentraal-regse party VMRO-DPMNE en die Demokratiese Unie vir Integrasie, ’n koalisie wat die meeste Albanese stemme gewen het, ’n regerende koalisie gevorm.

In April 2009 het die presidents- en plaaslike verkiesing vreedsaam verloop, wat belangrik was vir Noord-Masedonië se strewe om by die EU aan te sluit.

Die land se eerste minister is Zoran Zaev, leier van die Sosiaal-Demokratiese Unie van Masedonië (SDUM), en die huidige president van die parlement is Talat Xhaferi. Xhaferi se verkiesing het onmiddellik gelei tot betogings deur VMRO-DPMNE, maar die polisie het die situasie gou opgeklaar.

Noord-Masedonië het op 8 April 1993 lid van die Verenigde Nasies geword, 18 maande ná onafhanklikwording. Dit word onder die naam "die voormalige Joego-Slawiese Republiek Masedonië" erken vanweë ’n geskil met Griekeland oor die land se naam.

Noord-Masedonië streef na volle integrasie in Europese en Transatlantiese organisasies. Vyf buitelandse prioriteite is:


Noord-Masedonië is lid van die volgende internasionale en streekorganisasies: die Internasionale Monetêre Fonds (sedert 1992), Wêreldgesondheidsorganisasie (sedert 1993), Europese Bank vir Rekonstruksie en Ontwikkeling (sedert 1993), Sentraal-Europese Inisiatief (sedert 1993), Raad van Europa (sedert 1995), Organisasie vir Veiligheid en Samewerking in Europa (sedert 1995), Suidoos-Europese Samewerkingsinisiatief (sedert 1996), Wêreldhandelsorganisasie (sedert 2003), Sentraal-Europese Vryehandelsooreenkoms (sedert 2006) en La Francophonie (sedert 2001).

In 2005 is die land amptelik erken as ’n kandidaatstaat van die EU. Weens die naamgeskil met Griekeland is ’n begindatum vir samesprekings oor finale toelating nog nie vasgestel nie.

Op die Navo-beraad van 2008 in Boekarest is Noord-Masedonië nie genooi om by die organisasie aan te sluit nie omdat Griekeland dit geveto het weens die naamgeskil tussen die twee lande. Nadat die naamdispuut met die buurland Griekeland in 2019 beëindig is, het Noord-Masedonië 'n toetredingsooreenkoms met die NAVO onderteken, waarvolgens Noord-Masedonië in die eerste helfte van 2020 as die NAVO se 30ste lidland sal kan toetree.

Ná die verbrokkeling van Joego-Slawië in 1991 het die naam Masedonië die onderwerp van ’n geskil geword tussen Griekeland en die nuwe onafhanklike staat Masedonië. Die Republiek Masedonië grens in die suide aan Griekse Masedonië. Die Grieke se besware oor die naam is histories en territoriaal van aard en gaan oor verwarring tussen die Republiek Masedonië, die aangrensende Griekse streek Masedonië en die antieke Koninkryk Masedonië, wat min of meer ooreenstem met die Griekse Masedonië. Griekeland verkies dat die Republiek Masedonië ’n naam soos "Noord-Masedonië" gebruik vir alle doeleindes.

Omdat miljoene etniese Grieke hulself identitseer as Masedoniërs, wat onverwant is aan die Slawiërs van die Republiek Masedonië, is Griekeland ook gekant teen die gebruik van die naam "Masedoniërs" vir die republiek se etniese meerderheidsgroep.

Verder word die republiek daarvan beskuldig dat hulle simbole en figure gebruik wat histories met die Griekse kultuur verbind word, soos die Vergina-son en Alexander die Grote, asook dat hulle die irredentistiese idee bevorder van ’n verenigde Masedonië, wat gebiede in Griekeland, Bulgarye, Albanië en Serwië sou insluit.

Tussen 1992 en 1995 was die twee lande ook in ’n dispuut gewikkel oor die Republiek Masedonië se nuwe vlag, wat die simbool van die Vergina-son bevat het. Die Masedoniese vlag is later verander volgens ’n tussentydse ooreenkoms tussen die twee lande in Oktober 1995.

Die VN het die land in 1993 as lidland toegelaat onder die voorlopige naam "die voormalige Joego-Slawiese Republiek Masedonië". Die meeste internasionale liggame, soos die Europese Unie en die Internasionale Olimpiese Komitee, gebruik dié naam. Navo gebruik dit ook in amptelike dokumente, maar voeg ’n verduideliking by dat lidlande die amptelike naam erken.

Sedert die VMRO-DPMNE in 2006 aan die bewind gekom het, veral nadat Masedonië in 2008 nie genooi is om by Navo aan te sluit nie, volg hulle ’n beleid van "antikisasie" ("antikvizatzija") om druk op Griekeland uit te oefen sowel as vir doeleindes van binnelandse indentiteitsbou. Standbeelde van Alexander die Grote en Philippos II van Masedonië is in verskeie stede dwarsoor die land opgerig. Baie openbare plekke soos lughawens, snelweë en stadions is ook na hulle genoem. Hierdie optrede word in Griekeland beskou as opsetlike uittarting wat die situasie vererger en Noord-Masedonië se toelating tot die EU en Navo verder vertraag. Die beleid is ook in Noord-Masedonië self en deur EU-diplomate gekritiseer.

Die ooreenkoms waarvolgens Masedonië se naam sal verander na die "Republiek Noord-Masedonië" is deur albei parlemente bekragtig en het in werking getree. Masedonië het ’n referendum in September 2018 oor die verandering aan sy grondwet gehou.

Op 11 Januarie 2019 het die Masedoniese parlement ingestem om die landsnaam tot Noord-Masedonië te verander. Op 25 Januarie 2019 het die Griekse parlement met 153 teenoor 146 stemme die naamverandering goedgekeur. Op 12 Februarie 2019 het die naamsverandering in werking getree.

Noord-Masedonië word in die volgende statistiese streke opgedeel:

In Augustus 2004 is die republiek heringedeel in 84 munisipaliteite, waarvan 10 die Groter Skopje uitmaak. Die meeste van die vorige 123 munisipaliteite het onveranderd gebly of met ander saamgesmelt; ander se grense het geskuif. Hulle was voorheen in 34 administratiewe distrikte opgedeel.

Die Republiek Noord-Masedonië het die Europese Konvensie vir Menseregte en die VN se Konvensie oor die Status van Vlugtelinge en Konvensie teen Marteling onderteken, en die grondwet waarborg burgers se basiese menseregte.

Daar is egter soms probleme wat betref menseregte. Volgens menseregte-organisasies was daar in 2003 vermoedelike buitegeregtelike teregstellings, dreigemente teen en die intimidasie van menseragte-aktiviste en opposisiejoernaliste, asook bewerings van marteling deur die polisie.

Die Noord-Masedoniese weermag bestaan uit ’n leër (aрмија), lugmag (воено воздухопловство) en regiment vir spesiale operasies (Полк за специјални операции). In 2005 is die weermag hervorm in ooreenstemming met Navo-standaarde.

Die departement van verdediging ontwikkel die land se verdedigingstrategie en stel moontlike bedreigings en risiko's vas. Dit is ook verantwoordelik vir soldate se opleiding, toerusting en ontwikkeling, en stel die verdedigingsbegroting op. Die president keur die verdedigingsplan, -begroting en -strategie goed, en neem besluite oor die paraatheid, mobilisasie, organisasie, ontwikkeling en struktuur van die weermag.

Volgens die laaste sensus, in 2002, het Noord-Masedonië 2 022 547 inwoners.

Die laaste amptelike raming, in 2009, dui nie op ’n groot verskil nie, met 2 050 671 inwoners. Die laaste sensusdata wys die grootste etniese groep in die land is die etniese Masedoniërs. Die tweede grootste is Albanese, wat in ’n groot deel van die noordweste oorheers. Daarna volg Turke (byna 80 000, maar volgens nieamptelike bronne tussen 170 000 en 200 000). Sommige nieamptelike bronne lui dat daar moontlik tot 260 000 Romani in die land kan wees.

Die geloof met die grootste getal aanhangers in Noord-Masedonië is Oosterse Ortodoksie. Van dié 65% van die bevolking behoort die oorgrote meerderheid tot die Masedonies-Ortodokse Kerk. Nog 0,4% behoort tot ’n paar ander Christelike denominasies. Moslems maak 33,3% van die bevolking uit. Noord-Masedonië het die vyfde grootste proporsie van Moslems in Europa, ná die 96% van Kosovo, 90% van Turkye, 59% van Albanië, en 51% van Bosnië en Herzegowina. Die meeste Moslems is Albanese, Turke of Romani, hoewel sommige etniese Masedoniërs is. Volgens die 2002-sensus is 46,5% van die kinders in die ouderdom tussen 0 en 4 jaar Moslems.

Einde 2011 was daar 1 842 kerke en 580 moskees in die land. Die Ortodokse en Islamitiese gemeenskap het albei godsdienshoërskole in Skopje en die stad het ook ’n Ortodokse kweekskool. Die Masedonies-Ortodokse Kerk het jurisdiksie oor 10 provinsies (sewe in die land en drie oorsee). Dit het 10 biskoppe en sowat 350 priesters.

Spanning heers tussen die Masedonies- en die Serwies-Ortodokse Kerk, wat ontstaan het nadat eersgenoemde hom in 1967 tot outokefaal (administratief onafhanklik) verklaar het. Nadat onderhandelings tussen die twee kerke opgehef is, het die Serwies-Ortodokse Kerk ’n groep onder Zoran Vraniškovski (ook bekend as aartsbiskop Jovan van Ohrid), ’n voormalige Masedoniese biskop, erken as die Outonome Aartsbisdom van Ohrid.

Die Masedonies-Ortodokse Kerk het gereageer deur alle bande met die nuwe Ohrid-aartsbisdom te verbreek en te verhoed dat biskoppe van die Serwies-Ortodokse Kerk Masedonië binnegaan. Aartsbiskop Jovan het tronkstraf van 18 maande gekry omdat hy die Masedonies-Ortodokse Kerk in diskrediet gebring en "die godsdienstige gevoelens van plaaslike burgers geknou het" deur kalenders en pamflette van die Serwies-Ortodokse Kerk te versprei. Die Ekumeniese Patriargaat van Konstantinopel en die ander Oosters-Ortodokse kerke erken die Masedonies-Ortodokse Kerk nie as outokefaal nie.

Die Masedonies-Griekse Katolieke Kerk het 11 000 lidmate in Noord-Masedonië. Dit is in 1918 gestig en die meeste lidmate is mense wat hulle tot Katolisisme bekeer het en hul afstammelinge. Die Kerk is in gemeenskap met die Rooms- en Oosters-Katolieke Kerke. Hul liturgiese taal is Masedonies. Daar is ook ’n klein Protestantse gemeenskap.

Noord-Masedonië beskik oor 'n klein Protestantse gemeente. Die bekendste Protestant is die voormalige president Boris Trajkovski. Hy was 'n lid van die Metodistiese gemeente, wat die grootste en oudste Protestantse kerk in Noord-Masedonië vorm en in die laat 19de eeu ontstaan het. Sedert die 1980's het die Protestantse gemeente gegroei, gedeeltelik deur nuwe vertroue en gedeeltelik deur sendinghulp van buite.

Die Noord-Masedoniese Joodse gemeenskap, wat voor die begin van die Tweede Wêreldoorlog uit sowat 7 200 lede bestaan het, is tydens dié oorlog amper uitgewis: net 2% van die Noord-Masedoniese Jode het die Holocaust oorleef. Na hul bevryding en die einde van die oorlog het die meeste Jode hulle in Israel gevestig. Hede tel die Joodse gemeente omtrent 200 mense, waarvan byna almal in Skopje bly. Die meeste Noord-Masedoniese Jode is Sefardies – nasate van die 15de-eeuse vlugtelinge wat tydens die Reconquista en Inkwisisie uit Spanje en Portugal geskors is.

Die amptelike en mees gesproke taal in die land is Masedonies, wat behoort tot die Oostelike tak van die Suid-Slawiese taalgroep. Albanees is die tweede amptelike taal van Noord-Masedonië en vorm 'n eie tak binne die Indo-Europese tale. In munisipaliteite waar ’n minderheidsgroep meer as 20% van die totale bevolking uitmaak, is dié groep se taal ook ’n amptelike taal.

Masedonies is naby verwant aan Standaardbulgaars en sprekers kan mekaar se taal verstaan. Dit stem ook taamlik ooreen met Serwies. Die standaardtaal is ná die Tweede Wêreldoorlog gekodifiseer en het ’n lewendige letterkundetradisie.

’n Groot verskeidenheid tale word in Noord-Masedonië gepraat en dit weerspieël die land se etniese diversiteit. Benewens Masedonies is tale met ’n aansienlike hoeveelheid sprekers Albanees, Romani, Turks, Serwies/Bosnies en Aromani.

Daar is ’n paar dorpe met Adigiessprekende inwoners en ’n Griekse immigrantegemeenskap.

Volgens die 2002-sensus het 1 344 815 Masedoniërs aangedui hulle praat Masedonies, 507 989 het gesê Albanees, 71 757 Turks, 38 528 Romani, 6 884 Aromani, 24 773 Serwies, 8 560 Bosnies en 19 241 ander tale.

Hoër vlakke van opvoeding kan aan een van vyf staatsuniversiteite verkry word: in Skopje, Bitola, Štip, Tetovo en Ohrid. Daar is ook ’n paar privaat universiteitsinstellings, soos die Europese, die Slawiese, die Suidoos-Europese Universiteit en ander.

Die Amerikaanse Agentskap vir Internasionale Ontwikkeling het ’n projek onderskryf met die naam "Macedonia Connects", waardeur Noord-Masedonië se internetdiens ’n groot hupstoot gekry het. Volgens die departement van onderwys en wetenskappe het 461 skole nou internetverbinding. Wi-Fi-dienste is ook nou in baie stede beskikbaar.

Noord-Masedonië het ’n ryk kultuurerfenis in kuns, argitektuur, poësie en musiek. Dit het baie beskermde antieke godsdiensterreine. Digkuns-, fliek- en musiekfeeste word jaarliks gehou. Noord-Masedoniese musiekstyle het onder die sterk invloed van Bisantynse kerkmusiek ontwikkel. Die land het ’n aansienlike getal bewaarde Bisantynse muurskilderye, veral uit die tydperk tussen die 11de en 16de eeu.

Van die belangrikste kultuurgebeure in die land is die Ohrid-somerfees van klassieke musiek en drama, die Struga-gedigaande met digters van meer as 50 lande wat deelneem, ’n internasionale kamerafees en die Skopje-jazzfees.

Die Noord-Masedoniese Opera het in 1947 geopen met ’n uitvoering van "Cavalleria rusticana", onder die regie van Branko Pomorisac. Die Mei-opera-aande word elke jaar sowat 20 aande lank in Skopje gehou. Die eerste een was in Mei 1972.

Noord-Masedoniese kos is verteenwoordigend van die Mediterreense (Griekse) en Midde-Oosterse (Turkse) kookkuns met Balkan-invloede. Ook Duitse, Italiaanse en Oos-Europese (veral Hongaarse) invloede is te bespeur. Danksy die relatief warm klimaat is Noord-Masedonië ideaal vir die groei van ’n verskeidenheid groente, vrugte en kruie. Die kookkuns is dus baie uiteenlopend.

Noord-Masedonië is bekend vir sy ryk Šopska-slaai, ’n aptytwekker en bykos wat by feitlik elke maaltyd geëet word. Ook gewild is die uiteenlopende suiwelprodukte, wyn en plaaslike alkoholiese drankies van hoë gehalte soos die rakija. Tavče Gravče en mastika word beskou as onderskeidelik die land se nasionale gereg en drankie.

Sokker en handbal is die gewildste sportsoorte in Noord-Masedonië. Die nasionale sokkerspan word beheer deur die Sokkerfederasie van Noord-Masedonië. Hul tuisstadion is die Filip II-arena.

Die land se handbalklubs het al groot sukses in Europsese kompetisies behaal. In 2008 is die vrouekampioenskapsliga van die Europese Handbalfederasie (EHF) in Noord-Masedonië gehou – in stadions in Skopje en Ohrid. In 2002 het Kometal Gjorče Petrov Skopje die EHF-vrouekampioenskapsliga gewen, terwyl hulle in 2000 en 2005 die naaswenners was. HK Vardar was in 2017 en 2018 die naaswenners en het in 2014, 2015 en 2016 derde geëindig.

Ook basketbal, swem en ski is gewild.

Die oudste koerant in die land, "Nova Makedonija", bestaan sedert 1944. Ander gewilde koerante en tydskrifte sluit in "Utrinski vesnik", "Dnevnik", "Vest", "Fokus", "Večer", "Tea Moderna" en "Koha". Die openbare televisiekanaal is in 1993 op die been gebring. TEKO TV (1989) van Štip is die land se eerste privaat televisiekanaal. Ander gewilde privaat kanale sluit in Sitel, Kanal 5, Telma, Alfa TV en Alsat-M.





</doc>
<doc id="31577" url="https://af.wikipedia.org/wiki?curid=31577" title="Amman">
Amman

Amman (Arabies: عمان) is die hoofstad en grootste stad van Jordanië. Die stad het 'n bevolking van 1 919 000 en van 2 125 000 in die metropolitaanse gebied in 2010 gehad en het 'n oppervlakte van 1 680 km².


</doc>
<doc id="31581" url="https://af.wikipedia.org/wiki?curid=31581" title="Pous Sergius IV">
Pous Sergius IV

Sergius IV was die 142ste pous van die Rooms-Katolieke Kerk.

Pous Sergius IV is gebore as Pietro Martino da Albano met die bynaam Pietro Buccaporci (Petrus Varkbek) ongeveer in 970 in Rome, Italië die seun van Petrus die skoenmaker en sy vrou Stephania. In 1004 word hy aangestel as biskop van Albino. Op 31 Julie 1009 volg hy Pous Johannes XVIII op en regeer tot sy dood op 12 Mei 1012. Hy word opgevolg deur Pous Benedictus VIII.
Die naam ‘Sergius’ beteken 'dienaar'.

Pous Sergius IV se pontifikaat is oorskadu deur die mag van Johannes III Crescentius. Die pous het gehelp om hongersnood in Rome te verlig en het party kloosters vrygestel van biskoplike beheer. Hy het 'n bul geskrywe (die egtheid van die bul word betwis) wat vra dat Islam uit die Heilige Land verdryf moet word nadat die Kerk van die Heilige Graf in 1009 deur kalief al-Hakim bin-Amr Allah verwoes is.

Binne 'n week na die dood van Sergius is ook Crescentius op 18 Mei 1012 oorlede, wat die vermoede laat ontstaan het dat die pous vermoor is.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31596" url="https://af.wikipedia.org/wiki?curid=31596" title="Jan Mayen">
Jan Mayen

Jan Mayen is 'n eiland in die Arktiese Oseaan met 'n oppervlakte van 377 km². Die eiland word deels deur 'n gletser bedek. Die eiland se geografiese ligging is 70,59° N 8,28° W. Die wêreld se noordelikste aktiewe vulkaan, Beerenberg, word ook hier aangetref, wat benewens ook een van Noorweë se hoogste berge is. Ander Noorse vulkane is Bouvet-eiland en Peter I-Eiland. Jan Mayen maak deel uit van die Koninkryk Noorweë.


</doc>
<doc id="31597" url="https://af.wikipedia.org/wiki?curid=31597" title="Svalbard">
Svalbard

Svalbard is ’n argipel in die Noordpoolstreek wat die mees noordelike deel van Noorweë vorm. Dit lê ongeveer 650 km noord van die Europese vasteland, halfpad tussen Noorweë op die vasteland en die Noordpool. Die eilandgroep lê tussen 74° en 81° noord (binne die Arktiese Sirkel) en 10° en 35° oos. Spitsbergen is die grootste eiland, gevolg deur Nordaustlandet en Edgeøya. Die administratiewe sentrum is Longyearbyen en ander nedersettings sluit die Russiese myngemeenskap van Barentsburg, die navorsingsgemeenskap by Ny-Ålesund en Sveagruva, ’n mynbuitepos, in. Die argipel is onder die administrasie van die Goewerneur van Svalbard.

Die eilande is die eerste keer as ’n walvisjagbasis in die 17de en 18de eeue gebruik, maar is daarna weer verlaat. Aan die begin van die 20ste eeu is begin met die ontginning van steenkool en verskeie permanente gemeenskappe is daar gevestig. Die Spitsbergenverdrag van 1920 erken Noorweegse soewereiniteit en die "Svalbard-wet" van 1925 het Svalbard ’n regmatige deel van die Koninkryk van Noorweë gemaak. Hierdie wet het ook verseker dat Svalbard ’n vrye ekonomiese en gedemilitariseerde gebied is. Die Noorweegse Store Norske en die Russiese Arktikugol is die enigste mynmaatskappye wat op die eilande werksaam is. Navorsing en toerisme het belangrike aanvullende industrieë geword. Twee groot navorsingsfasiliteite is die Universiteitsentrum in Svalbard en die Svalbard Wêreldsaadkelder. Daar is geen paaie tussen nedersettings nie en daar word van sneeumobiele, vliegtuie en bote gebruik gemaak. Svalbard Lughawe, Longyear dien as die poort na Europa.

Die argipel het ’n Arktiese klimaat maar het heelwat hoër temperature as ander areas wat op dieselfde breedtegraad lê. Die flora trek voordeel uit die lang middernagson om op te maak vir die poolnag. Svalbard is die broeiplek vir baie seevoëls en daar is ook ysbere, rendiere en seesoogdiere. Twee derdes van die argipel word ingeneem deur sewe nasionale parke en 23 natuurreservate, wat die grootliks onaangeraakte dog brose omgewing beskerm. Sestig persent van die argipel is gletser en daar is baie berge en fjords.

Svalbard is ’n argipel tussen die Arktiese Oseaan, Barentssee, Groenlandsee en die Noorse See en maak die noordelikste deel van Noorweë uit. Die verdrag definieer Svalbard as alle eilande, eilandjies en rotse van 74° tot 81° noorderbreedte en van 10° tot 35° oosterlengte. Die eilande beslaan ’n oppervlak van 61 022 km² en Spitsbergen, wat meer as die helfte van die argipel uitmaak, is die grootste eiland, gevolg deur Nordaustlandet en Edgeøya. Al die nedersettings is op Spitsbergen behalwe vir die meteorologiese buiteposte op Beereiland en Hopen. Die Noorweegse staat het beheer geneem oor alle onopleëiste grond (dit is 95.2% van die argipel) ten tyde van die inwerkingtreding van die Spitsbergenverdrag; Store Norske besit 4%, Arktikugol besig 0.4% en ander privaateienaars besit 0.4%.

Svalbard is geleë in die noordwestelike hoek van die Eurasiese plaat. Die seebodem na die suide en ooste is vlak (ongeveer 200 tot 300 m) terwyl die noorde en weste tot ongeveer 4 km diep is. Noord van Svalbard is pakys en die Noordpool en die Noorweegse vasteland lê na die suide. Die Russiese argipel Franz Josef-land en Nowaja Zemlja lê na die ooste en Groenland na die weste.

Omdat dit noord van die Arktiese Sirkel geleë is, ervaar Svalbard die middernagson in die somer asook die poolnag in die winter. By 74° noord duur die middernagson 99 dae en die poolnag 84 dae terwyl dit by 81° noord onderskeidelik 141 en 128 dae duur. In Longyearbyen duur die middernagson van 20 April tot 23 Augustus en die poolnag van 26 Oktober tot 15 Februarie. In die winter kan die kombinasie van ’n volmaan en reflekterende sneeu addisionele lig bied.

Vergletsering dek ongeveer 36 502 km², of 60% van Svalbard; 30% is onvrugbare rots terwyl 10% begroei is. Die grootste gletser is Austfonna (8 412 km² op Nordaustlandet, gevolg deur Olav V Land en Vestfonna. Gedurende die somer is dit moontlik om van Sørkapp in die suide tot by die noorde van Spitsbergen te ski, met slegs ’n klein gedeelte wat nie deur sneeu of gletser bedek is nie. Kvitøya is 99,3% bedek deur gletser.

Die landvorme van Svalbard is geskep deur herhaaldelike ystydperke, waar gletsers van die plato in die fjords, valleie en berge gesny het. Die hoogste piek is Newtontoppen (1 712 m) gevolg deur Perriertoppen (1 712 m), Ceresfjellet (1 675 m), Chadwickryggen (1 640 m) en Galileotoppen (1 637 m). Die langste fjord is Wijdefjorden (108 km) gevolg deur Isfjorden (107 km), Van Mijenfjorden (83 km), Woodfjorden (64 km) en Wahlenbergfjorden (46 km). Svalbard is deel van die Hoog-Arktiese Groot Vulkaniese Provinsie en het Noorweë se grootste aardbewing op 6 Maart 2009 beleef; die aardbewing het 6.5 op die Richterskaal gemeet.

Noormanne het Svalbard waarskynlik so vroeg as die 12de eeu ontdek. Tradisionele Noorse vertellings van ’n land genaamd Svalbarð — letterlik "koue kus" — maar dit kan ook verwys na Jan Mayen of ’n deel van Oos-Groenland. Parallelle begrippe was dat Svalbard en Groenland aan die Europese vasteland verbind was. Die argipel kon in dié tydperk gebruik gewees het vir visvang en jag. Die Nederlander Willem Barentsz het die eerste onbetwisbare ontdekking van Svalbard in 1596 gemaak in ’n poging om die Noordelike Seeroete te vind. In 1604 het ’n Engelse skip by Bjørnøya geland en walrusse begin jag; jaarlikse ekspedisies het gevolg. Sedert 1611 het Spitsbergen ’n basis vir walvisjag geword waar die Groenlandse walvis geteiken is. Weens die wetlose aard van die omgewing het Engelse, Deense, Nederlandse en Franse maatskappye met mag probeer om die vlote van ander lande weg te hou.

Smeerenburg, wat in 1619 deur die Nederlanders gestig is, was een van die eerste nedersettings. Kleiner basisse is ook gebou deur die Engelse, Dene en Franse. Aanvanklik was hierdie buiteposte slegs somerkampe, maar van die vroeë 1630’s af het mense daar begin oorwinter. Walvisjag by Spitsbergen het tot die 1820’s voortgeduur toe die Nederlandse, Britse en Deense walvisjagters elders in die Noordpoolstreek gaan jag het. Teen die laat 17de eeu het Russiese jagters daar aangekom; hulle het meer as die ander daar oorwinter en het jag gemaak op landsoogdiere soos ysbere en poolvosse. Nadat Britse skepe die grootste gedeelte van die Russiese vloot vernietig het, het Russiese aktiwiteit op Svalbard afgeneem in so ’n mate dat dit in die 1820’s totaal gestaak is. Noorweegse jagtogte — hoofsaaklik vir walrusse — het in die 1790’s begin maar het opgehou in dieselfde tyd as wat die Russe Svalbard verlaat het. Walvisjag rondom Spitsbergen het tot die 1830’s aangehou en rondom Bjørnøya tot die 1860’s.
Teen die 1890’s het Svalbard ’n bestemming vir Arktiese toerisme geword, steenkoolafsettings is ontdek en die eilande is gebruik as ’n basis vir Arktiese verkenning. Die eerste mynaktiwiteite is deur die Noorweërs in 1899 by Isfjorden gedoen; teen 1904 het die Britte hulself in Adventfjorden gevestig en die eerste heeljaaraktiwiteite begin. Produksie in Longyearbyen het in 1908 deur Amerikaanse belange ’n aanvang geneem; Store Norske het homself in 1916 gevestig en gedurende die oorlog het ander Noorweegse belange het begin om Amerikaanse belange uit te koop.

Samesprekings om die soewereiniteit van die argipel te vestig het in die 1910’s begin, maar is onderbreek deur die Eerste Wêreldoorlog. Op 9 Februarie 1920, na afloop van die Vredeskonferensie van Parys is die Spitsbergenverdrag geteken; dit het volle soewereiniteit aan Noorweë gegee. Alle ondertekenaars is egter nie-diskriminerende regte op visvang, jag en minerale hulpbronne gebied. Die verdrag het op 14 Augustus 1925 van krag geword; op dieselfde tyd het die "Svalbardwet" aktiwiteite op die eilandgroep begin reguleer en het die eerste Sysselmann (goewerneur), Johannes Gerckens Bassøe, in die amp getree. Die argipel het tradisioneel as Spitsbergen bekend gestaan en die hoofeiland self as Wes-Spitsbergen. In die 1920’s het Noorweë die argipel tot Svalbard hernoem en die hoofeiland het Spitsbergen geword. Kvitøya, Kong Karls Land, Hopen en Bjørnøya is nie as deel van die Spitsbergen-argipel beskou nie. Die Russe het die argipel Grumat (Грумант) genoem. Die Sowjetunie het die naam Spitsbergen (Шпицберген) behou om ongedokumenteerde eise dat die Russe die eerste was om die plek te ontdek, te ondersteun. In 1928 het die Italiaanse ontdekkingsreisiger Umberto Nobile en die bemanning van die lugskip "Italia" in die ys naby die kus van Foynøya vasgevaar. Die gevolglike reddingspogings het baie nuusdekking geniet en Svalbard het kortstondige roem beleef.
In 1941 is alle Noorweegse en Sowjet-nedersettings op Svalbard tydens Operasie Gauntlet ontruim, ’n Duitse teenwoordigheid met ’n meteorologiese buitepos is daar gevestig maar ’n klein Noorweegse garnisoen is op Spitsbergen gehou. Die Duitse Operasie Zitronella het hierdie garnisoen in 1943 met mag oorgeneem en het in daardie tyd ook Longyearbyen en Barentsburg vernietig. Ná die oorlog het die Sowjetunie ’n gemeenskaplike administrasie en weermag met Noorweë vir Svalbard voorgestel. Dit is in 1947 verwerp deur Noorweë wat twee jaar later by NAVO aangesluit het. Die Sowjetunie het burgerlike aktiwiteit op Svalbard gehandhaaf, deels om te verseker dat die argipel nie deur NAVO gebruik word nie.

Ná die oorlog het Noorweë operasies by Longyearbyen en Ny-Ålesund hervat, terwyl die Sowjetunie mynbou in Barentsburg, Pyramiden en Grumant gevestig het. Die myn by Ny-Ålesund het verskeie dodelike ongelukke gehad en 71 mense is dood van 1945 tot 1954 en 1960-1963 toe die myn aktief was. Die Kings Bay-saak, wat gevolg het op die 1962-ongeluk waarin 21 mynwerkers oorlede is, het Einar Gerhardsen se derde kabinet gedwing om te onttrek. In 1964 het Ny-Ålesund ’n navorsingsbuitepos en fasiliteit vir die Europese Ruimtenavorsingsorganisasie geword. Aardolieproefboorwerk is in 1963 begin en het tot 1984 aangehou, maar geen kommersieel lewensvatbare velde is gevind nie. Sedert 1960 is gereelde huurvlugte van die vasteland na ’n vliegveld by Hotellneset gemaak; in 1975, is Svalbard Lughawe, Longyear geopen wat dienste deur die jaar aanbied.
Gedurende die Koue Oorlog het die Sowjetunie ongeveer twee derdes van die bevolking van ongeveer 4 000 van die eilande uitgemaak (met Noorweërs as die ander derde). Russiese aktiwiteit het sedertdien aansienlik afgeneem van 2 500 in 1990 tot 450 in 2010. Grumant is gesluit nadat dit in 1962 uitgeput is. Pyramiden is in 1998 gesluit en sedert 2006 word steenkool ook nie meer vanuit Barentsburg uitgevoer nie. Die Russiese gemeenskap het ook twee lugongelukke meegemaak; Vnukovo Airlines-vlug 2801 waarin 141 mense oorlede is en die Heerodden-helikopterongeluk.

Longyearbyen het ’n suiwer maatskappydorp gebly tot 1989 toe nutsdienste, kultuur en opvoeding verdeel is in Svalbard Samfunnsdrift. In 1993 is die dorp aan die nasionale regering verkoop en die Universiteitsentrum op gestig. Gedurende die 1990’s het toerisme in die dorp ontwikkel en ekonomiese onafhanklikheid van Store Norske en die mynbedryf het toegeneem. Longyearbyen is op 1 Januarie 2002 geïnkorporeer en het ’n gemeenskapsraad gekry.

In 2009 het Svalbard ’n populasie van 2 735 gehad waarvan 423 Russies en Oekraïens, 10 Pools en 322 nie-Noorweërs was wat in Noorweegse nedersettings gewoon het. Die grootste nie-Noorweegse groepe in Longyearbyen in 2005 was van Thailand, Swede, Denemarke, Rusland en Duitsland. Svalbard is een van die veiligste plekke in die wêreld met byna geen misdaad.

Longyearbyen is die grootste nedersetting op die argipel, die setel van die Sysselmann is daar en dit is die enigste dorp wat geïnkorporeer is. Die dorp het ’n hospitaal, laer- en hoërskool, universiteit, sportsentrum met swembad, biblioteek, kultuursentrum, bioskoop, busvervoer, hotelle, ’n bank, en verskeie museums. Die koerant "Svalbardposten" word weekliks uitgegee. Slegs ’n klein deel van die mynbouaktiwiteite is nog aktief in Longyearbyen; werkers pendeleerder na Sveagruva (of Svea) waar Store Norske ’n myn bedryf. Sveagruva is ’n tentdorp met werkers wat op ’n weeklikse basis vanaf Longyearbyen pendel.
Ny-Ålesund is ’n permanente nedersetting wat in sy geheel rondom navorsing gebaseer is. Dit was voorheen ’n myndorp en is steeds ’n maatskappydorp wat deur die staatsbeheerde Noorweegse Kings Bay bedryf word. Hoewel daar ’n klein toerismebedryf is word toegang na dié buitepos deur die Noorweegse owerhede beperk om die impak op wetenskaplike werk te verklein. Ny-Ålesund het ’n winterpopulasie van 35 en ’n somerpopulasie van 180. Die Noorweegse Meteorologiese Instituut het buiteposte op Bjørnøya en Hopen, met onderskeidelik tien en vier mense wat dié poste beman. Albei buiteposte kan tydelike personeel huisves. Pole bedryf die Poolse Ysbeerstasie by Hornsund met tien permanente inwoners.

Barentsburg is die enigste oorblywende Russiese nedersetting nadat Pyramiden in 1998 verlaat is (sedert April 2010 is daar egter ’n klein Russiese gemeenskap van 15 na 20 mense by Pyramiden wat betrokke is by die afbreek en vervoer van bruikbare toerusting na Barentsburg). Dit is ook ’n maatskappydorp en alle fasiliteite behoort aan Artikugol, wat ’n steenkoolmyn bedryf (waarvan die operasie in 2006 gestaak is). Bykomend tot die mynfasiliteite het Artikugol ’n hotel en aandenkingswinkel oopgemaak om vir toeriste voorsiening te maak. Die dorp het fasiliteite soos ’n skool, biblioteek, sportsentrum, gemeenskapsentrum, swembad, plaas en kweekhuis. Pyramiden het soortgelyke fasiliteite; albei nedersettings is gebou in tipiese post-Tweede Wêreldoorlog Sowjet argitektoniese en beplanningstyl en bevat twee van die wêreld se mees noordelike standbeelde van Lenin en ander kunswerke in sosialistiese realistiese styl.

Die Spitsbergenverdrag van 1920 het volle Noorweegse soewereiniteit oor die argipel gevestig. Anders as die Noorweegse Antarktiese Gebied is die eilande deel van die Koninkryk van Noorweë en nie ’n afhanklikheid nie. Die verdrag het in 1925 in werking getree na die "Svalbardwet". Al 40 verdragsluitende lande het die reg om kommersiële aktiwiteite op die argipel te bedryf sonder diskriminasie maar al die aktiwiteite is onderhewig aan Noorweegse wetgewing. Die verdrag beperk Noorweë se reg om belasting te vorder tot die lewering van dienste op Svalbard. Om hierdie rede is inkomstebelasting op Svalbard laer as op die Noorgwwese vasteland en daar is ook geen belasting op toegevoegde waarde nie. Daar is ’n afsonderlike begroting vir Svalbard om inskiklikheid te verseker. Svalbard is ’n gedemilitariseerde gebied en die verdrag verbied die oprigting van militêre instellings. Noorweegse militêre aktiwiteit is beperk tot visserybeheer deur die Noorweegse Kuswag aangesien die verdrag van Noorweë vereis om die natuurlike omgewing te beskerm.
Die Svalbardwet het die instelling van die Sysselmann van Svalbard (die Goewerneur) gevestig. Hy hou die verantwoordelikheid van provinsiale goewerneur en hoof van die polisie asook ander outoriteite wat deur die uitvoerende tak aan hom verleen word. Pligte sluit in die omgewingsbeleid, gesinsreg, wetshandhawing, soek- en reddingsoperasies, toerismebestuur, inligtingsdienste, kontak met vreemde nedersettings en regter in sommige areas van maritieme navrae en geregtelike ondersoeke hoewel dit nooit in dieselfde sake is as waar hy as polisielid optree nie. Sedert 2009 is Odd Olsen Ingerø die Sysselmann; hy word bygestaan deur ’n personeel van 26 kundiges. Die instelling is onderhewig aan die Ministerie van Justisie en Polisie, maar rapporteer aan ander ministeries oor sake binne hul portefeuljes
Sedert 2002 het die Longyearbyen Gemeenskapsraad baie van dieselfde verantwoordelikhede gehad as ’n munisipaliteit, insluitend nutsdienste, onderwys, kulturele fasiliteite, brandweer, paaie en hawens. Geen sorg- of verpleeginrigtings en daar word ook geen welsynsbbetalings gemaak nie. Noorweegse burgers behou pensioen en mediese regte deur hul vastelandse munisipaliteite. Die hospitaal is deel van die Universiteitshospitaal van Noord-Noorweë en die lughawe word bedryf deur die staatsbeheerde Avinor. Ny-Ålesund en Barentsburg is steeds matskappydorpe met al die infrastruktuur wat besit word deur Kings Bay en Arktikugol. Ander openbare kantore met ’n teenwoordigheid op Svalbard is die Noorweegse Mynboudirektoraat, die Noorweegse Poolinstituut, die Noorweegse Belastingadministrasie en die Kerk van Noorweë. Svalbard is onderhewig aan die Nord-Troms Distriksraad en die Håloalang Appèlhof wat albei in Tromsø geleë is.

Hoewel Noorweë deel is van die Europese Ekonomiese Gebied (EEG) en die Schengen-ooreenkoms, is Svalbard nie deel van die Schengen-area of die EEG nie. Nie-Noorweegse inwoners van Svalbard het nie Schengen-visums nodig nie, maar mag dan nie vanaf die Noorweegse vasteland tot in Svalbard kom nie. Mense sonder ’n bron van inkomste kan deur die Sysselmann toegang tot die argipel verwyder word. Burgers van enige van die verdragsluitende lande mag die argipel sonder ’n visum besoek. Rusland behou ’n konsulaar in Barentsburg.

In September 2010 is 'n verdrag gesluit tussen Rusland en Noorweë wat die grens tussen die Svalbard-argipel en die Nowaja Zemlja-argipel vasstel. Toenemende belange in aardolie-ontginning in die Noordpoolstreek het die oplos van die dispuut genoodsaak. Die ooreenkoms neem die relatiewe posisies van die argipels in ag, eerder as wat dit bloot gebaseer is op noordwaartse uitbreiding in die kontinentale grens van Noorweë en Rusland.

Die drie kernindustrieë op Svalbard is steenkool, toerisme en navorsing. In 2007 was daar 484 mense wat in die mynbedryf gewerk het, 211 mense in die toerismebedryf en 111 in die opvoedingsektor. Dieselfde jaar het die mynbedryf ’n inkomste van NOK 2 008 miljoen gehad, toerisme NOK 317 miljoen en navorsing NOK 142 miljoen. In 2006 was die gemiddelde inkome vir ekonomies aktiewe mense NOK 494 700 — 23% hoër as op die vasteland. Naastenby alle behuising word besit deur die verskeie werkgewers en instellings wat daan aan die werknemers verhuur word; daar is slegs ’n paar huise in privaat besit, waarvan die meeste ontspanningshutte is. As gevolg hiervan is dit so te sê onmoontlik om op Svalbard te leef sonder om vir ’n gevestigde instelling te werk.

Sedert die hervestiging van Svalbard in die vroeë 20ste eeu is die steenkoolmynbedryf die oorheersende kommersiële aktiwiteit. Store Norske Spitsbergen Kulkompani, ’n filiaal van die Noorweegse Ministerie van Handel en Nywerheyd, bedryf Svea Nord en Sveagruva en Myn 7 in Longyearbyen. Die eersgenoemde het 3.4 miljoen ton in 2008 vervaardig terwyl die laasgenoemde 35% van sy uitsette na die Longyearbyen-kragstasie versit. Sedert 2007 is daar geen noemenswaardige aktiwiteit deur die Russiese staatsbeheerde Arktikugol in Barentsburg. Daar is voorheen geproefboor vir aardolies maar die resultaat was nie bevredigend genoem om permanente aksie te regverdig nie. Die Noorweegse owerhede laat nie aardolie-aktiwiteite van die kus af toe nie as gevolg van omgewingsredes en die grond waarop vroeër geboor is, is nou verklaar tot reservate of nasionale parke. In 2011 is ’n 20-jaar plan vir die ontwikkling van olie- en gashulpbronne aan die Svalbardse kus bekendgestel.
Svalbard het ’n geskiedenis van die basis wees vir walvisjag en visvangs, Noorweë het in 1977 ’n eksklusiewe ekonomiese sone (EES) van 200 seemyl om Svalbard opgeëis, met 31 688 km² se interne water en 770 565 km² van EES. Noorweë behou ’n beperkendevisserybeleid in die sone en die eise word deur Rusland betwis. Toerisme is gefokus op die omgewing en is rondom Longyearbyen gesentreer. Aktiwiteite sluit in voetslaantogte, kayakritte, grottogte in gletsers en sneeumobiel en hondesleesafari’s. Passasierskepe genereer ’n noemenswaardige deel van die verkeer, insluitend ontdekkingsreise wat in Svalbard begin en eindig en stoppe deur aflandige vaartuie. Die argipel is die besigste tussen Maart en Augustus; oornagverblyf het vervyfvoudig van 1991 tot 2008, toe daat 93,000 gaste oorgebly het.

Navorsing op Svalbard is rondom Longyearbyen en Ny-Ålesund gesentreer, wat die mees toeganklike gebiede in die Noorpoolstreek is. Noorweë verleen toestemming vir enige land om navorsing op Svalbard te doen met die gevolg dat daar ’n Poolse Poolstasie en ’n Sjinese Arktiese Geelrivierstasie is, tesame met die Russiese fasiliteite in Barentsburg Die Universiteitsentrum in Svalbard in Longyearbyen bied voorgraadse en nagraadse kursusse aan 350 studente in verskeie arktiese wetenskappe, veral in biologie, geologie en geofisika. Kursusse word aangebied as aanvullend tot studies op die vastelandse universiteite; daar is geen klasgelde nie en klasse word in Engels aangebied met Noorweegse en internasionale studente wat in ’n gelyke mate verteenwoordig word. Die Svalbard Wêreldsaadkelder is ’n saadkelder wat sade van so veel as moontlik van die wêreld se gewasvariëteite en hul wilde botaniese verwante plante, stoor. Dit is ’n samewerkingsooreenkoms tussen die regering van Noorweë en die Wêreldtrustfonds vir Gewasdiversiteit en die kluis is gesny in rotse naby Longyearbyen waar die sade teen ’n natuurlike -6 °C bewaar word en verkoel word tot -18 °C. Die Svalbard Ondersese Kabelstelsel is ’n 1 440 km optiese vesellyn van Svalbard na Harstad en word gebruik vir kommunikasie met satelliete wat in ’n polêre baan om die aarde wentel; dit word beheer deur die Svalbard Satellietstasie en inrigtings by Ny-Ålesund.

Een bron van inkomste vir die gebied is die besoekende passasierskepe. Die Noorweegse regering het in die laaste jare bekommerd begin raak oor die hoeveelheid passasiers wat skielik aan wal gaan by klein nedersettings soos Ny-Ålesund wat gunstig geleë is naby die skilderagtige Magdalenefjorden. Met die toenemende hoeveelheid groter skepe kan tot 2 000 mense teenwoordig wees in ’n gemeenskap wat normaalweg uit minder 40 mense bestaan. Die enigste deel van die Ny-Ålesund-gemeenskap wat voordeel trek uit die besoekers is die eienaars van aandenkingswinkels waar daar altyd lang toue is en die beperkte voorraad wat daar is, word gereeld uitverkoop. Die regering het onlangs wetgewing deurgevoer (wat in Januarie 2014 in werking tree) wat die getal passasierskepe wat mag Svalbard besoek, baie inperk.

Binne Longyearbyen, Barentsburg en Ny-Ålesnud is daar paaie maar hulle is nie met mekaar verbind nie. Viertrekvoertuie word verbied waar geen paaie is nie, maar sneeumobiele word wyd gebruik in die winter — vir kommersiële en ontspanningsaktiwiteite. Vervoer van Longyearbyen na Barentsburg (45 km) en Pyramiden (100 km) is moontlik met ’n seeumobiel in die winter, of per skip regdeur die jaar. Alle nedersettings het hawens en Longyearbyen het ’n busstelsel.

Svalbard Lughawe, Longyearbyen, 3 km van Longyearbyen af, is die enigste lughawe na en van die argipel. Scandinavian Airlines het daaglikse geskeduleerde dienste na Tromsø en Oslo; daar is ook onreëlmatige huurdienste na Rusland. Lufttransport bied gereelde korporatiewe huurdienste van Longyearbyen na Ny-Ålesund Lughawe en Svea Lughawe vir Kings Bay en Store Norske; hierdie vlugte is gewoonlik nie oop vir die publiek nie. Daar is helikopterhawens in Barentsburg en Pyramiden en helikopters word dikwels deur die goewerneur en in ’n mindere mate deur Arktikugol gebruik.

Die klimaat van Svalbard word deur sy hoë breedtegraad gedomineer met die gemiddelde somertemeratuur wat tussen 4 °C en 6 °C is en die gemiddeld vir Januarie wat tussen −16 °C en −12 °C is. Die Noord-Atlantiese seestroom hou die temperatuur van Svalbard gematig deurdat dit tot 20 °C meer is as areas in Rusland en Kanada wat op dieselfde breedtegraad lê. Dit beteken ook dat die omliggende water vir die grootste gedeelte van die jaar oop en navigeerbaar is. Die binnelandse fjordareas en valleie, wat deur berge beskut word, het groter temperatuurverskille as by die kus met somers wat ongeveer 2 °C warmer en winters wat ongeveer 3 °C kouer is. Op die suide van Spitsbergen is die temperatuur effens hoër as verder noord en wes. Gedurende die winter is die temperatuurverskil tussen suid en noord naastenby 5 °C en in die somer ongeveer 3 °C. Bjørnøya het gemiddelde hoër temperature as die res van die argipel.

Koue poollug van die noorde en nat seelud van die suide ontmoet by Svalbard. Dit skep ’n lae druk en lei veral in die winter tot verandering in die weer en vinnige winde; in Januarie registreer ’n sterk bries 17% van die tyd by Isfjord Radio, maar slegs 1% van die tyd in Julie. In die somer is mis baie algemeen op die see (veral by Hopen en Bjørnøya) en 20% van die tyd is die sigbaarheid minder as 1 km, waar dit in Januarie slegs 1% van die tyd die geval is. Neerslag vind gereeld plaas maar die val in klein hoeveelhede, dikwels minder as 400 mm in wes-Spitsbergen. Meer reën val in die onbewoonde ooste waar dit meer as 1000 mm kan wees.

Naas mense is daar vier primêr terrestriële soogdierspesies wat die argipel bewoon: die poolvos, die Svalbard-rendier, ysbere en die oostelike veldmuis — wat per abuis op die eilande beland het en tradisioneel slegs in Grumant te vinde is. Pogings om die poolhaas en die muskusos op die eilande te vestig het misluk. Daar is tussen vyftien en twintig tipes seesoogdiere insluitend walvisse, dolfyne, robbe en walrusse.

Ysbere is die ikoniese simbool van Svalbard en een van die hoof toeristeaantreklikhede. Hoewel die diere ’n kwesbare spesie is, word vereis van enigiemand wat hulself buite die nedersettings bevind, om ’n geweer te dra vir selfverdediging in die geval van ’n ysbeeraanval. Svalbard en Franz Josef-land het ’n gedeelde ysbeerbevolking van 3 000 ysbere, met Kong Karlsland wat die belangrikste broeiarea is. Die Svalbard-rendier ("R. tarandus platyrhynchus") is ’n aparte subspesie en hoewel die dier vroeër byne uitgesterf het, word die jag op hulle en die poolvos toegestaan. Daar is ’n beperkte aantal mak rendiere in Russiese nedersettings.
Ongeveer dertig voëlspesies is op Svalbard te vinde waarvan die meeste trekvoëls is. Die Barentssee is een van die areas in die wêreld met die meeste seevoëls, met ongeveer 20 miljoen in die laat somer. Die mees algemene voëls is die klein alk, noordse stormvoël, kortbekseekoet en drietoonmeeu. Daar is sestien spesies op die IUBN Rooilys. Veral Bjørnøya, Storfjorden, Nordvest-Spitsbergen en Hopen is belandrige broeiareas vir seevoëls. Die noordse stern migreer al die pad tot by Antarktika. Slegs twee sangvoëls, die sneeugors en die bontrokkie migreer na Svalbard om te broei. Die rotspatrys is die enigste voël wat op Svalbard oorwinter. Oorblyfsels van Predator X van die Jura-era is al daar gevind; dit is die grootste seereptiel van die dinosourus-era wat nog gevind is — dit is waarskynlik ’n pliosaurus van ongeveer 15 meter in lengte.
Svalbard het ysgrond en toendra met lae, middelslag en hoë Arktiese plantegroei. 165 plantspesies is reeds op die argipel ontdek. Slegs die areas wat in die somer ontdooi, dit is ongeveer 10% van die totale oppervlak, het plantegroei. Plantegroei is die meeste volop in Nordenskiöld Land, om die Isfjorden en waar dit deur mis beïnvloed word. Hoewel daar min neerslag is, en gevolglik ’n steppeklimaat, kry plante goeie toegang tot water want die koue klimaat verminder verdamping. Die groeiseisoen is baie kort en kan tot so kort as een week duur.

Daar is sewe nasionale parke in Svalbard: Forlandet, Indre Wijdefjorden, Nordenskiöld Land, Nordre Isfjorden, Nordvest-Spitsbergen, Sassen-Bünsow Land en Sør-Spitsbergen. Die argipel het ook vyftien voëlreservate, een geotopies beskermde area en ses natuurreservate — met Nordaust-Svalbard en Søraust-Svalbard wat albei groter is as enige van die nasionale parke. Die meeste van die natuurreservate en drie van die nasionale parke is in 1973 beskerm, met die res wat in die 2000’s beskerming gekry het. Alle menslike spore wat van voor 1946 dateer is outomaties beskermd. Die beskermde gebiede maak 65% van die argipel uit. Svalbard is op Noorweë se tentatiewe lys vir nominasie as ’n UNESCO Wêrelderfenisgebied.



</doc>
<doc id="31601" url="https://af.wikipedia.org/wiki?curid=31601" title="Buskerud">
Buskerud

Buskerud is 'n Noorse provinsie ("fylke") wat aan Akershus, Oslo, Oppland, Sogn og Fjordane, Hordaland, Telemark en Vestfold grens. Die naam is oorspronklik afgelei van die plaas "Buskerud" (Oudnoors: "Biskupsruð") in Modum, wat in die 14de eeu aan die biskop van Hamar behoort het. Sedert 1920 het die plaas as 'n landbouskool gedien.


</doc>
<doc id="31602" url="https://af.wikipedia.org/wiki?curid=31602" title="Akershus">
Akershus

Akershus (['akershy:s], afgelei van Oudnoors: "akr", akker, en "hús", kasteel) is 'n Noorse provinsie ("fylke") wat aan Hedmark, Oppland, Buskerud, Oslo en Østfold grens. Die provinsie bestaan uit twee afsonderlike gedeeltes. Ná Oslo is Akershus die tweede grootste provinsie volgens bevolking, met omtrent 'n halfmiljoen inwoners.

Land- en bosbou speel nog steeds 'n beduidende rol in die plaaslike ekonomie. Sowat die helfte van Akershus se mannekrag is nogtans in Oslo werksaam.


</doc>
<doc id="31604" url="https://af.wikipedia.org/wiki?curid=31604" title="Oppland">
Oppland

Oppland is 'n Noorse provinsie ("fylke") wat aan Sør-Trøndelag, Møre og Romsdal, Sogn og Fjordane, Buskerud, Akershus, Oslo en Hedmark grens. Dit is 'n landgebonde provinsie, en die land se enigste provinsie wat nie aan enige oseaan of ander land grens nie.


</doc>
<doc id="31605" url="https://af.wikipedia.org/wiki?curid=31605" title="Hordaland">
Hordaland

Hordaland is 'n Noorse provinsie ("fylke") wat in die noorde aan Sogn og Fjordane, Buskerud en Telemark in die ooste en Rogaland in die suide grens.

Hordaland bestaan uit die distrikte Hardanger, Midhordland, Nordhordland, Sunnhordland en Voss. Midhordland en Nordhordland vorm gesamentlik die distrik Bergen og Omland wat uit Bergen en 17 ander munisipaliteite op Strielandet bestaan. Die administratiewe sentrum van Hordaland is Bergen, Noorweë se tweede grootste stad. Die twee ander stede in die provinsie is Leirvik en Odda.


</doc>
<doc id="31606" url="https://af.wikipedia.org/wiki?curid=31606" title="Vestfold">
Vestfold

Vestfold is 'n Noorse provinsie ("fylke") wat aan Buskerud en Telemark grens. Dit is Noorweë se tweede kleinste provinsie. Die provinsie is aan die Oslofjord geleë. Sy bevolking beloop 4,7 % van die totale bevolking van Noorweë. Die administratiewe sentrum is Tønsberg.


</doc>
<doc id="31619" url="https://af.wikipedia.org/wiki?curid=31619" title="Furtwangen im Schwarzwald">
Furtwangen im Schwarzwald

Furtwangen im Schwarzwald is 'n klein stad in die Swartwoud-bergreeks van die Suidwes-Duitse deelstaat Baden-Württemberg met 'n oppervlakte van 82,57 vierkante kilometer en 'n bevolking van 9 192 (soos op 31 Desember 2013). Die stad, wat in administratiewe opsig deel uitmaak van die Swartwoud-Baar-distrik, is die setel van die "Hochschule Furtwangen", 'n tersiêre onderwysinstelling, en die "Deutsches Uhrenmuseum" (Duitse Klokmuseum) met sy internasionaal bekende versameling van Swartwoudklokke.

Furtwangen is in die hartland van die Swartwoud geleë, sowat 25 kilometer wes van Villingen-Schwenningen (die administratiewe hoofstad van Swartwoud-Baar) en sowat 27 kilometer oos van Freiburg im Breisgau.

Met 'n hoogte bo seevlak tussen 850 en 1 150 meter bo seevlak is Furtwangen die tweede hoogs geleë nedersetting met stadstatus in die deelstaat Baden-Württemberg ná Meßstetten. Die hoogste bergspits Brend (1 149 meter) is noordwes van Furtwangen geleë.

Furtwangen se stadsbuurt Neukirch het vanweë sy verruklike ligging in die berglandskap van die Swartwoud en suiwer lug die amptelike status van "Luftkurort" ('n ontspanningsplek en herstellingsoord wat aan bepaalde vereistes moet voldoen) en is daarnaas 'n gewilde bestemming vir staptoere en wintersport. Die stad beskik nogtans oor 'n nywerheidsbasis en is die setel van die Hochschule Furtwangen, 'n soort technikon met sowat 3 800 studente (waarvan 2 420 op die Furtwangen-kampus) wat grade in ekonomie en tegniese vakke aanbied. 

Die Breg, die langste bronrivier van die Donau wat naby Donaueschingen met die Brigach saamvloei, ontspring aan die stadsrand van Furtwangen. Alhoewel die Donau nie oor 'n amptelike "oorsprong" beskik nie (ten spyte van die naam "Donauquelle" of "Bron van die Donau" wat aan 'n fontein in die Slotspark van Donaueschingen gegee is), is Furtwangen by 'n humeurige geskil oor die werklike brongebied van die Donau betrokke.

Furtwangen is eers in die Hoë Middeleeue deur monnike van die klooster St. Georgen by die kruispunt van drie valleie gestig. Die eerste historiese verwysing na Furtwangen kom in 'n oorkonde van pous Alexander III uit die jaar 1179 voor waarin die klooster St. Georgen as eienaar van die dorp en sy kerkgebou genoem word. Die bestaan van 'n plaaslike kerkgemeente dui daarop dat Furtwangen in hierdie tydperk al 'n beduidende nedersetting was, alhoewel die gemeente moontlik net enkele jare vroeër gestig is.

Die dorp was aanvanklik 'n besitting van die hertoë van Zähringen en deur hul plaaslike administrateurs geregeer. Toe die dinastie uitgesterf het, het die grawe van Freiburg die heerskappy oor die gebied uitgeoefen en deur die here van Triberg geadministreer. In die 14de eeu het Furtwangen 'n besitting van die huis Habsburg geword en is eers in 1806 by die Duitse groothertogdom Baden ingelyf.

Oor die eeue heen het Furtwangen in ekonomiese opsig steeds belangriker geword. Die dorp is gedurende die Dertigjarige Oorlog geplunder. Markte is hier al in die vroeë 17de eeu gehou - ondanks die kritiek van sommige buurstede. Eers in 1761 het keiserin Maria Theresia aan Furtwangen, wat destyds deel uitgemaak het van Voor-Oostenryk, die amptelike status van markdorp verleen. Desondanks het Furtwangen eers in die jaar 1873 stadstatus gekry - vroeëre aansoeke is nie goedgekeur nie aangesien die dorp nog nie oor 'n raadsaal beskik het nie.

Ná 'n reeks verwoestende brande in die jaar 1857 het plaaslike burgers in Augustus van dieselfde jaar die "Pompier Corps" of brandweer van Furtwangen volgens die voorbeeld van Villingen gestig. Naas die stadstatus het ook die bou van die spoorlyn deur die Breg-vallei, die Bregtalbahn wat Furtwangen met Donaueschingen verbind het, die ekonomiese groei van die stad bevorder. Die spoorlyn is in 1972 gesluit.
Die plaaslike ekonomie is deur die klok- en horlosiebedryf oorheers wat met die stigting van die Horlosiemakerskool Furtwangen deur die Badiese regering in 1850 'n beduidende hupstoot gekry het. Die eerste skoolhoof was die bekende ingenieur Robert Gerwig. Die instelling het tot die stigting van 'n beroepskool en die "Hochschule Furtwangen" bygedra, en die plaaslike klok- en horlosiesbedryf is tot 'n professionele nywerheid uitgebrei. Talle klokfabrieke is in Furtwangen en sy omgewing gestig. 

Ná die Eerste Wêreldoorlog het die bedryf egter 'n ekonomiese krisis beleef. Nogtans het uit hierdie bedryf 'n beduidende nywerheidsektor begin ontwikkel wat metaalverwerking, presisie-toerusting en elektroniese nywerhede insluit en suksesvol op die wêreldmark meeding. Die stad het een van die laagste werkloosheidsyfers in Duitsland.

Furtwangen is aan twee bekende toeristeroetes geleë, die federale grootpad ("Bundesstaße") B 500 en die "Deutsche Uhrenstraße" (Duitse Klokroete). Die "Deutsches Uhrenmuseum" (Duitse Klokmuseum) pronk met 'n eersterangse versameling van sowat 5 000 klokke en horlosies uit alle wêrelddele, maar veral uit die Swartwoud. Die museum dokumenteer sodoende die nou bande van Furtwangen met hierdie tradisionele Swartwoud-bedryf. 

Net soos die Klokmuseum is ook die "Rechnermuseum" (Rekenaarmuseum) op die kampus van die plaaslike technikon geleë. Die museum maak deel uit van die Departement Ekonomie en Informatika en behandel die ontwikkeling van die eerste rekenmasjiene tot moderne rekenaars asook die geskiedenis van buromasjiene en wiskundige apparate.

Die "Fasnet" of Swabies-Alemanniese Karnaval is een van die hoogtepunte van die kulturele lewe, en balle en straatoptogte word gereeld in Furtwangen gehou. Naas die jaarlikse vlooimark in laat Augustus, die grootste in die omgewing, word tegelykertyd ook die sogenaamde "Antikuhrenbörse" gehou, die beduidenste handelskou vir antieke klokke, horlosies en onderdele in Europa wat besoekers uit alle wêrelddele lok.

Gewilde toeristetrekpleisters in Furtwangen en sy omgewing is die bergspits Brend wat met sy uitkyktoring tydens gunstige weerstoestande 'n pragtige uitsig tot by die Switserse Alpe-bergspitse en die Franse Vogese-bergreeks in Elsas bied, die Donauquelle of "Donau-oorsprong" naby die "Martinskapelle" (Sint-Maarten-kapel) en die watermeule "Hexenlochmühle" in die stadsbuurt Neukirch.



</doc>
<doc id="31620" url="https://af.wikipedia.org/wiki?curid=31620" title="Vilnius">
Vilnius

Vilnius (Litaus: ['vilɲus] , Duits ook "Wilna", Russies: Вильнюс of Вильна, Pools: "Wilno", Jiddisj: ווילנע "Wilne") is die hoofstad van Litaue en die administratiewe gewes Vilnius (Litaus: "Vilniaus Apskritis"). Vilnius, wat in die suid-ooste van die land aan die monding van die Vilnia-rivier in die Neris en net sowat veertig kilometer van die Wit-Russiese grens af geleë is, is ook die grootste stad van Litaue met 'n bevolking van 540 000.

Vilnius het in die 13de eeu rondom 'n ou vesting ontstaan en is deur grootvors Gediminas in 1322/1323 tot die hoofstad van Litaue verklaar. Vilnius het hierdie funksie tot in die jaar 1795 vervul. Die Rooms-Katolieke bisdom Vilnius is in 1387 gestig, en in dieselfde jaar het Vilnius stadstatus volgens die Maagdenburgse Reg gekry. Die stadsmuur is in die vroeë 16de eeu voltooi.

In die tydperk tussen 1794 en 1915 het Vilnius onder Russiese heerskappy gestaan en het vervolgens tot in 1939 deel van Pole uitgemaak. In die periodes tussen 1915 en 1918 en tussen 1941 en 1944 is Vilnius deur Duitse troepe beset. Ná 'n kortstondige periode as administratiewe sentrum in 1940/1941 is Vilnius sedert 1945 die hoofstad van Litaue.

Vilnius is die kulturele en ekonomiese sentrum van Litaue met beduidende nywerhede soos masjienbou, voedsel-, hout- en leerverwerking, asook chemiese, elektrotegniese, elektroniese en boubedrywe. Die stad beskik daarnaas oor 'n termiese kragsentrale, 'n see- en 'n lughawe. Nogtans word meer as die helfte van die stadsgebied deur parke en ander groen gebiede beslaan. Twee natuurbewaringsgebiede is net buite Vilnius geleë, en die stad word deur golwende heuwellande omsluit.

Vilnius is die setel van 'n Rooms-Katolieke aartsbiskop en sedert 1578/1579, toe 'n Jesuïete-akademie gestig is, wat vanaf 1803 as Poolse universiteit gefungeer het en in die periode tussen 1832 en 1919 gesluit was, 'n beduidende opvoedkundige sentrum. Naas die universiteit is daar tersiêre opvoedkundige instellings en 'n kunsskool.

Vilnius beskik oor drie teaters en belangrike musea. Die stad het saam met die Oostenrykse Linz die titel Europese Kultuurhoofstad van die jaar 2009 gedra, terwyl die historiese stadskern - die grootste in Oos-Europa - reeds in 1994 deur Unesco as wêrelderfenisgebied gelys is.

Beduidende besienswaardighede sluit die 13de eeuse torings van die Laer en Hoër Vesting, die Anne-kerk uit die 16de eeu, die 15de eeuse Sint Nikolai- en die Bernhardyne-kerk uit die vroeë 16de eeu asook 'n aantal sakrale geboue in die barokstyl in. Die kloktorings van sowat dertig Rooms-Katolieke kerke, veertig kloosters en die uietorings van Ortodokse kerkgeboue gee aan Vilnius nie net sy kenmerkende stadshorison nie, maar versinnebeeld ook Vilnius se geskiedenis van religieuse verdraagsaamheid. Vilnius dra dan ook byname soos "Rome van die Ooste", die "Nuwe Praag", "Pêrel van die Barokstyl" of "Stad van Kerke". Vroeër is die stad as 'n beduidende Joodse sentrum en die bakermat van die Joodse Verligting ook die "Jerusalem van die Noorde" genoem.

Vilnius was daarnaas reeds sedert die 15de eeu 'n kulturele smeltpot tussen die ooste en weste en word vandag vanweë sy ryk kulturele lewe, sy naglewe en die groot aantal feeste dikwels as die mees kosmopolitiese stad in die Baltiese lande beskryf.

As gevolg van sy multi-etniese en multikulturele karakter staan Vilnius onder verskillende name bekend. Die Litauers - die meerderheid van die bevolking - noem hul stad "Vilnius", en hierdie naam word in toenemende mate ook in ander tale gebruik.

Die woorde "Vilnis" en "Vilnelė" beteken in Litaus letterlik "klein golf" - 'n verwysing na die klein Vilnia-rivier wat deur die stad vloei en naby die historiese stadskern (met die Gediminas-berg) in die groter Neris-rivier, wat met sy drie kronkels deur Vilnius vloei, uitmond. "Vilnelė" is 'n diminutief.

'n Ander etimologie baseer op die alternatiewe naam vir die Neris-rivier, "*Velija", wat as "Велья" vir die eerste keer in historiese dokumente uit die tydperk omstreeks 1230 voorkom. 14de eeuse tekste bevat onder meer verwysings soos "vor die Wilne" (Duits) en "ante Vilnam" (Latyn). Die stadsnaam Vilnius kom eers in dokumente voor wat omtrent 1600 ontstaan het.

In Pools staan Vilnius as "Wilno" bekend, in Wit-Russies as Вільня ("Wilnja"), in Jiddisj as "Wilne" en in Russies oorspronklik as Вильна ("Wilna") - in die Sowjettydperk is na die stad nogtans uitsluitlik as Вильнюс ("Wilnjus") verwys. Die vroeëre Duitse benaming "Wilna" is van die oorspronklike Russiese naam afgelei.

Vilnius is slegs 35 kilometer vanaf die grens met Wit-Rusland in die suidooste van Litaue by die samevloeiing van die Vilnia- en Neris-riviere geleë. Die stad is vernoem na die Vilnia-rivier. Slegs twintig persent van die stadsgebied is bebou, terwyl veertig persent deur parke en ander groen ruimtes beslaan word.

Vilnius lê temidde van golwende heuwellande wat net oos van die stad hul grootste hoogtes bereik en verder ooswaarts geleidelik na die Wit-Russiese en Russiese Vlaktes oorgaan wat tot by Siberië en die Gobi-woestyn van Mongolië strek.

Volgens metings, wat in 1989 deur wetenskaplikes van die Franse Nasionale Instituut vir Geografie gedoen is, is Vilnius 26 kilometer noord van die geografiese sentrum van Europa in die dorp Purnuškės geleë. Kort nadat hier 'n monument by die kruispunt van die geografiese lyne tussen Gibraltar en die Oeralgebergte en die Noorse Noord-Kaap en die Griekse eiland Kreta opgerig is, het die Franse navorsers hul metings in 2004 verbeter en die geografiese middelpunt ietwat in suid-oostelike rigting verskuif - dit is nou temidde van 'n bosgebied geleë.

Volgens ou legendes het grootvors Gediminas (1316-1341) Vilnius na aanleiding van sy droom oor die "ysterwolf" gestig. Argeologiese opgrawings aan die voet van die Gediminas-berg het egter getoon dat Vilnius se geskiedenis tot in die 4de millennium v.C. terugdateer. Baltiese stamme het hulle omstreeks 2500 v.C. in die gebied van Vilnius gevestig. In die 5de eeu v.C. het die bewoners reeds handelsbetrekkinge met Mediterreense lande aangeknoop en goedere soos barnsteen (amber), velle en wasprodukte teen metale en werktuie verruil. Ook voorheen onbekende tegnologieë soos byvoorbeeld metaalbewerking is danksy die handel na die noorde uitgevoer. In die volgende eeue het die Litauers tot 'n relatief gevorderde samelewing met 'n aristokratiese heersersklas ontwikkel.
Die huidige stad het in die 7de eeu uit 'n aantal kleiner nedersettings in die gebied ontstaan en tussen die 9de en 13de eeu tot 'n beduidende handelstad ontwikkel. Tussen die 10de en 13de eeu is Vilnius deur 'n houtvesting op die Gediminas-berg beskerm, en die eerste kerk is in 1251 deur koning Mindaugas op die perseel van die huidige katedraal opgerig - 'n plek waar vroeër een van die beduidendste Litause heiligdomme geleë was.

Die eerste historiese verwysing na Vilnius is 'n Latyns-geskrewe brief van grootvors Gediminas wat op 25 Januarie 1323 aan die destydse hoof- en Hansestede, kloosters, talle Europese vorste en selfs die pous in Rome gerig is en waarin koopmans, wetenskaplikes en klerici uitgenooi word om hulle in die Litause hoofstad te vestig (""in civitate nostra regia Vilna""). Kenmerkend is die religieuse verdraagsaamheid van Litaue se oorspronklike heidense godsdiens - Gediminas verwys in sy brief na twee Christelike kerke - een van die Fransiskaanse en een van die Dominikaanse orde - en waarborg sodoende geloofsvryheid vir die nuwe immigrante. Hierdie houding teenoor ander gelowe het Vilnius se ontwikkeling nog oor 'n lang tydperk oorheers. Nogtans was Vilnius verskeie kere aan aanvalle van die Duitse Ridderorde blootgestel.

Met dinastiese huwelike, sy liberale houding en 'n magtige leër het Gediminas van Litaue 'n Europese groot moondheid gemaak, en die heersershuis, wat hy gestig het, het byna 200 jaar lank oor Litaue geregeer. Sy seuns en opvolgers Algirdas en Kęstutis het gemeenskaplik oor die land geheers. Algirdas het met sy leër drie keer tot by die poorte van die Moskouse Kremlin opgetrek, maar het uiteindelik nie daarin geslaag om dit in te neem nie.

Ná Algirdas se afsterwe het sy seun Jogaila Kęstutis met sy seun Vytautas laat inkerker. Kęstutis is vervolgens vermoor, terwyl Vytautas uit die tronk kon vlug en 'n kort tyd later met gewapende magte van die Duitse Orde na Vilnius opgetrek. Jogaila en Vytautus het 'n ongewone ooreenkoms gesluit: Jogaila het die Rooms-Katolieke geloof aangeneem en met die jong dogter van die Poolse koning, Jadwiga (Hedwig van Pole), getrou om sodoende die Poolse troon te kan bestyg. In 1386 is hy as die heerser van Litaue se westelike buurland gekroon. Vytautas het oor Litaue geheers en die grense van die land tot by die Swart See verskuif. Litaue het sodoende ook oor 'n groot aantal Russiese nedersettings geheers.

Vytautas en Jogaila het met hul kompromis die weg vir die ontstaan van die Pools-Litause dubbelmonargie gebaan wat vervolgens 'n politieke teengewig teen die Duitse Orde gevorm het. In 1410 het die Duitse Ridders in die Slag van Žalgiris (Tannenberg) dan ook 'n verpletterende nederlaag teen Pools-Litause magte gely.

Alhoewel Vilnius ná die stigting van die Pools-Litause Gemenebes in 1386 aan belangrikheid verloor en die politieke en maatskaplike magsentrum van die nuwe ryk het na Kraków verskuif het, word die tydperk tussen 1400 en 1600 as die Goue Era van Vilnius beskou waartydens 'n omvangryke bouprogram van stapel gestuur is. En ofskoon die polonisering van die heersende Litause elites vinnig gevorder het, het die personele unie met Pole ook die weg vir nuwe handelsbande met Wene, Moskou en Venesië gebaan.

Met Jogaila se bekering tot die Christendom in 1387 is die vuur in Vilnius se heidense tempel vir goed geblus, en die heiligdom moes plek maak vir die eerste katedraal wat destyds nog in die Gotiese styl uitgevoer is. Vilnius het tydens die regentskap van Vytautas tot die multikulturele hoofstad van Europa se liberaalste groot moondheid ontwikkel waar mense van verskillende nasies - naas Litauers veral Pole, Wit-Russe, Italianers en Tatare - en gelowe vreedsaam saamgeleef het.

Die kerstening van die heerser het gepaard gegaan met 'n kulturele heroriëntering waarby Litaue nouer bande met Wes-Europa begin handhaaf het en sodoende wegbeweeg het van Konstantinopel of Moskou, en die verkryging van stadstatus volgens die Maagdenburgse Reg. In 1495 is die eerste goudsmid- en kleremakergildes gevestig. Vilnius het in die volgende dekades gaandeweg tot een van die vernaamste handels-, nywerheids- en kulturele spilpunte van Oos-Europa ontwikkel. Nadat Franciscus Skoryna in 1522 die eerste drukkery gestig het, het die stad ook een van die belangrikste sentrums van boekdrukkuns in Europa geword.

Met 'n bevolking van sowat 30 000 het Vilnius in die vroeë 16de eeu selfs die Poolse metropool Krakau verbygesteek en was byna so groot soos Praag. Die plaaslike argitektuur het nou die groeiende welvaart begin weerspieël. Die huwelik van koning Sigismund die Ouere van Pole met die Italiaanse prinses Bona Sforza in 1518 het van Vilnius 'n gewilde bestemming vir Italiaanse boumeesters, kunstenaars en musici gemaak en aan die stad veral in argitektoniese opsig 'n sterk Italiaanse karakter gegee.

Vanweë die militêre bedreiging deur Moskou was die bewoners nogtans genoodsaak om 'n stadsmuur met tien poorte te bou waarvan een, die Poort van die Daeraad, tot vandag toe bewaar gebly het. In 1513 en 1530 is Vilnius deur groot brandrampe getref.

Die Protestantse Hervorming het in Vilnius - in teenstelling met Riga en Tallinn - nie met onluste gepaard gegaan nie aangesien Litaue die geloofsvryheid van sy inwoners gewaarborg en 'n streng skeiding van staat en kerk gehandhaaf het. Hierdie liberale houding van sy heersers is in 1563 in 'n Edik van Verdraagsaamheid nog eens bevestig. Die Rooms-Katolieke geestelikheid het Protestantse invloede op vreedsame manier probeer beveg waarby opvoeding en wetenskap 'n sleutelrol gespeel het.

Die teenreformasie het in 1570 onder meer tot die stigting van 'n Jesuïete-kollege gelei wat deur die Pools-Litause koning Stephan Batory nege jaar later tot universiteit verhef en ook deur die pous erken is. Vilnius het sodoende een van die oudste en beduidendste universiteitsstede in Oos-Europa geword, en terwyl groot dele van Europa deur godsdiensoorloë geteister is, was Vilnius nog steeds 'n smeltkroes van verskillende religieuse oortuigings waar naas talle ortodokse kerke en Rooms-Katolieke kloosters in 1555 ook die eerste Protestantse kerk en in 1572 die eerste sinagoge opgerig is.

In 1610 het baie historiese geboue in 'n brandramp afgebrand, en sowat 'n derde van die bewoners van Vilnius het hul lewens verloor. Die heropbou het aan Vilnius sy huidige Barok-karakter gegee, waarby sowel Jesuïete asook plaaslike Italiaanse argitekte met hul estetiese oriëntering 'n beduidende invloed uitgeoefen het.

Op kulturele en taalkundige gebied het die Ooreenkoms van Lublin, wat in 1569 deur Litaue en Pole onderteken is en voorsiening vir die daarstelling van 'n Pools-Litause dubbelmonargie, die Pools-Litause Gemenebes of "Republiek van die Twee Nasies", gemaak het waarin Litaue sy outonomie as deelstaat ingeboet het en sy status afgeskaal is tot dié van 'n provinsie binne die Poolse koninkryk. Die Poolse invloed op Vilnius se kulturele lewe het verder gegroei. Meer welvarende en opgevoede kringe onder die stadsbewoners het selfs Litaus, wat as die taal van laer klasse beskou is, ten gunste van Pools laat vaar. Die nou betrekkinge met Pole op die terrein van politiek en ekonomie het tot die Polonisering van groot dele van die stedelike en landelike adel in Litaue gelei.

Die vinnige groei van Vilnius in hierdie periode was aan immigrasie uit ander dele van die groothertogdom en die buiteland te danke. Die nuwe aankomelinge was onder meer Pools-, Roeteens-, Russies-, Oudslawies-, Duits-, Jiddisj- en Hebreeussprekendes wat die veeltalige karakter van Vilnius bevestig het. Elkeen van die etniese groepe het hul bydrae tot die ekonomiese welvaart van die stad gelewer sodat ambagte, handel en wetenskap gefloreer het.

Twee invloedryke adellike Pools-Litause families, die Radvilas en Pacs, het in Vilnius paleise laat bou en ook skenkings vir die oprigting van kerkgeboue gemaak. Die godsdienstige lewe is deur verdraagsaamheid en respek teenoor ander gelowe gekenmerk. So het ook Vilnius se Joodse gemeente in dié periode sterk groei ervaar.

Gedurende die 17de eeu het die adel die invloed van Vilnius se stadsraad, koopmans en gildes steeds meer beperk, met die gevolg dat die stad in politieke en ekonomiese opsig minder belangrik geword het. Ook die periode van religieuse verdraagsaamheid het tot 'n einde gekom. Geskille tussen aanhangers van die Rooms-Katolieke Kerk en Protestante het tussen 1611 en 1639 tot geweldpleging gelei.

Vilnius het daarnaas voor 'n ernstige eksterne bedreiging te staan gekom. In 1655 is die stad deur Russiese magte ingeneem en geplunder. Russiese en Kosake-soldate het Vilnius geplunder, aan die brand gesteek en 'n pogrom teen Joodse burgers gevoer. Die brande in Vilnius het 17 dae lank gewoed, en die totale lewensverlies word op meer as 10 000 beraam.

Die Russiese besetting het vyf jaar lank voortgeduur voordat die Poolse veldheer Michał Kazimierz Pac daarin geslaag het om Vilnius te herower. Die Russiese magte het hulle nogtans enkele maande in die goed versterkte paleis van Vilnius verskans voordat hulle uiteindelik oorgegee het. Ter herdenking aan die bevryding van Vilnius het Pac die Sint Pieter-en-Paulus-kerk laat oprig, wat as een van die meesterwerke van die Barokboukuns beskou word.

Die kortstondige Russiese heerskappy het 'n uiters nadelige effek op Vilnius se ekonomiese en kulturele ontwikkeling gehad, en ander metropole in die Pools-Litause Gemenebes soos Krakau en Warskou het die stad op baie terreine verbygesteek. Vilnius is vervolgens van sy status as 'n beduidende Europese hoofstad afgeskaal tot dié van 'n tweederangse Oos-Poolse nedersetting.

Die eerste helfte van die 18de eeu was nóg 'n periode van teenspoed en beproewinge vir Vilnius. Tydens die Groot Nordiese Oorlog is die stad tussen 1700 en 1721 deur Sweedse en Russiese troepe beset. In 1708 is Vilnius deur die pes geteister waarby 'n derde van die stadsbevolking dié siekte ten prooi geval het, terwyl die stad in 1748 en 1749 deur twee brandrampe getref is. Die groot oop spasies, wat as gevolg van die vuur ontstaan het, is vervolgens vir die bou van kerkgeboue in die laat Barokstyl gebruik.

Met die stygende aantal Joodse bewoners was die 18de eeu 'n bloeitydperk van die Joodse geesteslewe in Vilnius. Een van die beduidendste Joodse persoonlikhede was die skrifgeleerde Elijah Ben Salomon Salman (1720-1797), ook bekend as die Gaon van Vilnius, wat groot pogings onderneem het om ortodokse Joodse tradisies teen die invloede van die Chassidisme, 'n meer moderne stroming wat hom nie meer uitsluitlik aan religieuse tekste georiënteer het nie, te beskerm. Daarnaas het hy ook sosiale en natuurwetenskaplike onderwerpe aangespreek. Sy belangrikste religieuse werke, kommentare op die Torah en Talmoed, het tot standaardwerke van die religieuse Joodse literatuur geword.

Die akademiese lewe aan die Universiteit van Vilnius was in hierdie periode aanvanklik deur relatief lae standaarde gekenmerk, tog het die beroeping van buitelandse geleerdes soos die Duitse natuurvorser Georg Forster, wat deur die Britse kaptein James Cook vir ontdekkingsreise in die Suidsee saamgeneem is, belangrike leemtes gevul.

In die 18de eeu het Vilnius 'n politieke speelbal van drie Europese moondhede - Swede, Rusland en Sakse - geword sodat die stad geen noemenswaardige rol meer gespeel het nie. Terwyl die Pools-Litause adel tot die beduidendste magsfaktor in die politieke lewe van die Pools-Litause Gemenebes ontwikkel het, het adellikes nogtans gewoonlik min belang in die formulering van enige sinvolle beleid gestel nie en liewer feeste in hulle kastele gevier.

Met die adel as die onkontroleerbare gesag was die Pools-Litause kroon magteloos teenoor die magsuitbreiding van aangrensende moondhede gestaan. In die drie Poolse Delinge het die Pools-Litause dubbelmonargie stapsgewys van die Europese landkaart verdwyn om onder die buurlande Rusland, Pruise en Oostenryk opgedeel te word. In 1795 het die staat nie meer bestaan nie.

Vilnius het vervolgens 120 jaar lank onder Russiese heerskappy gestaan. As die administratiewe setel van 'n Russiese goewerment was Vilnius in 1811 met 'n bevolking van 55 000 die derde grootste stad in die Tsareryk na Sint Petersburg en Moskou.

Teen begin Junie 1812 het die Napoleontiese leër met 600 000 soldate die grens na die Russiese Ryk oorgesteek en op 28 Junie Vilnius bereik. Baie Pole en Litauers, wat net soos plaaslike patrisiërs die hoop op die herstelling van die Pools-Litause dubbelmonargie gekoester het, het by Napoléon Bonaparte se magte aangesluit. Die Franse heerser het 'n stadhouder vir Vilnius benoem, tog het die land sy onafhanklikheid uiteindelik nie herwin nie.

In die winter van 1812/1813 het Napoléon se gedemoraliseerde en uitgehongerde leër na sy verpletterende nederlaag teen Russiese magte vir 'n tweede keer Vilnius binnemarsjeer. Die soldate het alles, wat eetbaar was, verorber, maar desondanks het na beramings tussen 40 000 en 80 000 soldate van die Napoleontiese leër (meer as die destydse bevolking van Vilnius) van honger gesterf.

Die Universiteit van Vilnius was in die vroeë 19de eeu die bakermat van die literêre stroming binne die Litaus-Poolse Romantiek. Sy beduidendste verteenwoordiger was Adam Mickiewicz. Sy werke, wat by die wêreldliteratuur van hierdie tydperk gereken word, is oorwegend in Pools geskryf, tog het daar destyds ook 'n Litause Wit-Russiese taalbeweging ontstaan. Simonas Daukantas (1793-1864), 'n skrywer, etnograaf en geskiedkundige wat eweneens aan die Universiteit van Vilnius verbonde was, het sentraal in die 19de eeuse nasionale hergeboorte van Litaue gestaan en die status van Litaus as literêre taal herstel, terwyl sy kollega Jan Czeczot die eerste beduidende werke van die Wit-Russiese literatuur geskryf het.

Die literêre hergeboorte het gepaard gegaan met die ontwaking van 'n nuwe nasionale bewussyn. Die Romantici het hulle ten gunste van 'n onafhanklike Pole en Litaue en die afskaffing van lyfeienskap uitgespreek. In November 1830 het Poolse offisiers daarin geslaag om die Tsaristiese Russiese maghebbers 'n tyd lank uit Warskou te verdryf, en ná hierdie omwenteling het in die lente van 1831 ook die inwoners van Vilnius in opstand teen die Russiese bewind gekom.

Die Russiese maghebbers het die onafhanklikheidsbewegings gewelddadig onderdruk, Adam Mickiewicz is in hegtenis geneem en later na Rusland gedeporteer. Die Universiteit van Vilnius is vanweë die politieke aktiwiteite van dosente en studente in 1832 deur die Russiese owerhede gesluit, en vervolgens is strenge sensuur ingestel en 'n beleid van Russifisering toegepas. Die bewoners van Vilnius het nie langer godsdiensvryheid geniet nie - Joodse gemeentes was aan sekere beperkings onderworpe, terwyl onafhanklike Ortodokse bewegings gedwing is om weer by die Russies-Ortodokse staatskerk aan te sluit. Talle intellektueles het in hierdie periode na Wes-Europa geëmigreer.

Nadat die politieke onluste in 1864 weer opgevlam het, is baie Rooms-Katolieke kerke onder dwang tot Russies-Ortodokse kerke omgeskep en die oprigting van nuwe Katolieke kerkgeboue net soos die gebruik van Litaus en Latynse letters in die openbare sfeer verbied. Hierdie maatreëls is veral verbind met die 70-jarige Russiese stadhouer Michail Moerafjof.

Die eerste spoorlynverbinding met Warskou en Sint Petersburg is in 1862 voltooi. In dié jaar is Vilnius se bevolking op sowat 60 000 beraam - 'n getal wat in die dekades tot die eeuwisseling meer as verdubbel het.

Die Litauers se strewe na onafhanklikheid het aanvanklik veral uitdrukking gevind in die Litause taalbeweging wat die herstelling van Litaus se vroeëre status as oorheersende taal in Litaue geëis het. Dekades lank is Litause boeke en koerante soos "Aušra" ("Daeraad"), wat politieke onderwerpe behandel het, in Pruise gedruk en oor die grens na Litaue gesmokkel. Nie-Russiese dagblaaie in Latynse skrif is egter eers in 1905 weer deur die Russiese owerhede toegelaat.

Die ekonomiese ontwikkeling in die laat 19de eeu het in vergelyking met Riga, wat in hierdie periode tot 'n beduidende metropool gegroei het, relatief stadig verloop. Een van die belangrikste projekte was die bou van 'n spoorwegverbinding tussen Warskou, Vilnius en Sint Petersburg. In 1897 het Vilnius se bevolking 154 000 beloop, waarvan die helfte Joodse burgers was. Vanweë die gebrek aan 'n uitgebreide nywerheidsektor was daar - in teenstelling met Riga en Tallinn - slegs 'n beperkte neiging tot verstedeliking, soos uit Vilnius se gebrek aan geboue in tipiese laat 19de eeuse boustyle, waaronder die "Jugendstil (Art Nouveau)", blyk.

Die onluste, wat in 1905 in verskillende dele van die Russiese Ryk opgevlam het, het ook Vilnius geraak. Arbeiders was ontevrede met die werksomstandighede in fabrieke, terwyl ander burgers teen gedwonge rekruterings vir die Russiese leër geprotesteer het. Moskou was genoodsaak om sy Russifiseringsbeleid te verswak en meer vryhede aan etniese groepe gegee. In Vilnius het steeds meer koerante in Litaus, Pools, Wit-Russies en Russies verskyn, terwyl ook Joodse inwoners oor hul eie dagblaaie beskik het. Sommige koerante was selfs meertalig.

Vilnius is op 18 September 1915 sonder gevegte deur Duitse troepe beset. Baie inwoners van Russiese afkoms het na die ooste gevlug, terwyl die meeste burgers die Duitse soldate as bevryders van die Russiese heerskappy en onderdrukking gehuldig het. Baie Litauers het groot nasionale aspirasies gekoester, maar dit het vinnig geblyk dat die Duitsers allesbehalwe goed ingelig oor die kwessie van Litause onafhanklikheid was - in Duitse kommentare is na Vilnius aanvanklik selfs as die "Pêrel van Pole" verwys.

Uiteindelik het die Duitse Ryk die idee van 'n onafhanklike Litaue goedgekeur, en op 11 Desember 1917 het Litaue - met Vilnius as hoofstad - sy onafhanklikheid uitgeroep. Die Duitse regering het destyds beplan om 'n Litause koninkryk met Wilhelm, hertog van Urach en graaf van Württemberg as koning Mindaugas II te skep om sodoende van Litaue 'n soort Duitse satellietstaat te maak. Die Litause Republiek is gevolg deur Berlyn nie erken nie. Op 16 Februarie 1918 het Litaue sy onafhanklikheid vir 'n tweede keer geproklameer.

Die Duitse oorgawe op 18 November 1918 het in Vilnius nog geen einde van die oorlog gebring nie. Nadat Vilnius deur die Duitse magte ontruim is, het Poolse "selfverdedigingsmagte" die stad beset. Tydens Kersfees 1918 is hierdie Poolse magte deur die Rooi Leër verdryf en Vilnius beset, die Litause regering onder Antanas Smetona het in Kaunas, die nuwe provisionele hoofstad, in ballingskap gegaan. In die oorlog tussen Pole en die Sowjetunie en die Litause Onafhanklikheidsoorloë is Vilnius nog verskeie kere deur vreemde magte ingeneem: Poolse troepe het Vilnius op 19 April 1919 bevry, tog is die stad later nog eens deur Sowjet-magte verower. Kort ná sy nederlaag in die Slag van Warskou het die Rooi Leër Vilnius ná die ondertekening van 'n vredesooreenkoms op 12 Julie 1920 aan die onsydige Republiek van Litaue teruggegee - veral om die vordering van Poolse magte in die rigting van Rusland te vertraag.

Nadat die Volkerebond as bemiddelaar opgetree het om die geskil tussen Pole en Litaue vreedsaam te besleg, is op 7 Oktober 1920 die sogenaamde Suwałki-ooreenkoms onderteken. Alhoewel in hierdie dokument nie spesifiek na Vilnius verwys is nie, is sy inhoud oorwegend so geïnterpreteer dat die stad aan Litaue toegeken is, alhoewel Poolse historici hierdie sienswyse nie deel nie.

Op 9 Oktober het Poolse magte onder die bevel van generaal Lucjan Żeligowski in die loop van 'n georkestreerde muitery van Poolse soldate beset. Vilnius en sy omgewing is in 'n afsonderlike staat, die Republiek van Sentraal-Litaue, omgeskep. Ná die omstrede parlementêre verkiesing van 1922 in Sentraal-Litaue, wat deur groot dele van die bevolking geboikot is, is die besluit geneem om Vilnius se status as hoofstad nie te herstel nie. Die stad en sy omgewing is op 20 Februarie 1922 deur Pole geannekseer, terwyl die Republiek van Litaue met Kaunas as hoofstad op 20 Desember 1922 internasionaal erken is. Onder sy Poolse naam Wilno het Vilnius as administratiewe setel van die gelyknamige woiwodskap gefungeer. Pools was in hierdie periode 'n meerderheidstaal in Vilnius, met Jiddisj as 'n beduidende en Litaus as 'n klein minderheidstaal. Pole en Litaue het weens die geskil oor Vilnius tot en met 1927 formeel in 'n oorlogstoestand verkeer.

Onder Poolse administrasie is die plaaslike infrastruktuur aansienlik verbeter en uitgebou, en die Universiteit van Vilnius is as Stefan-Batory-universiteit heropen. In 1931 het Vilnius se bevolking 195 000 beloop wat van die stad die vyfde grootste in Pole gemaak het. As 'n beduidende nywerheidstad was Vilnius onder meer die setel van "Elektrit", 'n belangrike vervaardiger van radiotoestelle.

Tydens die begin van die Tweede Wêreldoorlog was Vilnius aan voortgesette Duitse lugaanvalle blootgestel. Ondanks die politieke en militêre druk, wat van Duitse kant af op die Litause regering uitgeoefen is, het die land nie die Duitse voorstel gevolg om aan die militêre aanval op Pole deel te neem. Volgens die geheime Molotof-Ribbentrop-verdrag tussen die Duitse Ryk en die Sowjetunie is Oos-Pole deur die Rooi Leër beset. Die Sowjet-troepe het ook 'n oorwinning in die Slag van Vilnius behaal en die stad ná slegs een dag se gevegte op 19 September 1939 ingeneem en geplunder.

Met die oog op die beduidende rol, wat Vilnius meer as 'n eeu lank vir die Wit-Russiese kultuur gespeel het, is die stad aanvanklik by die Wit-Russiese SSR ingelyf. Regeringsinstellings van die Wit-Russiese SSR is na Vilnius verskuif, skole met Wit-Russies as onderrigmedium geopen en 'n Wit-Russiese dagblad, "Віленская праўда", gestig. Die Sowjet-bewind het hierdie aktiwiteite geduld totdat die besluit geneem is om Vilnius as een van die voorwendsels te gebruik waarmee Moskou hom in Litause belange kon inmeng.

Nadat politieke gesprekke in Moskou gevoer is, het die stad en sy omgewing volgens die Sowjet-Litause Verdrag oor Wedersydse Bystand onder Litause administrasie gekom. In ruil hiervoor het Litaue tot Sowjet-eise ingegee om militêre basisse van die Rooi Leër in strategies belangrike dele van die land te vestig. Dit was duidelik dat die Russe van plan was om hul troepe ook sonder toestemming deur die Litause owerhede in die land te stasioneer. En alhoewel die Sowjet-bewindhebbers die hele Vilnius-streek as integrale deel van die Republiek van Litaue erken het terwyl dit nog onder Poolse bewind was, is uiteindelik net 'n vyfde van die gebied aan Litaue teruggegee. Op 28 Oktober het Litause owerhede hulle in die stad gevestig, en die regeringsetel is geleidelik vanuit Kaunas na Vilnius verskuif.

Kort nadat Litause troepe die stad ingegaan het, het 'n Poolse pogrom teen die Joodse bevolking uitgebreek wat vier dae lank voortgeduur het en waarin een persoon gedood en sowat 200 beseer is. Aangesien die onluste deur Litause owerhede en polisiemagte geduld en selfs aangewakker is, het die Joodse gemeenskap Russiese eenhede, wat naby Vilnius gestasioneer was, om bystand gevra. Eers nadat 35 Russiese 'n rukkie lank na Vilnius ingery het, is die geweldpleging gestaak.

Ofskoon Vilnius net een maand onder Sowjet-bewind was, was die gevolge vir die stad rampsalig: die bewoners het honger gely, musea en argiewe is van historiese dokumente en ander objekte beroof. Waardevolle items en selfs fabrieksaanlegte is deur die Sowjet-troepe na Rusland geneem, waaronder die hele "Elektrit"-fabriek met al sy geskoolde werkers wat na Minsk verskuif is. 'n Groot aantal mense is in hegtenis geneem of gedeporteer. Die Litause owerhede het blykbaar gehuiwer om na Vilnius terug te keer - uit vrees dat die Russiese militêre teenwoordigheid rondom die stad dit vir Moskou moontlik sou maak om die Litause regering omver te werp.

Die Litause owerhede het met 'n veldtog begin om die Poolse invloed in Vilnius uit te wis. 'n Ooreenkomstige beleid is teenoor die Joodse gemeenskap ingestel. Die gebruik van die Poolse geldeenheid złoty as betaalmiddel is verbied, waarby die invoering van die Litause litas aan 'n 250%-devaluasie gekoppel was. Ander diskriminerende beleide het gevolg.

In die volgende periode, wat enkele maande geduur en deur Litauers as die herinname van hul historiese hoofstad beskou is, terwyl Pole dit as 'n Litause besetting ervaar het, het sowat 50 000 etniese Litauers hulle in Vilnius gevestig. Sowat die helfte hiervan was setlaars uit Poolse gebiede wat deur die Sowjetunie geannekseer is, die ander helfte was amptenare uit Litaue in sy vooroorlogse grense.
Die sluiting en ontbinding van die Stefan Batory-universiteit deur die Litause owerhede op 15 Desember 1939 is een van die besluite in hierdie periode wat as onbedag gekritiseer is. As deel van die voortlopende "Lituaniserings"-proses is boeke in Pools uit die rakke verwyder en Poolse straatname deur nuwe Litause name vervang. Poolse kantore, skole, sosiale en kulturele weldadigheidsorganisasies, winkels en sakeondernemings is gesluit. In Junie 1940 was daar in die hele stad net twee instellings met Pools as onderrigmedium, terwyl sowat 4 000 Poolse onderwysers ontslaan is.

Vlugtelinge se reg op vrye beweging is beperk - 'n maatreël wat veral baie Pole en Jode getref het: mense wat na Vilnius gekom het om nie deur die Duitsers in hegtens geneem te word nie. Op 28 Maart 1940 is alle mense, wat in Oktober 1920 nie as burgers van Vilnius geregistreer was nie, tot vlugtelinge verklaar. Altesaam 12 000 inwoners het Litause burgerskap verkry, terwyl 150 000 mense - veral Pole - tot buitelanders verklaar is. Hulle was van talle werkgeleenthede uitgesluit en is selfs nie toegelaat om met treine te ry nie.

Die proses om die hoofstad van Kaunas na Vilnius te verskuif was nog nie afgesluit nie toe Vilnius in Junie 1940 ondanks Litause weerstand weer by die Sowjetunie ingelyf en tot hoofstad van die Litause SSR verklaar is. Na ramings is destyds tussen 35 000 en 40 000 inwoners deur die Sowjet-Russiese geheimediens NKWD in hegtenis geneem en na Goelag-kampe toe gestuur.

In Junie 1941 is Vilnius weer deur troepe van die Nasionaalsosialistiese Duitsland ingeneem. Die groot Joodse bevolking is in twee ghetto's in die stadsentrum geplaas, waarvan die kleiner ghetto reeds in Oktober "gelikwideer" is. Die tweede ghetto het tot in die jaar 1943 bestaan, alhoewel sy bevolking deur middel van sogenaamde "Aktionen" gereeld gedesimeer is. Ondanks 'n opstand op 1 September 1943 is hierdie ghetto uiteindelik verniel.

Na ramings is sowat 95 persent van die plaaslike Joodse bevolking vermoor. Baie van hierdie mense was slagoffers van massaslagtings in Paneriai sowat tien kilometer wes van die historiese stadskern. Die meeste van die ander 30 000 slagoffers van hierdie massamoorde was Pole - krygsgevangenes, lede van die Poolse intelligentsia asook lede van die "Armia Krajowa" ("Tuisleër") wat destyds sowel teen die Duitsers asook die Litauers geveg het.

Sowat veertig persent van alle geboue in Vilnius is as gevolg van oorlogshandelinge verniel, tog het byna alle argitektoniese monumente, waaronder alle Rooms-Katolieke, Lutherse en Ortodokse kerkgeboue, gespaar gebly. Die gebied van die ghetto met die Groot Sinagoge is volledig verwoes.

Ná die Tweede Wêreldoorlog is die Poolse bevolking van Vilnius grotendeels verdryf (na ramings het sowat 100 000 inwoners van Poolse afkoms die stad ná die besetting deur die Rooi Leër verlaat). Vilnius het vervolgens as die administratiewe hoofstad van die Litause Sosialistiese Sowjetrepubliek gefungeer. Die stalinistiese beleid van die kommunistiese maghebbers het nie net die nasionalisering en sowjetisering van die Litause ekonomie behels nie, maar was ook daarop gemik om die nasionale en religieuse identiteit van die Litause volk uit te wis - sakrale geboue soos kerke is dikwels tot stoorhuise omgeskep. Die openbare en kulturele lewe is onder streng sensuur geplaas.

'n Newe-effek van die geforseerde kollektivering van die Litause landbousektor was die vinnige verstedeliking van die Litauers - Vilnius se Litaussprekende bevolking het sodoende vinnig toegeneem. Die Sowjet-owerhede het daarnaas in die na-oorlogse tydperk ook die vestiging van werkers uit ander dele van die Sowjetunie bevorder. Die Litause Kommunistiese Party se Politburo het nogtans daarin geslaag om die aantal migrante te beperk sodat die persentasie Russiessprekende bewoners in Vilnius nooit meer as sowat twintig persent beloop het nie, terwyl dit in die ander twee Baltiese hoofstede Tallinn en Riga tydelik tot meer as vyftig persent gestyg het.

Ook nadat Litaue sy status as onafhanklike republiek in 1990 herwin het, het Vilnius steeds die setel van die Litause parlement en regering gebly. Russiese troepe het op 13 Januarie 1991, die sogenaamde Bloedige Sondag, 'n vergeefse poging aangewend om die stad te herower waarby veertien mense gesterf het. Binne 'n dekade het die stad tot 'n moderne Westers-kosmopolitiese metropool ontwikkel. Langs die Neris-rivier het 'n nuwe moderne sakesentrum ontstaan.

As deel van die heersende herinneringskultuur, wat deur die afgrensing van Litaue se kulturele en staatkundige identiteit teen Moskou en die Sowjet-Russiese interpretasie van die land se vroeëre geskiedenis bepaal word, word feeste soos die Europadag op 9 Mei gehou en is 'n "Graf van die onbekende partisaan", 'n monument ter ere van die Woudbroeders, die Litause partisanebeweging wat ook ná die Tweede Wêreldoorlog verset teen die Sowjet-Russiese besetters gebied het, op die voormalige Leninplein in die sentrum van Vilnius beplan. Gedurende die feesvierings in 2010 ter geleentheid van die 20-jarige jubileum van Litaue se onafhanklikwording van die Sowjetunie is daar tematies by die millenniumfeesvierings van 2009 aangesluit. Die simbole en mites van die Grootvorstedom Litaue - soos die Vytis-simbool van die berede ridder of die leuse "Diegene, wat nie bereid is om sy lewe vir die vryheid te laat nie, het dit nie verdien nie" - staan sentraal in die verhaal van die onafhanklikheidsbeweging.

In April 2014 het die burgemeester van Vilnius, Arturas Zuokas, aangekondig dat die stad sy konvensionele straatbeligting tot 2016 met energiebesparende LED-lampe sal vervang wat strate in die hoofstad veiliger sal maak en die gevaar van motorongelukke sal verminder. Altesaam 44 000 straatlampe sal deur 'n gemeenskaplike projek, waarby die stadsregering en 'n Italiaanse privaat maatskappy, "Gemmo SpA" betrokke is, op een slag opgegradeer word. Die verwagte kostebesparings sal jaarliks meer as €2 miljoen beloop.

Die demografiese ontwikkeling van Vilnius weerspieël die komplekse en onstuimige geskiedenis van hierdie stad. In 1875, toe Vilnius 'n bevolking van sowat 82 700 gehad het, was Jode met 46 persent nog die grootste bevolkingsgroep. In 1902 het die Joodse bevolking tot 80 000 gestyg, of 49 persent van die destydse totale bevolking van 162 633.

Tot en met die Tweede Wêreldoorlog is Vilnius merendeels deur Jode, etniese Pole en 'n beduidende Wit-Russiese minderheid bewoon, terwyl die aantal Litaussprekendes nog baie klein was. Die oorlog was 'n tydperk van ingrypende verandering waartydens die meerderheid van die Joodse bewoners in die Sjoa vermoor is, terwyl groot dele van die Poolssprekende inwoners - dikwels onder dwang - na Wes-Pole uitgewyk het. Die groot Poolse bevolking in die omgewing van Vilnius is deur hierdie ontwikkeling net in 'n mindere mate geraak.

Gedurende en ná die oorlog, toe Vilnius as hoofstad van die Litause SSR uitgebou is, het steeds meer etniese Litauers uit landelike gebiede en Russe hulle in die stad gevestig. Saam met die vinnige ontwikkeling van groot nywerhede, administratiewe en wetenskaplike instellings het Vilnius snelle bevolkingsgroei ervaar.

Volgens die sensus van 2001 was van die totale bevolking van 542 287 57,8% Litauers, 18% etniese Pole, 14% Russe, 4% Wit-Russe, 0,5% Jode en 5% ander. Die meeste inwoners is Rooms-Katolieke Christene.

Vilnius is die ekonomiese sentrum van Litaue wat saam met sy omliggende gebiede in die administratiewe distrik Vilnius sowat 'n derde van Litaue se bruto binnelandse produk oplewer, en verskeie belangrike maatskappye en finansiële instellings het hulle hoofkwartiere in die stad. Sy hoogs ontwikkelde infrastruktuur, dienstesektor en die groeiende koopkrag van sy inwoners maak Vilnius aantreklik vir buitelandse beleggers sodat die stad in 2007 meer as € 4,6 miljard se regstreekse buitelandse beleggings (RBB) gelok het - een van die hoogste syfers in Oos-Europa. Teen die begin van die 21ste eeu was meer as 60 persent van die totale RBB in Litaue in die hoofstad gekonsentreer.

Die relatief hoë lewensgehalte en die ryk kulturele lewe dra eweneens by tot Vilnius se ekonomiese en demografiese groei.

Die "Vokiečių gatvė" ("Duitse Straat") in die middestad van Vilnius was eeue lank die middelpunt van een van die beduidendste sentrums van Joodse lewe in Oos-Europa. Nadat die eerste Joodse burgers hulle in die vroeë 14de eeu op uitnodiging van die stadstigter Gediminas in Vilnius gevestig het, het tienduisende Jode uit ander dele van Europa, veral uit die weste (Duitse Jode is onder meer ná die groot pesepidemie van 1348 verdryf), in die volgende eeue na die Litause hoofstad gemigreer. In die laat 14de eeu het Vilnius een van vyf Joodse gemeentes in Litaue gehuisves. Vytautas die Grote (1392-1430) het in 1388/89 'n aantal besondere voorregte aan Joodse burgers gegun. Die Joodse outonomie is deur latere heersers bevestig en verder uitgebrei. Na hulself het die Litause Jode as "Litvake" verwys, terwyl Vilnius in Jiddisj, die algemene Joodse omgangstaal in die stad, as "Wilne" bekend gestaan het. In Vilnius is selfs die suiwerste Jiddisj ter wêreld gepraat.
Toe omstreeks 1572/1573 met die oprigting van die Groot Sinagoge begin is, wat met sy vyf verdiepings sitplekke vir 5 000 gelowiges gebied het, het ook die Joodse buurt van Vilnius ontstaan. Danksy 'n tiental Joodse onderwysinstellings het Vilnius vinnig tot 'n beduidende geestelike sentrum vir Joodse rabbyne ontwikkel, waarby die Gaon van Vilnius, Elijah ben Solomon Zalman (1720-1797), groot bekendheid verwerf het. 'n Bronsbeeld in die Žydų gatvė ("Jodestraat") herinner vandag aan hierdie geleerde.

Daar was sekerlik groter en meer welvarende Joodse gemeentes elders in Europa, tog het baie Jode aangetrokke gevoel tot Litaue,
sy geloofsvryheid en die liberale intellektuele klimaat wat deur die plaaslike universiteit bevorder is. Uit Rusland het naas Ortodokse Christene, wat nie by die Russiese staatskerk wou aansluit nie, ook talle Jode na Vilnius geïmmigreer wat in hul tuisland aan willekeur en pogrome blootgestel was.

Die aantal Joodse sinagoges en gebedshuise het in die tyd tussen die twee wêreldoorloë tot 105 gestyg. Vanweë sy groot aantal Joodse instellings - 160 verenigings en partye, die Joodse seksie van die PEN-klub, uitgewerye en drukkerye, die Hebreeuse "Strashun"-biblioteek, 'n aantal teaters, 'n Tegniese Skool, die Joodse Wetenskaplike Instituut (met Sigmund Freud en Albert Einstein as sy bekendste bestuurslede) en ses dagblaaie wat in Jiddisj of Hebreeus uitgegee is, het Vilnius die byname "Jerusalem van die Noorde" en "Litause Jerusalem" gekry. Daar is selfs beweer dat die Joodse bewoners die suiwerste vorm van Jiddisj gebesig het. Die Joodse gemeenskap - 70 000 mense in 1919 - het 'n derde van Vilnius se totale bevolking verteenwoordig. Omstreeks 1925 was Vilnius naas Warskou en New York een van die beduidendste sentrums van Jiddisj-sprekendes ter wêreld.
Met die Duitse besetting van Vilnius in Junie 1941 het een van die grusaamste episodes in die geskiedenis van die Sjoa begin. Alle inwoners van die Joodse buurt is tussen 1 en 3 September 1941 vir "strafaksie" uitgesonder en vermoor. Hulle moes plek maak vir twee ghettos wat vanaf 6 September aan weerskante van die Vokiečių gatvė opgerig is. Die bewoners van die kleiner ghetto - sowat 11 000 mense - is binne twee maande vermoor. Die groter ghetto met 'n bevolking van 25 000 het naas 'n hospitaal, skole en polisiestasie selfs oor 'n ghettoteater beskik. Voordat ook hierdie ghetto op 23 September 1943 ontbind en sy bewoners vermoor is, het eenhede van die gewapende versetgroep "Farainikte Partisaner Organisatie (FPO)" daarin geslaag om die vlug van altesaam 6 000 te organiseer. In Mei 1944 het die Rooi Leër Vilnius ingeneem.

Die Sowjet-Russe het geleidelik byna alle tasbare herinnerings aan die Joodse lewe, insluitende die Groot Sinagoge, uitgewis. Net die Nuwe Sinagoge (Litaus: "Naujoji žydų sinagoga"), wat in 1903 in die Moorse styl opgerig is, het bewaar gebly. Vandag het Vilnius nog 'n Joodse bevolking van 3 000.

Die gebou van die eertydse Joodse teater huisves tans die sogenaamde Sentrum van Verdraagsaamheid ("Tolerancijos centras") met 'n uitstalling oor Joodse kuns en kultuur tydens die bloeitydperk en in die ghetto. Die Joodse Museum ("Gaono Žydų muziejus") behandel die Sjoa en die Joodse verset teen die Nazi's. Naas die herlewing van tradisionele Joodse feeste is 2020 ter geleentheid van die 300ste verjaardag van die Joodse geleerde Gaon van Vilnius uitgeroep tot die «Jaar van die Litause Jode».

Die stadshorison van Vilnius se historiese stadskern word deur 'n groot aantal kerktorings oorheers - volgens 'n ou spreekwoord kan 'n mens vanuit enige punt in Vilnius tenminste drie torings raaksien. Veral vanweë sy talle sakrale geboue in die Barokstyl toon Vilnius - in teenstelling met die twee ander Baltiese hoofstede Riga en Tallinn en hul Baksteengotiese boukuns - nog steeds 'n groot Poolse en Italiaanse invloed.

Terwyl die Gediminas-heuwel met 'n hoogte van 142 meter met sy vestingstoring bo-oor die ou stadskern verrys, weerspieël die koepels van Rooms-Katolieke kerke en die kleurryke "uietorings" van Ortodokse kerkgeboue die wisselvallige geskiedenis van Vilnius wat sedert die Middeleeue verskeie kere onder vreemde heerskappy gestaan. Nadat Litaue in die Reformasietyd 'n Rooms-Katolieke land gebly het, is talle geboue in die Barokstyl uitgevoer, en Vilnius het uiteindelik as die "Rome van die Ooste" bekend gestaan.

Gedurende die Sowjet-besetting was talle geboue in 'n relatief slegte toestand. Intussen is groot dele van Vilnius se argitektoniese erfenis herstel, gerestoureer en met kleure verfraai.

Die Barokstyl, wat omstreeks 1600 in Italië ontstaan het, is die oorheersende argitektoniese styl in Vilnius. Nadat die groot meerderheid Litauers in die Reformasietydperk Protestantse leerstellings verwerp en steeds hul Rooms-Katolieke geloof bewaar het, het Barok-boumeesters uit ander Europese lande begin om sakrale en wêreldlike geboue in die Barokstyl uit te voer.

Vanaf 1604 het Italiaanse boumeesters die bekende Il-Gesù-kerk in Rome as voorbeeld vir sakrale geboue soos die Kasimir-, Theresia- en Allerheilige-kerk geneem wat met hul drie skepe, breë en ronde vorms en kunsvolle plastiese versierings in pleisterkalk en marmer 'n volledig nuwe boustyl vir kerkgeboue ingevoer het. Die argitekte was meestal skoliere van die eerste generasie Italiaanse barok-boumeesters uit Rome, waaronder Constante Tencalla, wat regstreeks deur Michelangelo beïnvloed is en onder meer die Sint-Kasimir-kapel in Vilnius se Sint-Stanislauskatedraal ontwerp het.

Nadat Sigismund III Wasa in 1587 tot koning van Pole verkies is, het ook Litaue vir 'n tydperk van 81 jaar onder die heerskappy van die Sweedse Wasa-dinastie gekom wat sy naam aan Vilnius se destydse Barok-boustyl verleen het. Hierdie plaaslike Barokstyl word verdeel in 'n periode voor en een ná die sogenaamde "Sondvloed" - 'n reeks van oorloë en verwoestings wat Vilnius teen die middel van die 17de eeu getref en oor 'n tydperk van 56 jaar voortgeduur het. In die opvolgende periode het die Sint-Pieter-en-Paulus-kerk as die beduidendste Barok-gebou in Vilnius ontstaan.

In 1737 en 1748 is Vilnius deur twee groot brandrampe verwoes, en saam met die heropbou het argitekte, waaronder die beroemde Duits-gebore boumeester Johann Christoph Glaubitz, die klassieke skool van Vilnius se Barokstyl ontwikkel. Glaubitz het 'n groot aantal geboue soos byvoorbeeld die Johannes- en die Katharina-kerk van volmaakte binne-argitektuur in die laat Barokstyl voorsien.

Die boukuns in die tweede helfte van die 18de eeu was onder meer deur illusionistiese muurskilderye en kunsvolle fresko's gekenmerk waarby die laasgenoemdes soms die illusie skep dat hulle tussen die wolke van 'n oneindige gewelf sou sweef. Die fantasieryke muurskilderye is vinnig ook vir die buiteversierings van kerkgeboue, burgerhuise en die gewels van poorte gebruik. In hierdie tydperk is ook 'n departement argitektuur aan die Universiteit van Vilnius in die lewe geroep, met dosente soos Marcin Knackfus wat vanaf 1768 in Vilnius werksaam was en onder meer die Verkiai-kasteel aan die noordelike stadsrand vir biskop Masalskis omgebou het.

Die nuwe stadsentrum van Vilnius is wes van die historiese stadskern geleë en word in die noorde en weste deur die Neris-rivier begrens. Sy hoofwinkelstraat, die "Gedimino prospektas", wat teen die middel van die 19de eeu as 'n breë laan aangelê is en in sy geskiedenis reeds verskillende name gedra het. Oorspronklik het dit as Sint Jorislaan bekend gestaan, onder die Poolse bewind tussen 1922 en 1939 as Mickiewiczlaan, daarna - afhangende van die politieke gebeure en besetters - as Hitler-, Stalin- en Leninlaan. Sedert 1989 staan dit as Gediminaslaan bekend en loop oor 'n afstand van twee kilometer reguit vanaf die katedraal tot by die Neris en die parlementsgebou in die weste. Die laan verbind Vilnius se vier grootste pleine met mekaar. Langs sy boonste deel is talle historiese geboue in die Neoklassistiese styl opgerig. So het adellikes en die plaaslike patrisiaat hul stadspaleise en villa's aan weerskante van die laan laat oprig.

In dele van die "Gedimino prospektas" word net voetgangers toegelaat, en naas talle winkels en winkelsentrums, internasionale hotelle, koffiekroeë, restaurante en banke is ook staatsdepartemente, ander openbare instellings soos Litaue se konstitusionele hof, die Litause Akademie van Wetenskappe, die KGB-museum en die parlementsgebou hier geleë. Huurgeldvlakke het hier sterk toegeneem en is intussen die hoogstes in die Baltiese lande. Saans en op naweke word motors gedeeltelik verban.

Šnipiškės, 'n stadsdeel aan die Neris se noordoewer wat deur die Wit Brug ("Baltasis tiltas") met die historiese kern verbind word, is Vilnius se nuwe sakesentrum waar in die eerste dekade van die 21ste eeu talle wolkekrabbers, waaronder die Europa-toring ("Europos bokštas"), opgerig is. Meer sakegeboue en moderne woonstelblokke sal in die nabye toekoms hier gebou word.

Die televisietoring ("Televizijos bokštas") in die stadsdeel Karoliniškes is in 1991 ingewy. Die toring is die hoogste gebou in Vilnius en oortref met sy hoogte van 327 meter die Paryse Eiffeltoring nog met ses meter. Die televisietoring se uitsigplatform en die restaurant "Paukščių Takas" ("Melkstraat") is teen 'n hoogte van 165 meter geleë. Die sitplekke langs die vensters is op 'n ronde platform aangebring wat een keer per uur om sy eie as draai. Tydens goeie weerstoestande strek die uitsig sowat sestig kilometer ver.

In die kerstyd word die televisietoring gereeld tot Europa se hoogste verligte kersboom omgeskep. In 2011 is die toring met 32 girlandes met 'n totale lengte van 6 km en 6 000 gloeilampe versier. In die somerseisoen is die televisietoring 'n gewilde bestemming vir rekspringers.

Op 13 Januarie 1991 het die stryd om onafhanklikheid in Litaue 'n nuwe hoogtepunt bereik - om die ongesensuurde verslaggewing van Litaue se uitsaaikorporasie te beskerm, het duisende ongewapende burgerlikes 'n menslike skild rondom die televisietoring gevorm. Tydens 'n aanval deur spesiale Sowjet-eenhede is elf mense op straat doodgeskiet of deur pantsers platgery. Nog drie mense het in die radioateljees gesterf. 'n Verdere 1 782 mense is beseer. Een Sowjet-soldaat het deur "vriendelike vuur" omgekom. Die ongesensuurde program is tot op die laaste minuut uitgesaai, en die omroeper se laaste woorde was: "Die televisietoring en die ateljees word nou aangeval, maar ons sal uiteindelik oorwin."

Die Sowjet-troepe het Vilnius vervolgens nog 222 dae lank tot by die Moskouse staatsgreep op 22 Augustus 1991 beset. Vandag herinner 'n uitstalling in die televisietoring se grondverdieping asook elf klein gedenkstene buite die toring aan die slagoffers, terwyl ook strate in die omgewing na hulle vernoem is.

Ten opsigte van sy vervoerverbindings is die Litause hoofstad vanweë sy geografiese posisie naby die sterk bewaakte buitegrens van die Europese Unie (EU) met Wit-Rusland in 'n soort "dooie winkel" geleë. Die beduidendste vervoerverbindings vanuit die Baltiese lande na die res van die EU loop deur Kaunas, die tweede grootste stad van Litaue sowat 100 kilometer wes van Vilnius. Die twee stede word deur 'n snelpad met mekaar verbind.

Die spoorwegstasie van Vilnius is 'n belangrike halte vir sogenaamde korridor-treine wat vanuit die Russiese kernland via Wit-Rusland na die Russiese eksklawe Oblast Kaliningrad ry, alhoewel passasiers hier nie mag op- of afklim nie. Nasionale treinverbindings word na Kaunas en Klaipėda (via Šiauliai) aangebied, internasionale treinroetes verbind Vilnius met Warskou (via Šeštokai), Minsk en Riga.

Vilnius beskik oor 'n sentrale terminaal vir busroetes wat alle buurlande asook verskeie ander bestemmings in die Europese Unie bedien. Die Poolse spoorwegmaatskappy "Polskie Koleje Panstwone" bied 'n InterCity-busdiens na Warskou aan, terwyl ander ondernemings ook stede soos Berlyn bedien (daar is tot op datum geen regstreekse treinverbindings met die Duitse hoofstad nie). Tussenstedelike busdienste verbind Vilnius met kleiner stede in Litaue.

Die internasionale lughawe van Vilnius is sowat 5,9 km suid van die stadsgebied geleë. Dit is die grootste van Litaue se vier internasionale lughawens volgens passagiergetalle en tans een van die snelste groeiende lughawens in Europa met jaarliks sowat twee miljoen passasiers. Die lughawe beskik oor een aanloop- en landingsbaan en dien as spilpunt vir Air Lituanica, Wizz Air en Small Planet Airlines, asook as fokuslughawe vir Ryanair en 'n verskeidenheid ander Europese lugrederye.

Die lughawe, wat sy deure op 17 Augustus 1932 geopen het en in die beginjare vlugte na bestemmings in Pole en die Baltiese lande aangebied het, is tans in staatsbesit en word deur die Litause Departement van Vervoer en Kommunikasie beheer. 

Snelpaaie verbind Vilnius met Kaunas, die veerboothawe Klaipėda aan die Oosseekus en Panevėžys, asook met die belangrike Europese Roete 67 (Via Baltica). Ander belangrike grootpaaie loop in die rigting van Wit-Rusland en Pole.

Vilnius beskik nie oor 'n moltreinstelsel of trems nie sodat busse, trolliebusse en privaat huurmotors die enigste keuses is. Onder die laasgenoemde kategorie val ook minibusse wat plaaslik onder hul Russiese benaming "maršrutiniai taksi" bekend staan en geskeduleerde roetes bedien. Die trolliebus-netwerk met 19 roetes dateer nog uit die Sowjet-tydperk en is in 1956 in bedryf gestel. Litaue se nasionale spoorwegmaatskappy "Lietuvos Geležinkeliai" bied daarnaas 'n beperkte stadstreindiens vir pendelaars uit die voorstede van Vilnius aan.

Korfbal en sokker is van die gewildste sportsoorte in Litaue, en 'n aantal spanne is in Vilnius gesetel. Die grootste hiervan is die korfbalklub "BC Lietuvos Rytas" wat aan Europese kampioenskappe soos "Euroleague Basketball" en "ULEB Eurocup", die inheemse korfballiga "Lietuvos Krepšinio Lyga (LKL)" en die Baltiese Korfballiga deelneem. "BC Lietuvos Rytas" het die "ULEB Cup" (die voorloper van die "Eurocup") in 2005 en die "ULEB Eurocup" in die 2009 gewen. Die span se tuisstadion is die "Lietuvos Rytas Arena" met 1 700 sitplekke, terwyl alle Europese asook beduidende inheemse en Baltiese wedstryde in die Siemens Arena met 11 000 sitplekke plaasvind. 'n Tweede span wat in die "LKL" speel, is "BC Sakalai".

Die belangrikste sokkerspanne in Vilnius is "FK Žalgiris Vilnius" en "FK Vėtra" wat albei in die Litause "A Lyga" speel. Maar net "Žalgiris Vilnius" het daarin geslaag om die titel in hierdie liga te wen - in 1991, 1992 en 1999.

Media


</doc>
<doc id="31621" url="https://af.wikipedia.org/wiki?curid=31621" title="Yochanan Vollach">
Yochanan Vollach

Yochanan Vollach (Hebreeus: יוחנן וולך "Jochanan Wallach", (Kiryat Bialik, 14 Mei 1945) is 'n voormalige sokkerspeler uit Israel. Hy het gespeel by die klub FC Hapoel Haifa, FC Maccabi Haifa en FC Hong Kong.


</doc>
<doc id="31660" url="https://af.wikipedia.org/wiki?curid=31660" title="Rio Grande do Sul">
Rio Grande do Sul

Rio Grande do Sul ([ʁiu 'gɾɐ̃.de do suɫ]) is 'n deelstaat van Brasilië. Die hoofstad en grootste stad is Porto Alegre. Rio Grande do Sul het 'n bevolking van 10 963 216 in 2001 gehad. Meer as 81% van die mense is wit, 12% bruin en 5% swart. Tagtig persent van die bevolking is verstedelik.


</doc>
<doc id="31670" url="https://af.wikipedia.org/wiki?curid=31670" title="Finnmark">
Finnmark

Finnmark (Noordsamies: "Finnmárkku") is Noorweë se noordelikste en grootste provinsie ("fylke"), maar die kleinste wat bevolking betref. Dit grens in die weste aan die Troms-provinsie, in die suide aan die Finse deel van Lapland en in die ooste aan die Moermansk-oblast in Rusland. In die noordweste grens dit aan die Noorweegse See, deel van die Atlantiese Oseaan, en in die noorde en noordooste aan die Barentssee in die Arktiese Oseaan. Die naam Finnmark beteken letterlik "Land van die Finne". Noorweërs het hulle reeds vroeg in Finnmark gevestig en vorm tans die meerderheid van die bevolking. Die amptelike tale in die Finnmark is Bokmål, Kveens ('n Finse dialek, onderling verstaanbaar met standaard Fins wat in 2005 status as wettige minderheidstaal in Noorweë toegeken is), en Samies.



</doc>
<doc id="31671" url="https://af.wikipedia.org/wiki?curid=31671" title="Hedmark">
Hedmark

Hedmark is 'n Noorse provinsie ("fylke") wat in die noorde aan Sør-Trøndelag, Oppland in die weste en Akershus in die suide grens. In die ooste grens Hedmark aan Värmland en Dalarna (Swede). Die administratiewe sentrum van Hedmark is Hamar.


</doc>
<doc id="31672" url="https://af.wikipedia.org/wiki?curid=31672" title="Nordland">
Nordland

Nordland is 'n Noorse provinsie ("fylke") wat in die noorde aan Troms en Nord-Trøndelag in die suide grens. In die ooste grens die provinsie aan Norrbotten en Västerbotten, twee provinsies van Swede. In die weste het Nordland 'n kuslyn aan die Noorse See en die Atlantiese Oseaan. Nordland bestaan uit die streke Helgeland, Salten, Lofoten, Ofoten en Vesterålen. Die Arktiese Sirkel loop deur die provinsie. Die administratiewe sentrum van Nordland is Bodø.


</doc>
<doc id="31673" url="https://af.wikipedia.org/wiki?curid=31673" title="Troms">
Troms

Troms (Noordsamies "Romsa", Kvens "Tromssa") is Noorweë se noordelikste provinsie ("fylke") wat in die suide aan Nordland en Finnmark in die noorde grens. Die grootste stede is Tromsø en Harstad. Troms is die enigste provinsie wat sowel aan Finland asook Swede grens.


</doc>
<doc id="31674" url="https://af.wikipedia.org/wiki?curid=31674" title="Vest-Agder">
Vest-Agder

Vest-Agder is Noorweë se suidelikste provinsie ("fylke") wat in die weste aan Rogaland, Aust-Agder in die ooste en noorde en Skagerrak in die suide grens. Die provinsie se kuslyn is 709 vk km lank. Volgens die 2007-sensus het die provinsie 164 759 inwoners. Die administratiewe sentrum van Vest-Agder is Kristiansand.

In 2017 het die Parlement van Noorweë besluit om Aust-Agder en Vest-Agder saam te smelt in een groot provinsie met die naam Agder, effektief vanaf 1 Januarie 2020.


</doc>
<doc id="31676" url="https://af.wikipedia.org/wiki?curid=31676" title="Fylke">
Fylke

Die Noorse woord fylke (meervoud: "fylker") verwys na 'n administratiewe eenheid van die Koninkryk Noorweë wat - ná die nasionale regering in die hoofstad Oslo - die tweede vlak van die administratiewe hiërargie vorm. As 'n eenheidstaat is Noorweë - benewens die gebiede Svalbard en Jan Mayen wat albei 'n spesiale status geniet - in 1975 in 19 provinsies of fylker verdeel om 'n administratiewe vlak tussen die munisipaliteite (Noors: "kommuner") en die sentrale regering te skep.

Noorweë is voor en tydens die Wiking-tydperk en gedurende die Middeleeue in sogenaamde fylker verdeel. Die naam fylke (Oudnoors "fylki") is in etimologiese opsig afgelei van die woord "folk" (letterlik "volk"). Sommige fylker is na die konings vernoem wat hierdie heerskappye gestig het, terwyl ander name na die plaaslike bewoners of landskap verwys het.

Voor die vereniging van die Koninkryk Noorweë in die 9de eeu was daar omtrent dertig klein heerskappye in die latere ryksgebied wat elkeen oor sy eie koning en "ting" (die tradisionele volksvergadering) beskik het.

Die Yslandse skrywer Snorre Sturlason vertel in sy "Heimskringla" dat daar in die tydperk, toe koning Harald Hårfagre Noorweë onder sy heerskappy verenig het, agt konings in die agt Trøndelagsfylker, twee in Namdal, een op Nordmøre, een in Romsdal, een op Sunnmøre, een in Fjordane, een in Hordaland, een in Rogaland, een in Agder, twee in Telemark, een in Vingulmark en een in Alvheim geregeer het. Die koninkryke Sogn, Vestfold, Romerike, Hadeland (met Toten en Land) en Ringerike het hy saam met die helfte van Hedmarken, wat hy later saam met Gudbrandsdal volledig onder sy heerskappy gebring het, van sy vader Halvdan Svarte geërf. 

Voor die vereniging van Noorweë tot 'n eenheidsstaat is die "fylker" as selfstandige ryke deur hul eie heersers geregeer. Ná die stigting van 'n gemeenskaplike koninkryk is die "fylker" omgeskep tot sogenaamde "jarledømmer", adellike heerskappye wat elkeen deur 'n "jarl" (hoë adellike, meervoud: "jarler") geregeer is. Hierdie edelmanne is deur die koning benoem. Op die derde regeringsvlak - ná die kroon en "jarler" - het plaaslike heersers en vasalle die deelgebiede van elke fylke geadministreer.

Die grootste deel van Noorweë is geleidelik in vier "tingkretser" (administratiewe geweste) verdeel waarvan elkeen sy jaarlikse "tingsamling" (wetgewende vergadering) gehou en sodoende ook oor sy eie wetgewing beskik het. Hierdie geweste was in chronologiese volgorde: Gulatinget op Vestland, Frostatinget in Trøndelag, Eidsivatinget in Oppland en Borgartinget in Viken. Elke "tingkrets" is weer onderverdeel in "fylker", wat in die meeste gevalle met die klein heerskappye van voor die ryksvereniging ooreengekom het. In Hålogaland en ander gebiede van die sogenaamde "Norgesveld" (streke en eilande buite Noorweë se "tingkretser" wat onder Noorse heerskappy gekom het) het die ou "fylkestingene" of plaaslike vergaderings as administratiewe stelsel bly voortbestaan, of hulle het die status van "skatteland" (belastingpligtige gebied) gekry.

By die nasionale monument ter herdenking van die Noorse ryksvereniging, Haraldshaugen in Haugesund, is 'n 17 meter hoë gedenkteken oor die graf van koning Harald Hårfagre opgerig wat deur 29 kleiner monumente omring word. Elkeen van die monumente versinnebeeld een van die ou "fylker" wat deur die koning onderwerp is en dra ook 'n inskrif met die naam van die historiese provinsie waarvandaan dit afkomstig is.

Die meeste historiese "fylker" en hul name leef voort in die huidige distrikte van Noorweë. Die Laat-Middeleeuse administratiewe verdeling in "syssler", "len" en "fogderier" was grotendeels gegrond op die ou "fylker". Hierdie praktyk is ook nie verander toe die meeste gebiede vanaf die 17de eeu by groter administratiewe eenhede ("amter") ingesluit is nie. In 1919 is die naam "amt" vervang met "fylke". Sodoende het die historiese term "fylke" in die moderne tydperk na groter administratiewe eenhede begin verwys as in die Middeleeuse (alhoewel die Middeleeuse "fylker" ten opsigte van hul oppervlakte sterk gevarieer het).


</doc>
<doc id="31680" url="https://af.wikipedia.org/wiki?curid=31680" title="Dodoma">
Dodoma

Dodoma is die hoofstad van Tanzanië en is die derde grootste stad. Die stad het in 2005 'n Bevolking van 180 551 gehad en 'n oppervlakte 2 567 km². 20% van die populasie is Rooms-Katolieke. Die stad het twee universiteite.


</doc>
<doc id="31686" url="https://af.wikipedia.org/wiki?curid=31686" title="São Paulo (dubbelsinnig)">
São Paulo (dubbelsinnig)

São Paulo kan verwys na:



</doc>
<doc id="31691" url="https://af.wikipedia.org/wiki?curid=31691" title="Eugenio Montejo">
Eugenio Montejo

Eugenio Montejo (Caracas, 1938 - Valencia, 5 Junie 2008) was 'n Venezolaanse skrywer, digter en diplomaat. Sy gedig, "La Tierra Giro para Acercarnos" ("Die Aarde draai om ons nader aan mekaar te bring") is in die rolprent "21 grams" gebruik. Dit gee aanleiding tot 'n groeiende internasionale belangstelling in sy werk.





</doc>
<doc id="31695" url="https://af.wikipedia.org/wiki?curid=31695" title="Pous Benedictus VIII">
Pous Benedictus VIII

Benedictus VIII was die 143ste pous van die Rooms-Katolieke Kerk en die eerste van die Tusculani pouse.

Pous Benedictus VIII is gebore as Theophylactus II van Tusculum ongeveer in 948 in Rome, Italië die seun van Gregorius, graaf van Tusculum en sy vrou Maria. Voor sy verkiesing was hy 'n leek. Op 17 Mei 1012 volg hy Pous Sergius IV op en regeer tot sy dood op 9 April 1024. Hy word opgevolg deur sy broer Pous Johannes XIX.
Die naam ‘Benedictus' beteken 'geseënde'.

Pous Benedictus VIII was die kandidaat van die adellike familie wat by die Crescenzi oorgeneem het as heersers van Rome, die Tusculani. Sy gesag word betwis deur Teenpous Gregorius VI. Na sy verkiesing gee hy sy titel Graaf van Tusculum, wat hy van sy vader geërf het, aan sy broer Alberic. Sy ander broer Romanus maak hy hertog van Rome.

Op 14 Februarie 1014 kroon hy Hendrik II en sy vrou Kunigunde tot keiser en keiserin van die Heilige Romeinse Ryk. Die pous lei die verdrywing van die Sarasene uit Sardinië. In 1018 of 1022 hou hy 'n sinode in Pavia waar simonie veroordeel word en die selibaat vir priesters bepleit. Hy steun ook die hervormingsbeweging van Cluny.

In 1020 reis die pous na Duitsland vir oorleg met Hendrik II. Hy wy die katedraal in Bamberg in tydens die Paasfees. Hendrik bevestig die donasies van Karel die Grote en Otto I aan die pousdom. Benedictus oorreed Hendrik om 'n leërmag na Suid-Italië te stuur om sy onderhoriges wat na die Grieke oorgeloop het, weer onder sy bewind te bring.

In 1017 en weer in 1020 laat hy Jode in Rome onthoof en verbrand onder die voorwendsel dat hulle godslastering die oorsaak van 'n orkaan en 'n aardbewing sou wees.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31698" url="https://af.wikipedia.org/wiki?curid=31698" title="Die Ander Ek">
Die Ander Ek

Die Ander Ek was 'n Kanadese wetenskapfiksiereeks wat oorspronklik tussen 1988 – 1991 as "My Secret Identity" vervaardig is. Die reeks is na Afrikaans oorvertaal en deur die SAUK in Suid-Afrika gebeeldsend.

Jerry O'Connell het die hoofrol vertolk as Andrew Clements, 'n 14-jaar oue strokiesprentaanhanger, wat bonatuurlike kragte ontwikkel ná hy aan straling blootgestel word in die laboratorium van sy vriend, dr. Benjamin Jeffcoate (vertolk deur Derek McGrath). Andrew gebruik sy nuwe kragte om misdaad te bestry, persoonlike probleme op te los en ander mense te help. Met die uitsondering van Dr. Jeffcoate, steek hy sy kragte vir sy vriende, ma en suster weg.

Andrew se kragte was bonatuurlike spoed, onkwetsbaarheid en swewing. Alhoewel hy kon sweef, kon hy nie werklik vlieg nie, aangesien hy nie die vermoë gehad het om hom self aan te dryf in die lug nie. Om hierdie probleem op te los het hy spuitkannetjies in sy sakke gebêre vir hierdie doeleinde. Later in die reeks is hy weer per ongeluk deur 'n fotonstraal van Dr. Jeffcoate getref, waarna hy bonatuurlik sterk word. Andrew se kragte het deur die reeks gegroei en ontwikkel - hy het mettertyd nie meer nodig gehad om spuitkannetjies te gebruik om hom deur die lug aan te dryf nie.



</doc>
<doc id="31702" url="https://af.wikipedia.org/wiki?curid=31702" title="Riga">
Riga

Riga (Lets: "Rīga" [ˈriːɡa] , Litaus: "Ryga", Estnies: "Riia") is die hoofstad asook die ekonomiese, kulturele en opvoedkundige sentrum van Letland met 'n bevolking van 701 185 (soos op 1 Januarie 2014).

Die historiese Hansestad, wat aan weerskante van die breë Daugava-rivier uitgebrei het en tans die derde grootste seehawe in die Oosseegebied ná Sint Petersburg en Stockholm is, is die grootste stedelike sentrum in die Baltiese lande en huisves sowat 'n derde van die totale Letlandse bevolking. Binne 'n radius van sowat veertig kilometer van Riga se stadsentrum af is selfs die helfte van hierdie Baltiese land se bevolking gekonsentreer.

Riga is ná Lübeck die tweede oudste stad wat deur Duitsers langs die Oossee gestig is - met sy amptelike stigtingsjaar 1201 is dit ouer as Stralsund, Rostock, Stettyn, Danzig (Gdansk) en Koningsberg (tans Kaliningrad). Eeue lank het vreemdelinge, veroweraars, stadstigters, sendelinge, koopmans, handelaars, diplomate en toeriste Riga hoofsaaklik per see bereik.

Die stad, wat vroeër dikwels die "Hamburg van die Ooste" genoem is, is tot in die 20ste eeu deur vreemde moondhede oorheers - die Duitse Ridderorde, Pole, Swede en Rusland - en het eers in die tydperk tussen die twee wêreldoorloë as setel van 'n onafhanklike Letlandse regering gedien. Ná dekades van Sowjet-besetting het Riga in 1991 weer sy status as hoofstad van die Republiek van Letland behaal.

Riga verteenwoordig tans twee derdes van Letland se bruto binnelandse produk, beskik oor 29 van Letland se 35 tersiêre onderwysinstellings, die beduidendste musea en 'n tiental teaters. Die historiese stadskern Vecrīga is danksy sy ryk argitektoniese erfenis met Gotiese, Barok- en Art Nouveau-boukuns, wat oor 'n tydperk van agthonderd jaar ontstaan en aan Riga die bynaam "Parys van die Noorde" besorg het, deur Unesco as wêrelderfenisgebied gelys.

Die ongekende ekonomiese opswaai in die jare ná Letland se onafhanklikheidsverklaring in 1991 het van Riga 'n eersterangse Europese metropool gemaak wat naas sy boukuns ook ten opsigte van sy infrastruktuur en sy relatief hoë prysvlak met ander groot stedelike sentra in Europa kan meeding. Riga het tot 'n belangrike sentrum van die inligtingstegnologie-, dienste- en modebedryf ontwikkel.

Nogtans is daar ook baie inwoners uit laer inkomstegroepe wat tot dusver nie aan die ekonomiese opswaai kon deelneem nie. Hierdie groep sluit talle etniese Russe (in 2018 was 44,3 persent van die totale bevolking Letssprekendes teenoor 37,4 persent Russiessprekendes), voormalige werkers van Sowjet-fabrieke en bejaardes met lae pensioene in. 'n Groot aantal Rigaers van Russiese afkoms het die stad dan ook in die laaste jare verlaat om hulle weer in die Russiese Federasie te vestig. Riga se bevolking het gevolglik sedert die onafhanklikheidsverklaring met sowat 'n vyfde gekrimp.

Riga het 'n vogtige, kontinentaal-gematigde klimaat. Die koudste maande van die jaar is Januarie en Februarie met 'n gemiddelde temperatuur van -5 °C, alhoewel die kwik in baie koue winters tot tussen 20 en 25 grade onder vriespunt kan daal. Vanweë Riga se ligging aan die Oossee kom reën en mis veral gedurende die najaar gereeld voor, terwyl die stad in die winter dikwels tot by tagtig dae lank in 'n sneeulaag gehul is. Dagligure is baie kort in Oktober en November.

Die somers is warm en vogtig met 'n gemiddelde temperatuur van 18 °C, waarby die kwik op baie warm dae bokant die 30 grade-merk kan styg. Die son sit tydens die Baltiese somer laer as byvoorbeeld in Sentraal-Europa, en die hemel is dus blouer. Danksy die stabiele hoëdrukgebiede, wat in hierdie seisoen oor Rusland ontwikkel, is Riga se somerweer allesbehalwe wisselvallig. Neerslae kom dwarsdeur die jaar voor, tog is die somermaande tussen Julie en September die natste tyd van die jaar. Die gemiddelde jaarlikse reënval beloop meer as 600 mm.

Die oudste beskawings in die Baltiese lande, wat omstreeks 10 000 v.C. ontstaan het, het op vissery en jag gesteun. Die eerste Indo-Europese stamme, wat as voorvaders van die huidige Lette en Litauers beskou word, het hulle vanaf 2300 v.C. in die Baltiese gebied gevestig en omstreeks 1000 v.C. oor 'n goed ontwikkelde landbou-infrastruktuur beskik wat op akkerbou en veeteelt gesteun het. Gedurende die bloeitydperk van die Romeinse Ryk tussen 100 v.C. en 500 n.C. het 'n florerende handel in barnsteen (amber) met die Mediterreense wêreld plaasgevind.

In die tweede helfte van die eerste millennium het die Baltiese stamme tot selfstandige etniese groepe - waaronder Lette en Litauers - begin ontwikkel. Die Letse beskawing het omstreeks die jaar 1000 sy kulturele bloeitydperk beleef wat deur 'n verskeidenheid hoogs ontwikkelde ambagte soos smede, pottebakkers, glasmakers en kleremakers, 'n drieslagstelsel in die landbousektor en 'n ontwikkelde handelsbedryf gekenmerk was. Alhoewel Letland soos die res van die Middeleeuse Europa 'n feodale samelewing was, was die meeste Lette destyds reeds vrye burgers.

Vanaf die Hoë Middeleeue het Letland onder die invloed van oostelike en westelike veroweraars gekom, en die land se geografiese ligging tussen Wes-Europa en Rusland het in die volgende eeu sy lot bepaal. Terwyl Russiese handelstede soos Nowgorod, Pskof en Witebsk vanaf die 11de eeu 'n politiek van magsuitbreiding langs Letland se oostelike grense bedryf het, het ridders van die Duitse Orde vanaf 1201 uit die weste na Letland toe gekom.

Ná 1150 het Gotlandse koopmans gereeld na die benedeloop van die Daugava-rivier gevaar om langs die klein Rīdzene-rivier (Duits: "Riege", hiervan is ook Riga se naam afgelei), wat hier in die Daugava uitgemond het en later toegegooi is, handel met die plaaslike bevolking te dryf. Die eiland Gotland was destyds die strategiese middelpunt van handel in die Oosseegebied aangesien die seevaarders tot in die 14de eeu geskroom het om op die oop see te seil en liewer langs die kuslyn beweeg het. Gotlandse koopmans het die winsgewende handel met Rusland oorheers en velle en wasprodukte uit die ooste ingevoer, en Gotland het sodoende tot 'n beduidende handelsplek ontwikkel wat 'n trekpleister vir Russiese, Sweedse, Deense en in toenemende mate ook Duitse koopmans was. Ná 'n aantal geskille het Gotlandse en Nederduitse koopmans ooreengekom om gemeenskaplike handelsvaarte na Rusland en ander gebiede te onderneem.

Sedert 1180 het Lyfland - rofweg die gebied van die huidige Estland en Letland - met sy belangrike handelsposte aan die Daugava-rivier naas Nowgorod tot die tweede belangrike sentrum vir handel met Rusland ontwikkel. Hierdie handel het ook die invoer van goedere uit die Verre Ooste soos speserye, Sjinese en Persiese sy, aptekersware en wierook ingesluit, terwyl Vlaamse lakens, metale en veral silwer na Rusland uitgevoer is. Die vervoerkapasiteite van Nederduitse koopmans het vinnig ook 'n beduidende rol vir die pouslike beleid teenoor Noordoos-Europa gespeel - veral pogings om die Christelike geloof ook in hierdie laaste heidense gewes in Europa uit te brei. Die handel met Lyfland was gevolglik nou verbind met kruistogte teen sy heidense bewoners, en sowel kruisvaarders asook alle benodigde goedere vir hul kruistogte in Lyfland is in Lübeck verskeep en via Gotland na die Baltiese gebied vervoer.
In 1200 het biskop Albert von Buxhoeveden uit Bremen dertig feodale here van Letlandse stamme uitgenooi om aan politieke onderhandelinge deel te neem - sy doelwit was om land vir die oprigting van 'n versterkte nedersetting aan te koop. Ná die biskop se dreigement dat hulle as slawe na Duitsland verkoop sou word het die adellikes ingestem om land aan die Duitsers af te staan.

Riga is in 1201 as hoofstad van Lyfland en biskopsetel deur biskop Albert von Buxhoeveden naby 'n ouer Letse nedersetting gestig. Volgens 'n pouslike besluit sou Riga tot die enigste handelspos in Lyfland uitgebou word, terwyl die Semgalle-hawe, sowat vyftig kilometer wes van Riga aan die benedeloop van die Aa-rivier, gesluit is.

In 1211 is 'n groot aantal Duitse koopmans uitgenooi om hulle in Riga te vestig waar hulle sekere voorregte geniet het. Die eerste historiese verwysing na Riga se stadsraad, wat waarskynlik reeds vanaf 1222/1223 bestaan het, dateer uit die jaar 1225.

Vanuit die Duitse Orde se kasteel te Riga is die kerstening van die gebied stelselmatig deurgevoer, en orals in die Baltiese gebied het nuwe vestings van die Orde ontstaan. Ondanks die Duitse Orde se militêre oormag was daar 'n labiele ewewig tussen die verskillende partye wat almal op goeie handelsbetrekkinge aangewese was. Hanseatiese koopmans het sout, metale en tekstiele op die plaaslike mark aangebied, terwyl die hantering van skepe in die hawe net soos eenvoudige ambagte deur Lette oorheers is.

Net soos in ander Europese gebiede het Riga se ambagslui hulle tot gildes saamgesluit, waarvan die invloedrykste - die gilde van oorsese koopmans - vanaf 1225 die stedelike beleid oorheers het. Hul sterkste teengewig op politieke terrein was naas die Duitse Orde die biskop van Riga. Politieke en ekonomiese geskille tussen die drie partye het tot in die tyd van die Reformasie verskeie kere tot geweldpleging gelei sodat die stad soms op die randjie van 'n burgeroorlog was.

In 1282 het Riga, wat volgens Lübeckse Reg bestuur is, by die Hanseverbond aangesluit.

Met die Duitse kolonisasie van gebiede in Oos-Europa het die biskoppe veral pogings onderneem om Duitse setlaars in heidense streke te vestig waarby die ridderordes soos die Swaardbroederorde en later die Duitse Orde militêre beskerming voorsien het. Ná die verdrywing van die kruisvaarders uit Palestina het die Duitse Orde hom steeds meer op Oos-Europese gebiede gekonsentreer, soos Pruise en Lyfland.

As 'n magtige kerklike organisasie wat selfstandig kon ageer het die Duitse Orde vinnig tot 'n beduidende magsfaktor ontwikkel wat dikwels as teenstander van die aartsbiskoppe in Riga opgetree het. Die Lyflandse tak van die Duitse Orde is deur 'n sogenaamde landmeester bestuur wat regstreeks aan die "Hochmeister" as opperste leier van die orde verantwoordelik was.

Die groot aantal geskille tussen die aartsbiskoppe en die Duitse Orde is sowel met wapens asook hofsake voor die pous besleg. Sedert die Slag naby Neuermühlen in 1492 het die aartsbiskop van Riga die Duitse Orde as beskermhere van Lyfland (1492-1561) erken en met eie magte aan die Slag by die Smolina-meer in 1502 deelgeneem.

In 1521/1522 het die gedagtes van die Duitse Reformasie ook Riga bereik. Die afneiging teen die Duitse Orde en die plaaslike biskop het die uitbreiding van die nuwe geloofsbelydenis sterk bevorder sodat Riga binne 'n kort tydperk by die Reformasie aangesluit het. Die aartsbiskoppe is sodoende as magsfaktor in die plaaslike politiek uitgeskakel. Om onluste en bloedvergieting te voorkom, het ordemeester Walter von Plettenberg die Protestantisme in 1554 tot staatsgodsdiens verklaar.

Met die agteruitgang van die Duitse Orde as beheersende mag in die Baltiese lande het 'n magsvakuum ontstaan, en reeds in 1557 het tsaar Iwan IV van Rusland die kans gevat om sy magsgebied in westelike rigting uit te brei. Sy ekspansie-beleid was die regstreekse aanleiding tot die Lyflandse Oorlog (1558-1583) waarin Rusland teen Pole-Litaue en sy geallieerdes, Swede en Denemarke, geveg het. Tydens die oorlog is die gebied deur 'n pesepidemie getref, en as gevolg van die oorlogshandelinge is groot dele van Lyfland verwoes.
Die laaste aartsbiskop van Riga was Wilhelm von Brandenburg. Ná sy bedanking in 1561 het die stad onder Pools-Litause invloed gekom, tog was alle pogings om die Rooms-Katolieke geloof weer in Riga en die suide van Lyfland te hervestig tevergeefs: Riga en die vesting Daugavgriva (Duits: "Dünamünde") is in 1621 deur die Sweedse koning Gustav II Adolf, wat reeds sedert 1600 teen die Rooms-Katolieke Pools-Litause Gemenebes oorlog gevoer en daarnaas ook die uitbreiding van die Lutherse Protestantisme tydens die Dertigjarige Oorlog bevorder het, ingeneem. Riga is tot Swede se tweede hoofstad verklaar. Die gebied van die huidige Letland en Estland het Protestants geword, met uitsondering van Letgallen (Latgale) in die ooste wat steeds deel uitgemaak het van Pole-Litaue en sy Rooms-Katolieke geloof bewaar het.

Gedurende die Russies-Sweedse Oorlog tussen 1656 en 1658 het Riga 'n Russiese beleg weerstaan en tot in die vroeë 18de eeu die tweede grootste stad in die Sweedse magsgebied gebly. Die stad was in hierdie periode grotendeels selfregerend. In 1710 het die Russiese tsaar Pieter die Grote Riga tydens die Groot Nordiese Oorlog ingeneem, en Rusland se posisie as nuwe groot moondheid in die Oosseegebied is met die Vrede van Nystad in 1721 bevestig. Riga is by die Tsareryk ingelyf en het vanaf 1796 as hoofstad van die goewerment Lyfland gedien.

Die stad is tot by die einde van die 19de eeu geleidelik tot een van Rusland se beduidendste seehawens uitgebou, en tussen 1850 en 1900 het Riga se inwonertal vertiendubbel. Ondanks die Russiese heerskappy is die plaaslike stedelike kultuur asook die landbousektor met sy groot landerye, wat deur die plaaslike Duitse adel oorheers is, nie aangetas nie. Voor 1867 was Riga se bevolking merendeels van Duitse afkoms, en in 1897, toe die inwonertal 256 000 beloop het, was 46 persent van die bewoners Duitssprekendes, 20 persent Lette en 20 persent Russe. Tot en met 1891 het Duits as ampstaal gedien en is eers daarna deur Russies vervang.

Toe die Universiteit van Dorpat in die nabygeleë Estniese stad Tartu in 1801 heropen is, is ook studente uit Letland toegelaat. Na hierdie periode is later as die tydperk van Nasionale ontwaking verwys - Lette het weer begin belangstel in hul eie taal, die nasionale heldedigte is neergeskryf, en die idee dat Lette hul eie kulturele identiteit - onafhanklik van dié van Duitsland en Rusland - sou moet bewaar het uiteindelik posgevat.

Die industrialisering van Letland se stede in die tweede helfte van die 19de eeu het die persentasie Lette in Riga, wat tevore in ekonomiese en kulturele opsig deur Duitsers oorheers is, aansienlik laat styg, alhoewel hulle meestal tot die werkersklas behoort het. Riga het vinnig tot die mees geïndustrialiseerde stad in die Russiese Ryk ontwikkel. In 1905 is die eerste massa-staking teen die sosiale wantoestande en vir Letland se onafhanklikheid in Riga geloods. Die opstand is deur Tsaristiese troepe bloedig onderdruk - volgens amptelike statistieke is 73 werkers doodgeskiet.

Met die uitbreiding van die stadsgebied anderkant die stadsmuur, wat deur parke vervang is, het in die laat 19de eeu die eerste residensiële woonhuise met meer as twee verdiepings ontstaan, aanvanklik veral in die historistiese styl.

Kort ná die uitbreek van die Eerste Wêreldoorlog op 1 Augustus 1914 het Russiese owerhede begin om plaaslike nywerheidsaanlegte te demonteer. Sowat 50 000 goederewaens se tegniese uitrusting is na Rusland vervoer, en feitlik niks hiervan is ná die oorlog aan Letland teruggegee nie. Uit vrees vir pogrome het die Joodse bevolking in hierdie periode merendeels geëmigreer.

Sewe dae ná die Duitse kapitulasie op 11 November 1918 is Letland se onafhanklikheidsverklaring vanuit die balkon van die Letse Nasionale Teater in Riga uitgeroep. Maar nóg Sowjet-Rusland nóg regsgesinde Baltiese Duitsers was bereid om die vestiging van 'n selfstandige burgerlike republiek in Letland te aanvaar. Duitse offisiere en regsgesindes het die vestiging van 'n Letlandse republiek met militêre geweld teengestaan, en eers nadat alle politieke struikelblokke oorkom is, het Letland op 11 Augustus 1920 as demokratiese staat op die politieke toneel van Europa verskyn.

Gedurende die Eerste Wêreldoorlog het Riga sowat die helfte van sy oorspronklike bevolking - 'n kwartmiljoen mense - verloor. Sy nywerheidsaanlegte was óf deur die Russe gedemonteer óf as gevolg van oorlogshandelinge vernietig. Riga, voorheen die mees geïndustrialiseerde stad in die Russiese Ryk, het 'n onsekere toekoms in die gesig gestaar.

Uiteindelik was dit Letland se landelike middelklas van boere wat hulle op die uitvoer van agrariese goedere toegespits en sodoende 'n ekonomiese opswaai in die land aangespoor. Veral suiwelprodukte, hout en tekstiele is na Wes-Europa uitgevoer. In Riga is geleidelik nuwe nywerheidsaanlegte in sektore soos masjienbou, houtverwerking en meganika gevestig.

Teen die einde van die 1920's was Letland op ekonomiese en tegniese gebied meer gevorderd as baie ander lande langs die Oossee, insluitende Finland, en sy omvattende sisteem van sosiale sekerheid was ongekend in die destydse Europa. Die Letlandse geldeenheid was een van die stabielstes van die vasteland.

Na Riga, wat steeds deur 'n internasionale en kosmopolitiese karakter gekenmerk was en waar tot by die Tweede Wêreldoorlog naas Duits ook Lets, Russies en Jiddisj as omgangstale gedien het, is in die 1920's dikwels as die "Parys van die Noorde" verwys. Die ongekende kulturele bloei is as 'n tweede nasionale ontwaking beskryf. Die vreedsame naasbestaan van verskillende nasionaliteite - waaronder 'n beduidende kolonie Angel-Saksiese sakelui - het van die stad 'n voorbeeld van verdraagsaamheid gemaak. Die Duitse, Russiese, Poolse en Joodse minderhede het duidelik meer kulturele vryhede geniet en met hul eie skole, teaters en nuusblaaie 'n beduidende bydrae tot Riga en Letland se multi-kulturele lewe gelewer.
Die stabiele ontwikkeling op kulturele gebied is egter nie in die politieke lewe van Letland weerspieël nie. Die jong republiek se wye politieke spektrum is deur 'n oorgroot aantal partye gedek, en kortstondige regeringskoalisies het die politieke stabiliteit begin ondermyn. Uiteindelik het die nasionalistiese strominge van die 1930's het die kulturele agteruitgang van Riga ingelui. Selfbeskikking vir Letlanders is in hierdie periode gelykgestel aan die uitskakeling van kosmopolitiese tendense asook die Duitse en Joodse oorheersing van die politieke, ekonomiese en kulturele lewe in die stad. 

Die Groot Depressie het die idee van sterk leierskap aantreklik gemaak, en die politieke en ekonomiese krisis het etniese spanninge in die hand gewerk. Op 15 Mei 1934 het Kārlis Ulmanis die Letlandse regering en parlement ontsetel en 'n outoritêre bewind ingestel. Die regte van minderhede is ingeperk en 'n beleid van Letlandisering deurgevoer. Die owerheid en die Letse bevolking het egter nie gewelddadig teenoor etniese minderhede opgetree nie. Vanweë die hervestiging van Baltiese Duitsers volgens die geheime Molotof-Ribbentrop-verdrag tussen Nazi-Duitsland en die Sowjetunie het Riga in 1939, kort ná die uitbreek van die Tweede Wêreldoorlog, sowat 'n tiende van sy bevolking verloor. Hierdie verlies het veral in sosiale, kulturele en ekonomiese opsig 'n groot leemte gelaat.

Die Molotof-Ribbentrop-verdrag, wat op 23 Augustus 1939 onderteken is, het 'n klousule bevat waarvolgens die Baltiese lande deur die Duitse Ryk as deel van die Sowjetunie se belangesfeer erken sou word. Letland is deur die Sowjet-bewindhebbers op 5 Oktober 1939 gedwing om sy toestemming vir die stasionering van 25 000 Sowjet-soldate op Letlandse grondgebied te verleen. Adolf Hitler het die Duits-Baltiese bevolking op 6 Oktober opgeroep om na die Duitse Ryk te emigreer, en baie mense het Letland teen hulle wil verlaat. Altesaam 50 000 Baltiese Duitsers is in die besette Poolse Warthegau-streek rondom die stad Posen (Poznań) hervestig.

Die Sowjet-maghebbers het die Letlandse president Kārlis Ulmanis in Junie 1940 nog eens genoodsaak om sy toestemming aan die stasionering van Sowjet-magte in Letland te verleen. Sowjet-pantsers het op 17 Junie 1940 smiddags net buite die stadsgebied van Riga gestaan, en die totale aantal Sowjet-soldate op Letlandse grondgebied het nou meer as 100 000 beloop. Die Sowjet-besetters het onmiddellik begin om die land in 'n Sowjet-republiek te omskep: Ondernemings is genasionaliseer, grondbesit gekollektiveer en alle aspekte van die openbare lewe volgens die kommunistiese ideologie gereël.

Massa-deportasies was deel van die Sowjet-Russiese terreurbewind. Die Sowjet-owerhede het lyste van Letlandse burgers saamgestel wat vir deportasie uitgesonder is. Tydens die eerste groot massa-deportasie op 14 Junie 1941 is sowat 15 500 Lette in waens, wat eintlik vir die vervoer van vee bestem was, na Siberië gedeporteer.
Op 21 Junie 1941 het die Duitse Ryk oorlog teen die Sowjetunie verklaar. Die Baltiese lande is binne 'n kort tydperk deur Duitse troepe beset wat deur die plaaslike bevolking aanvanklik as bevryders verwelkom is. Letlandse vrywilligers het selfs by die Duitse weermag aangesluit en is vir spesiale take soos militêre aksies teen partisane of die bewaking van die Rigase ghetto aangewys.

In September 1941 het die Duitse besetters 'n Joodse ghetto in die Moskouse Voorstad, een van Riga se oostelike stadsdele, opgerig. 25 000 van sy bewoners is op 30 November en 8 Desember gedwing om te voet na die nabygeleë bos van Rumbala te marsjeer waar hulle doodgeskiet is. Net buite Riga is die konsentrasiekamp Salaspils opgerig. Die presiese aantal mense, wat hier gesterf het of vermoor is, word op meer as 100 000 beraam. Naastenby 40 000 kinders is vir dwangarbeid in wapen- en ander strategies belangrike nywerhede of as bloedskenkers vir die Duitse weermag aangewend. Die meeste van hulle het gesterf. Ná die Duitse nederlaag in Stalingrad het Adolf Hitler die "totale oorlog" teen die geallieerde magte verklaar. In Letland is 'n leër van vrywilligers saamgestel waarin volgens Duitse planne alle Letlandse mans diensplig onder die bevel van lede van die Waffen-SS sou doen.

Riga is op 13 Oktober 1944 deur die Rooi Leër ingeneem en Letland weer by die Sowjetunie ingelyf. Die westerse magte het hierdie anneksasie nie amptelik erken nie, maar dit is nogtans in die Verdrag van Jalta stilswygend deur hulle aanvaar.

Ná die oorlog het Riga tot een van die belangrikste stede in die westelike gedeelte van die Sowjetunie ontwikkel waar volgens die Moskouse industrialiseringsplanne sowel ligte nywerhede asook beduidende ondernemings van die militêre industriële kompleks gevestig is. Hul gemeenskaplike kenmerk was dat hulle nie soseer op plaaslike behoeftes ingestel was nie, maar eerder vir die hele Sowjetunie se beplande ekonomie geproduseer het.

Riga het daarnaas ook as die administratiewe sentrum van die Baltiese militêre distrik gedien. Aangesien die plaaslike bevolking nie meer in die nuut opgerigte fabrieke se groot navraag na mannekrag kon voorsien nie, het die Sowjet-owerheid die immigrasie van honderdduisende bewoners van ander Sowjet-republieke na Letland bevorder. Vanweë sy hoër lewensstandaard was die Baltiese metropool aantreklik vir migrante uit ander Sowjet-republieke en het sodoende sy internasionale karakter bewaar - alhoewel die Westerse invloede plek moes maak vir Oosterse tradisies. Die bevolking van Riga het sodoende in die periode tussen 1950 en 1980 versewedubbel.

Riga se infrastruktuur kon nie tred hou met die vinnige bevolkingsaanwas nie, en vanaf die 1960's het die eens elegante stad net soos ander Sowjet-metropole gelyk. In 1984 was byna 90 persent van alle bestuurders en 70 persent van alle werknemers in Letlandse nywerhede immigrante wat Lets meestal nie eers aangeleer het nie.

Met Michail Gorbatsjof se beleid van "glasnost" het Letland se nasionale en burgerregbeweging stewig momentum gekry. Die menseregtegroep "Helsinki 86" het Rigaers in 1987 opgeroep om die Sowjet-deportasies van Letlandse burgers op 14 Julie 1941 openlik te herdenk, en talle Letlanders het by die vryheidsstandbeeld in Riga vergader. Hierdie betoging was die eerste openbare protes teen die Sowjet-stelsel in een van die Baltiese lande. Baie ander betogings het gevolg, waaronder dié teen die beplande bou van 'n moltreinstelsel, en steeds het burgers dit duidelik gestel dat hulle ten gunste van Letlandse onafhanklikheid was. Ter geleentheid van die 50ste jubileum van die Hitler-Stalin-ooreenkoms (dikwels ook Molotof-Ribbentrop-verdrag genoem) het betogers in 1989 'n menseketting voltooi wat oor 'n afstand van byna 700 kilometer vanuit Tallinn via Riga na Vilnius gestrek.

Ná die Sowjet-Russiese aanval op Vilnius se televisietoring, waarin in Januarie 1991 dertien mense gedood is, het burgers in Riga barrikades opgewerp om die Letlandse parlement en ander openbare geboue teen Russiese aanvallers te beskerm. Op 20 Januarie 1991 is die dokumentêrregisseur Andris Slapiṇš, sy kameraman en drie ander mense tydens 'n vreedsame betoging in Riga deur Russiese troepe doelbewus doodgeskiet.

Ná Letland se onafhanklikwording het instandhouding en opknapping van geboue en hul fasades prioriteit geniet, en Riga se argitektuur het sy vroeëre skoonheid herwin. Talle nuwe winkels, boetieke, restaurante, kroeë en kunsgalerye is geopen, en buitelandse ambassades het teruggekeer. Riga se bewoners het hul tradisionele handelsbetrekkinge met Europa en die res van die wêreld hervat. Die ekonomiese opswaai, wat eers met die ernstige resessie in 2008/2009 tot stilstand gekom het (en in baie opsigte beperk was tot die hoofstad), het nogtans die kloof tussen arm en ryk versterk.

In 1667 het die Moskouse patriarg hervormings in die administrasie en praktyke van die Russies-Ortodokse Kerk deurgevoer wat deur baie gelowiges as 'n afwyking van die regte geloof beskou is - en uiteindelik aanleiding was tot 'n kerkskeuring. Die sogenaamde Ougelowiges is in Rusland aan vervolging blootgestel, en sommige het hulle as ballinge in Riga gevestig. Hierdie Russiese immigrante het kwartiere naby die middestad bewoon en 'n heenkome as hawearbeiders gevind.
Mettertyd het ook ambagsmanne en ander beroepsgroepe 'n nuwe tuiste in Riga gevind. Geleidelik het 'n hele Russiese voorstad net buite die stadsentrum ontstaan waar Russies-Ortodokse in plaas van Evangelies-Lutherse kerkfeeste gevier is en afwykende morele waardes bestaan het. Die plaaslike boukuns het eweneens Russiese tradisies weerspieël - die Ougelowiges het oorwegend houthuise met kenmerkende versierings en kleure gebou.

Die Moskouse Voorstad is deur die eeue heen met armoede, vreemdelingskap en uitgeslotenheid verbind. In 1941 het die Duitse Nazi-besetters hier 'n ghetto vir die Joodse bewoners van Riga ingerig. Mense is vanuit die Moskouse Voorstad na die nabygeleë moordplekke vervoer waar duisendes doodgeskiet is.

Die plaaslike Grebenščikova-katedraal fungeer steeds as die geestelike sentrum van die Voorstad. Hierdie sakrale gebou met sy kenmerkende goue koepel is een van die bakens van die Moskouse Voorstad wat reeds van ver af waargeneem kan word. Die welvarende koopman Alexander Grebenščikov het 'n ruim bydrae vir die oprigting van 'n kerk gegee wat sy geloofsgemeenskap waardig sou wees. Die katedraal is in 1814 voltooi en het binnekort ook as kulturele en sosiale sentrum vir Russiesprekende bewoners gedien. Sy biblioteek, wat werke vanaf die 16e eeu bewaar, is net soos die sosiale geriewe - weeshuise, skole en hospitale - deur die kerk bestuur. Die katedraal se binneruimte is met die waardevolste ikone in Riga versier waarvan die oudstes uit die 15de eeu dateer. In 1906 is die katedraal onder leiding van die argitek Schmaeling omgebou - die kloktoring in die Bisantynse styl en 'n aantal Jugendstil-elemente is in hierdie periode bygevoeg.

Die wolkekrabber, wat die Akademie van Wetenskappe huisves, is 'n tipiese voorbeeld van Stalinistiese argitektuur. Die konstruksiefinansiering van die gebou (amptelik: Paleis van Kultuur en Wetenskappe), wat in 1958 voltooi is, was merkwaardig. Net ná die Tweede Wêreldoorlog was staatsbedrywe in die Letlandse SSR nog nie in staat om in die plaaslike bevolking se behoeftes te voorsien nie sodat 'n aantal privaat koöperasies van onder meer ambagsbedrywe toegelaat is. Hierdie koöperasies is eers in die 1950's genasionaliseer en volledig in die sentraal-beplande ekonomie geïntegreer.

Die wins uit hierdie nasionalisering is vir die bou van 'n nuwe wolkekrabber gebruik wat as argitektoniese huldeblyk aan kolchoseboere ontwerp is en in hulle kulturele behoeftes sou voorsien. Uiteindelik het geblyk dat die plattelandse bevolking min belangstelling vir die kulturele sentrum getoon het, en die wolkekrabber is vervolgens aan die Akademie van Wetenskappe oorgedra. Deesdae is nog steeds 'n aantal wetenskaplike instellings in die gebou gesetel.

Alhoewel gewoonlik veral Wes-Europese metropole soos Wene, Brussel, Parys of Barcelona met Jugendstil-boukuns geassosieer word, bly Riga se middestad met sowat 800 geboue, wat in hierdie boustyl opgerig en bewaar is, ongeëwenaar in die wêreld. UNESCO het Riga se stadskern dan ook in 1997 tot wêrelderfenisgebied verklaar.

Juis in die tydperk toe die Jugendstil in Europa baie gewild geraak het, het Riga 'n ongekende ekonomiese opswaai beleef en onder meer danksy sy besige Oosseehawe tot die Russiese Ryk se derde belangrikste ekonomiese metropool ná Sint Petersburg en Odessa ontwikkel. Die vinnig groeiende nywerheidsektor het duisende migrante na Riga geloksodat die bevolking teen die einde van die 19de eeu binne veertien jaar van 300 000 tot 500 000 gegroei het. Die massiewe behuisingstekort is met grootskeepse bouprojekte die hoof gebied - sowel in die middestad asook in ander stadsbuurte het talle nuwe woongeboue ontstaan. Die meeste argitekte van hierdie periode het hul akademiese opleiding in die buiteland ontvang en was sodoende vertroud met die ontwikkelinge rondom die Jugendstil-boukuns in Wes-Europa. Hulle het hul woongeboue by voorkeur volgens dié styl ontwerp.

Gelukkig was die sloping van geskiedkundige geboue tydens die Sowjet-besetting buite die finansiële kapasiteit van die plaaslike owerheid sodat hulle nie plek moes maak vir monotone Russiese woonstelblok-argitektuur nie. Maar hoe meer Riga tot 'n sosialistiese Sowjet-metropool ontwikkel het, hoe meer het ook sy historiese stadsdele in verval geraak. Eers met die onafhanklikwording van Letland het 'n ambisieuse herstelprogram begin. Die restourasiewer bly nogtans beperk tot meer gegoede woonbuurte wat aantreklik vir beleggers is. Ander Jugendstil-buurte, veral in voorstede, sal moontlik verlore gaan.

Gedurende sy vroeë fase het die Jugendstil-boukuns nog baie ooreenkomste met die historisme getoon - terwyl die konstruksie van geboue onveranderd gebly het en meestal deur simmetriese afmetings gekenmerk word, is die fasades reeds van 'n nuwe tipe dekoratiewe elemente voorsien: blompatrone, maskers en fantastiese figure.

Die eerste gebou in Riga, wat sonder twyfel by die Jugendstil-argitektuur gereken kan word, is in 1897 volgens planne van Alfred Aschenkampff opgerig. Die fasade van hierdie woongebou in Audēju iela 7 toon tipiese elemente soos plantmotiewe of demoniese maskers. Die argitek Michail Eisenstein (1867-1921), die vader van die bekende Russiese rolprentregisseur Sergei Eisenstein, word by die generasie van boumeesters gereken wat groot invloed tydens die oorgangsperiode tussen historisme en Jugendstil uitgeoefen het. Eisenstein, wat sy opleiding as bou-ingenieur by die Sint Petersburgse Politegnikon ontvang het, het die meeste Jugendstil-huise in Alberta iela ontwerp wat tans by die mooiste voorbeelde van hierdie stylvorm in Europa gereken word. Sy fantasieryke figure (wat hul oorsprong dikwels in die mitologie het), reliëfs, versierings en motiewe uit die volkskuns, kleurryke teëls, gietsterheinings en groot ovale vensters gee aan Eisenstein se geboue 'n unieke karakter.

Met 'n bevolking van meer as 700 000 is Riga die grootste stad in die Baltiese lande. Sy bevolking het in 1991 sy hoogtepunt van byna een miljoen bereik en sedertdien veral as gevolg van emigrasie en laer geboortesyfers gedaal. As die huidige demografiese tendense voortduur, gaan die bevolking moontlik binne vier dekades met die helfte krimp.

Volgens statistieke gegewens van Januarie 2011 is 42,4 persent van Riga se bevolking etniese Letlanders, 40,7 persent etniese Russe, 4,2 persent Wit-Russe, 3,8 persent Oekraïners, twee persent Pole en 6,9 persent inwoners van ander afkoms. In vergelyking met die totale bevolking van Letland (59,4 persent Letlanders teenoor 27,6 persent Russe) is daar dus nog 'n meerderheid inwoners van Slawiese afkoms wat hulle gedurende die Sowjet-besetting van Letland in Riga gevestig het.

Riga was in sy geskiedenis egter steeds 'n smeltkroes van tale en kulture waar Letlanders, Duitsers, Jode en Russe vreedsaam saamgeleef het en almal aktiewe elemente in 'n florerende ekonomie was. Toe Letland sy onafhanklikheid in 1991 herwin het, het inwoners, wat gedurende die Sowjet-besetting geïmiigreer het, nie outomaties Letlandse burgerskap ontvang nie. Tegelykertyd het die persentasie etniese Letlanders in Riga van 36,5 persent in 1989 gestyg tot 42,4 persent vroeg in 2011, terwyl die persentasie Russe in dieselfde periode van 47,3 tot 40,7 persent afgeneem het.




</doc>
<doc id="31706" url="https://af.wikipedia.org/wiki?curid=31706" title="1332">
1332

Die jaar 1332 was 'n skrikkeljaar wat volgens die Gregoriaanse kalender op 'n Dinsdag begin het. Dit was die 32ste jaar van die 14de eeu n.C. In teenstelling met gewone jare het die jaar 366 dae en 'n 29 Februarie gehad. 
Volgens die Juliaanse kalender het die jaar op 'n Woensdag begin.






</doc>
<doc id="31707" url="https://af.wikipedia.org/wiki?curid=31707" title="Skrotum">
Skrotum

Die skrotum (sinonieme: teelsak, balsak) is die sak waarin die testikels (teelballe) hang. Dit bestaan uit 'n dun huid-laag met 'n spierlagie daaronder en is deur 'n tussenskot in twee verdeel. Dit kan beskryf word as 'n uitstulping van die abdomen as vel en spier waarin die testikels rus. Die anatomiese ligging daarvan is tussen die penis en die anus. By sekere soogdiere soos die mens, raak die basis van die skrotum bedek met geslagshare wanneer puberteit aanbreek. Die leek verward dikwels die skrotum met die testikels. Die skrotum is homoloog aan die labia majora in die vroulike geslag.

Dit blyk dat die skrotum ten doel het om die temperatuur van die testikels te verlaag na ongeveer 34.4 grade Celsius (94 grade Fahrenheit) ; laer as die res van die liggaam se temperatuur van 36.7 grade Celsius (98 grade Fahrenheit). Blootstelling aan die liggaam se hoër temperatuur skyn die spermtelling te beskadig. Om die skrotum se temperatuur konstant te hou, ontspan of trek die kremasterspier (in die abdomen) en die dartos-fascia (in die skrotum) saam. Dit beweeg dan die skrotum (en die testikels) verder of nader aan die bekken en abdomen. Kontraksie van die spiervesels van die dartos-fascia is onwillekeurig en laat die skrotumvel dikker en meer plooierig lyk.




</doc>
<doc id="31709" url="https://af.wikipedia.org/wiki?curid=31709" title="San Marino (stad)">
San Marino (stad)

San Marino stad (Italiaans: "Città di San Marino") is die hoofstad van San Marino, maar nie die grootste stad in dié land nie. Meeste besigheid word in Borgo Maggiore gedoen. Dit begrens die San Marino munisipaliteite van Acquaviva, Borgo Maggiore, Fiorentino, en Chiesanuova asook die Italiaanse munisipaliteit van San Leo. Hoewel dit slegs omtrent 4 100 inwoners het, verwelkom dit meer as 3 miljoen toeriste per jaar. Die historiese stadskern van San Marino en die Monte Titano is in 2008 deur Unesco as wêrelderfenisgebied verklaar.

Die stad is deur Sint Marinus en verskeie ander Christenvlugtelinge gestig in die jaar 301 n.C.. Sedertdien het die stad 'n hawe geword vir Christenvlugtelinge uit die Romeinse Ryk. Die gevolg is dat die stad die oudste republiek in Europa geword het, aangesien die land aanvanklik slegs uit die enkele stad bestaan het.

Die stad het verskeie geskiedkundige fortifikasies, wat die stad 'n reputasie as 'n ondeurdringbare dorp in die middeleeue gegee het. As gevolg hiervan was daar geen groot aanvalle op die stad geloods nie. Verskeie torings en mure, wat opgerig is om die stad te beskerm, is steeds te siene.

San Marino is bekend vir sy klein en kronkelende steenstrate. Sy ligging in die bergagtige terrein van die land plaas dit buite bereik van die land se snelweg. Die meeste van die stad se ouer dele is gesluit vir motors wat dit 'n ideale dorp vir voetgangers maak. Daar is busvervoer wat daagliks tussen Borgo Maggiore en San Marino loop.

Die stad is hoogs afhanklik van toerisme, die verkoop van posseëls en landbou, hoewel laasgenoemde aan die kwyn is. 85% van die toeriste is afkomstig uit Italië. Die stad se lae belasting maak dit 'n gewilde inkopiebestemming met meer as 'n duisend winkels. Die stad se argitektuur, veral die stadsaal (Palazzo Pubblico) en die ikoniese drietorings (wat op verskeie nasionale simbole verskyn), asook die uitsig oor die hele land maak van die stad 'n "moet sien" vir toeriste in die noorde van Italië.



</doc>
<doc id="31715" url="https://af.wikipedia.org/wiki?curid=31715" title="Ellis Beach">
Ellis Beach

Ellis Beach is 'n plek geleë in die Verre Noorde van Queensland, Australië. Dit is langs die Koraalsee.
Die manjifieke vyf kilometer strandstrook van Ellis Beach is slegs sowat dertig minute se ry ten noorde van Cairns aan die Captain Cook Highway en Port Douglas en val binne die Cairns streeksraad se gebied.
Ellis Beach is een van die Tropiese Verre Noorde se pragtigste strande waar die Wêrelderfenis reënwoud strek tot by die Groot Koraalrif en is gewild onder die plaaslike bevolking asook besoekers. Vakansiehuisvesting (strandfront huisies, karavane en kampeerterreine) is beskikbaar by die Ellis Beach ontspanningsoord

Ellis Beach is ook die tuiste van die Ellis Beach lewensreddersklub wat gereeld kompetisies en geleenthede organiseer. Vanaf November tot Mei patrolleer die klub ook die nette wat bedoel is om baaiers te beskerm teen gevaarlike jellievisse wat in die tydperk in die waters voorkom (nl. Chironex- en Irukandji-spesies).

Ellis Beach het in die vierde reeks van die Amazing Race voorgekom.


</doc>
<doc id="31716" url="https://af.wikipedia.org/wiki?curid=31716" title="Watermuishond">
Watermuishond

Die watermuishond ("Atilax paludinosus") is 'n klein soogdier wat tussen riete en plante langs waterliggame soos riviere en damme woon. Hulle staan ook bekend as die "Kommetjiegatmuishond" of "Kommetjiemuishond".

Die watermuishond is oor die hele Afrika versprei en kom veral in gebiede voor wat ryk aan water is. Daar is geen rekord van watermuise wat in bergagtige gebiede woon nie, waar daar 'n tekort aan water en dus ook waterliewende diere is.

Watermuishonde is oorwegend donkerbruin en 'n gemiddelde volwassene het 'n lengte van 60 cm en 'n massa van 3,3 kg. Die nek, liggaam en stert is met 'n dik pels gedek. Die pote is kort en die voorpote is uiters sag en sensitief.

Wanneer die diere bedreig of agtervolg word, sal hulle in die water vlug of grom, met opvolgende, blaffende grommery. Watermuishonde kan ook 'n bruin, onwelriekende vloeistof uit hulle anale sakke vrystel wanneer hulle vasgekeer of ontstel is.

Wanneer hulle opgewonde is, uiter watermuishonde 'n hoë-frekwensie gil en 'n oop-mond geblêr. Hulle word min alleen gesien en is baie territoriaal.

Watermuishonde is omnivore en vreet hoofsaaklik waterliewende organismes, soos vis, paddas, varswaterkrappe, mossels en slakke. Verder sal hulle ook insekte (en hulle larwes), duisendpote, slange en voëls vang. Hulle vreet ook graag voëleiers en verskeie vrugte. 'n Watermuishond sal geduldig hulle pote gebruik om deur modder en water vir kos te soek. Harde voorwerpe soos mossels, krappe en eiers word gewoonlik hard neergegooi om die dop te kraak.

Wanneer 'n watermuishond 255 dae (ongeveer 8,5 maande) oud is, is dit geslagsryp. Watermuishonde paar twee keer per jaar: een keer tydens die droë seisoen en keer tydens die reënerige seisoen. Voor geboorte sal die wyfie 'n nes uit droë gras bou in 'n gat in die grond. Indien geen gate beskikbaar is nie, sal sy 'n nes bo-op die grond bou van riete, gras en stokkies. Sy is vir 76 dae dragtig waarna sy telkens aan twee kleintjies geboorte gee. Met geboorte weeg die kleintjies 100 g. Hulle word dan vir 36 dae gespeen, waartydens hulle massa tot 550 g toeneem. Watermuishonde het 'n moontlike lewensduur van 20,8 jaar.

Watermuishonde word baie mak wanneer hulle gevang word terwyl hulle nog klein is. Hulle is skoon diere wat maklik is om aan te hou.




</doc>
<doc id="31734" url="https://af.wikipedia.org/wiki?curid=31734" title="Radiohead">
Radiohead

Radiohead (Afrikaans: "Radiokop") is 'n Engelse musiekgroep van Oxfordshire. Die groep bestaan uit Thom Yorke (voorsang, ritmiese kitaar, klavier, elektroniese), Jonny Greenwood (hoofkitaar, ander instrumente), Ed O'Brien (kitaar, agtergrondsang), Colin Greenwood (baskitaar, sintetiseerders) en Phil Selway (tromme, perkussie). Radiohead het altesame agt albums vrygestel en 23 miljoen kopieë verkoop.

Radiohead het hul eerste enkelsnit, "Creep", in 1992 vrygestel en hul debuutalbum, "Pablo Honey", in 1993. "Creep" was aanvanklik onsuksesvol, maar het 'n jaar ná die eerste vrystelling 'n treffer geword toe dit heruitgereik is. Radiohead se gewildheid in die Verenigde Koninkryk het toegeneem na die vrystelling van hul tweede album, "The Bends", in 1995. Die groep se tekstuurryke kitaaratmosfere en Yorke se falsetto-sang is goed deur kritici en aanhangers ontvang. Met die vrystelling van "OK Computer" in 1997, het Radiohead wêreldwyd nog meer bekend geraak. "OK Computer" is al as 'n kenmerkende album van die 1990's geklassifiseer weens die uitgebreide klank en temas van vervreemding van die moderne wêreld.

Die vrystelling van "Kid A" in 2000 en "Amnesiac" in 2001 het Radiohead tot die piek van hul gewildheid gedryf. Die albums is egter met gemengde kritiek ontvang. Hierdie periode het 'n verandering in Radiohead se styl meegebring, met die inbring van avant-garde elektroniese musiek, Krautrock en jazz in hul werke. Radiohead se sesde album, "Hail to the Thief", wat in 2003 uitgereik is, het verskillende ou style van die groep vervoeg. Hierdie style sluit in kitaargedrewe rock, elektroniese, en kontemporêre lirieke. Met die uitreiking van hul sewende album, "In Rainbows", in 2007, het Radiohead hul platemaatskappy in die pad gesteek en die album self deur hul webwerf versprei. Aflaaiers kon hul eie prys kies wat hulle wou betaal, en kon dit selfs gratis aflaai as hulle so sou verkies.






</doc>
<doc id="31737" url="https://af.wikipedia.org/wiki?curid=31737" title="Cooktown">
Cooktown

Cooktown is die mees noordelike dorp aan die ooskus van Australië en is geleë aan die mond van die Endeavour-rivier op die Cape York skiereiland in verre noorde van Queensland.

Die plek waar Cooktown vandag geleë is was die ontmoetingsplek van twee wyduiteenlopende kulture toe die beskadigde seilskip HMS Bark Endeavour teen die kusgebied van die Guugu Yimithirrstam opgeseil het soekend na 'n veilige hawe, na hul skeepsromp ernstig beskadig is toe dit teen die Endeavour-rif, suid van Cooktown, vasgevaar het.

Die Engelse bemanning het sewe weke op die plek waar Cooktown vandag geleë is deurgebring en hul skip herstel, hulle voedsel- en watervoorrade aangevul en na hul siekes omgesien. Die welvarende wetenskaplike Joseph Banks en die Sweedse natuurkundigie Daniel Solander wat Cook op die ekspedisie vergesel het, het baie nuwe plantspesies versamel en gedokumenteer en met behulp van 'n jong kunstenaar by name Sydney Parkinson is daar ook tekeninge van die soorte gemaak. Hy was dan ook die eerste Engelse kunstenaar om Aborigines te teken uit eie waarneming.

Na etlike weke het Banks van die plaaslike mense ontmoet en met hulle gepraat en sowat 50 woorde van die Guugu Yimithirrtaal opgeteken, insluitende die naam vir die verstommende dier wat die inboorlinge 'n gangarru genoem het. Die kangaroe is vir die eerste keer deur Europeërs waargeneem by Grassy Hill tydens hierdie vaart.

Cook het die rivier “Endeavour” na sy skip vernoem, en met sy noordwaartse vaart het hy die 'Queen Anne Jack' gehys en die hele ooskus van Australië vir Brittanje opgeëis. Hy het ook die Cape York-skiereiland na die Graaf van York vernoem.




</doc>
<doc id="31740" url="https://af.wikipedia.org/wiki?curid=31740" title="YouTube">
YouTube

YouTube is 'n webwerf wat gebruikers in staat stel om video's op te laai, koers, kommentaar, deel, en na ander opgelaaide video's te kyk. Die webwerf behels films, musiek videos, nuus, opvoedkundige programme, sowel as video blogs, skyfievertonings, humoristiese video's, en nog baie meer te kyk. YouTube is tans die grootste video webwerf op die Internet.

YouTube is in Februarie 2005 opgerig deur drie voormalige PayPal medewerkers. 'n Groot verskil met ander video webwerwe in die tyd was dat alle video's outomaties omgeskakel word na een formaat wat vir baie mense toeganklik is, Flash video (.flv). Dit, gekombineerd daarmee dat die hele webwerf gratis vir gebruik is, het daarvoor gesorg dat YouTube nou die grootste videowebwerf op die internet geword het, en één van die grootste webwerwe op die internet in sy geheel.

Die meerderheid van die video's op YouTube word deur indiwiduë uit die publiek uit opgelaai, alhoewel sommige mediamaatskappye soos CBS, BBC, VEVO, Hulu en andere ook van hulle eie materiaal beskikbaar stel. Ongeregistreerde YouTube gebruikers kan gratis na video's kyk, terwyl geregistreerde gebruikers video's kan oplaai. Sommige video's wat as moontlik beledigend of aanstootlik beskou word, kan slegs deur geregistreerde gebruikers van ouer as 18 jaar gekyk word. In November 2006 is YouTube deur Google oorgeneem, teen 'n bedrag van 1.65 miljard Amerikaanse dollar. YouTube is dus tans as 'n onderafdeling van Google.

Daar word nie baie statistieke uitgegee nie, maar in Julie 2006 het YouTube 'n berig uitgegee dat daar elke dag meer as 100 miljoen video's gekyk word, en in die hele maand was uiteindelik 2,5 miljard video's afgelaai. Net in Januarie 2008 is daar al 3 miljard video's deur slegs 79 miljoen mense afgelaai.

Voor die loods van hierdie webwerf, was daar baie min geleenthede gewees om video's op die Internet te laai. Ná YouTube begin is, het daar 'n hele aantal ander webwerwe opgespring wat ook gebruikers in staat gestel het om video's op die Internet te laai.

In ruil vir die stoor van die video's moet die oplaaier van alle outeursregte afstand doen. Dit beteken dat jy nie iemand anders se werk mag oplaai indien dit onder kopiereg beskerm word nie. In sommige gevalle bevat opgelaaide video's wel materiaal wat onder kopiereg staan, en kan hulle soms deur YouTube geblokkeer word.

Die skending van kopiereg deur YouTube gebruikers het al tot verskeie regsgedinge gelei. In Maart 2007 het "Viacom" in 'n saak teen Google, die YouTube eienaar, 'n bedrag van 1 miljard dollar geëis omdat daar 160 000 van sy video's op YouTube beskikbaar was. In September 2007 is YouTube deur 20th Century Fox gedwing om honderde video's te verwyder. Verskeie mediagroepe, waaronder Sony BMG, BBC en Samsung het egter al ooreenkomste met YouTube bereik waarvolgens hulle video- en klankmateriaal wel in sommige gevalle gebruik mag word.

Op YouTube mag gebruikers video's oplaai met 'n maksimum grootte van 1 024 MB, maar elke video mag slegs 10 minute lank wees. Formate soos .avi (XviD met MP3), .mp4 (H.264 met AAC+,) .mov, .mpeg word aanvaar. Die video's word omgeskakel na .flv, met daarin die H.263 videoenkodering en 64kbit/s MP3 monogeluid. Die datastroom het 'n totale bitrate van +/- 330 kbit/s, die resolusie is 320x240. Sedert Maart 2008 gee YouTube ook die keuse om die video's in hoër gehalte af te laai. Die resolusie is verhoog van 320x240 na 480x360.

Daar is twee moontlikhede: tik jy &fmt=6 agter die adres van die video in jou webblaaier, dan kry jy 'n H.263 stroom van +/- 600kbit/s met 96kbit/s MP3 mono. Met &fmt=18 kan jy luister na 'n stereostroom, die formaat is dan nie .flv nie, maar .mp4. Die .mp4 bestaan uit 'n H.264-beeldstroom van 300-400kbit/s en +/- 128kbit/s AAC-geluid.

Op 19 Junie 2007 was Eric E. Schmidt in Parys om die nuwe lokaliseringstelsel van stapel te stuur. In die volgende lande is die stelsel al in werking gestel:



</doc>
<doc id="31742" url="https://af.wikipedia.org/wiki?curid=31742" title="Dwergmuishond">
Dwergmuishond

Die dwergmuishond ("Helogale parvula") is 'n klein, donker soogdier wat van Ethiopië tot Angola en suidwaarts tot in die oostelike streke van Suider-Afrika aangetref word.

'n Gemiddelde volwasse dwergmuishond bereik 'n lengte van 40 cm: die liggaam en kop het saam 'n lengte van tussen 18 en 260 cm, met 'n stert wat tussen 12 en 20 cm lank is. Dwergmuishonde is donker diertjies en hulle pelse wissel van 'n gespikkelde bruin to grys kleur. Die onderbene en stert is oor die algemeen bietjie donkerder as die liggaam, terwyl die maag weer bietjie ligter is.

Die dwergmuishond woon hoofsaaklik in tonnels en gate in termietneste of boomstompe in grasvelde, beboste gebiede en bergagtige struikvelde. Hulle word van seevlak tot hoogtes van 1800 m bo seespieël aangtref.

Die dwergmuishond se dieet bestaan oor die algemeen uit insekte, reptiele en ander klein soogdiertjies.

Dwergmuishonde word gewoonlik in groepe aangetref, met 'n dominante wyfie en haar nageslag. Die wyfie se maat het tweede rang in die groep en hulle is die enigste paartjie in die groep wat sal paar. Die ander volwasse dwergmuishonde maak die kleintjies skoon, dra, voer en versorg hulle. Dit is nie ongewoon dat 'n ander wyfie (buiten die dominante wyfie) soms die kleintjies sal soog nie. Kleintjies sal vanaf 'n ouderdom van 6 maande saam met die groep begin kos soek. Die groep breek op wanneer die dominante wyfie vrek. Elke groep het 'n tuisgebied van ongeveer twee hektaar - die denkbeeldige bakens van die gebied skuif namate prooi minder of meer volop is in ander areas.

Die wyfie is vir 49-56 dae dragtig en sal in die reënerige seisoen (November tot Mei) geboorte skenk aan ongeveer vier kleintjies. Sy kan tot drie keer per jaar dragtig wees. Die kleintjies word vir 45 dae gespeen en kos word ook in hierdie tyd vir hulle aangedra. Geslagsrypheid word met drie jaar bereik.




</doc>
<doc id="31746" url="https://af.wikipedia.org/wiki?curid=31746" title="Kaki King">
Kaki King

Kaki King is gebore op 24 Augustus 1979 as Katherine Elizabeth King en is 'n Amerikaanse kitaarspeelster, sangeres en liriekeskryfster, afkomstig uit Atlanta, Georgia.

King se styl sluit in om teen die kitaar met haar hande te slaan en ander slapbastegnieke. Sy gebruik die kitaar vir perkussiewe ritmes, asook vir klanklae en herhaling, wat 'n perkussiewe en ingewikkelde klank meebring. Haar speelstyl lyk op dit van Michael Hedges en Preston Reed. Sy noem ook laasgenoemde uitdruklik as 'n hoofinvloed van haar musiek. Alhoewel sy haar styl en van deel met die kitaarspeler Justin King, is die twee nie aan mekaar verwant nie.

As kind het haar vader haar aangemoedig om by musiek te maak, en alhoewel sy op 'n vroeë ouderdom aan kitaar blootgestel is, was haar eerste ernstige instrument die tromme. King het in hoërskoolmusiekgroepe gespeel saam met haar klasmaat Morgan Jahnig, baskitaarspeler van Old Crow Medicine Show. By matrikulasie vanuit The Westminster Schools in Atlanta het die twee vriendinne hul weg na New York University gemaak. Terwyl sy daar was het King weer kitaar begin bespeel, ná jare se afskeep daarvan. Sy het 'n paar konserte uitgevoer en het ook in die New Yorkse moltreinstasies informeel gespeel.




</doc>
<doc id="31749" url="https://af.wikipedia.org/wiki?curid=31749" title="Ontstekingstelsel">
Ontstekingstelsel

'n Ontstekingstelsel is 'n stelsel vir die ontsteking van 'n lug-brandstofmengsel. Dit is meestal bekend in binnebrandenjins, maar vind ook ander toepassings soos in olie- en gasgedrewe ketels plaas. Die vroegste interne binnebrandenjin het 'n vlam en verhitte buis vir ontsteking gebruik, maar hierdie stelsels is vinnig vervang deur stelsels wat 'n elektriese vonk gebruik.

Die eenvoudigste vorm van 'n vonkonstekingstelsel is een wat 'n magneto (ontstekingsmagneet) gebruik. Die enjin draai 'n magneet binne 'n klos en draai ook 'n kontakskakelaar wat die stroom onderbreek en sodoende 'n hoë genoeg spanningsverskil veroorsaak dat 'n vonk oor die klein gaping kan spring. 'n Vonkprop word direk an die magneto se afvoer verbind. Magnetos word nie in moderne motors gebruik nie maar omdat hulle hul eie elektrisiteit opwek word hulle dikwels gebruik in suierenjin aangedrewe vliegtuigenjins en klein enjins soos wat 'n mens in bromponies, grassnyers, kettingsae ensovoorts aantref wat nie 'n battery het nie. Magnetos is in bogenoemde enjins gebruik vanweë hul eenvoud en die feit dat hul selfonderhoudende aard 'n betroubare oplossing gebied het. Magnetos weeg ook minder as 'n stelsel met 'n battery en 'n generator of alternator.

Vliegtuigenjins het ook dikwels meer as een magneto om oortollige stelsels daar te stel in geval van 'n faling.

Die afvoer van 'n magneto hang af van die spoed van die enjin en daarom is die aanskakel van die stelsel moeilik. Sommige magnetos sluit 'n impulsstelsel in wat die magneet op die regte oomblik vinnig laat draai en dit sodoende makliker maak om die enjin aan te skakel wanneer die enjin stadig draai. Sommige vliegtuie en ook die Ford Model T het 'n stelsel gebruik wat op nie-herlaaibare droë selle staatgemaak het om die enjin op lae snelhede aan te skakel; die bestuurder moes dan die ontsteking per hand oorskakel na die magneto vir hoë-snelheidswerking.

Om 'n hoë spanning te verkry vanuit die lae-spanning batterye is 'n toestel gebruik wat die stroom deur 'n elektromagnetiese klos gestuur het wat 'n stel kontakpunte dan oopgemaak het om die stroom te onderbreek; die magnetiese veld sal dan wegval, die veerbelaaide kontakpunte sou weer toemaak en die stroom weer hervat word en sodoende is 'n vinnig herhalende siklus opgestel. Die vinnig bewegende magnetiese veld induseer 'n hoë spanning oor die klos wat dan ontlaai word oor die punte van die vonkproppe. Die vinnig skakelende stelsels se swak punt was dat die vonk gereeld oor die kontakpunte gespring het en dit deurgebrand of gesweis het.

Die Model T het verskil van moderne stelsels deurdat dit nie 'n hoë spanning direk by die afvoer verskaf het nie; die stelsel het slegs 'n enkele hoogspanningsiklus per omwenteling veroorsaak en het nie 'n vinnigskakelende bron gehad nie. Daar is van 'n tydreëlaar soortgelyk aan die moderne vonkverdeler gebruik gemaak om die hoë spanning by die vonkprop uit te kry. Die tydreëling kon verstel word deur 'n draaimeganisme wat verstel kon word deur 'n hefboom langs die stuurkolom.

Met die universele implementering van elektries aansitters vir motorvoertuie en die daarmee gepaardgaande beskikbaarheid van 'n groot battery om te dien as 'n konstante bron van elektrisiteit is daar weggedoen met magnetiese ontstekers en is gebruik gemaak van stelsels wat die batterystroom onderbreek het met 'n ontstekingsklos ('n soort transformator) om die spannings te verhoog soos benodig vir ontsteking. 'n Vonkverdeler is gebruik om die hoogspanningspols na die korrekte vonkprop op die regte oomblik te stuur.

Die eerste betroubare battery aangedrewe ontstekingstelsel is deur Dayton Engineering Laboratories Co. (Delco) ontwikkel en het sy verskyning in die Cadillac van 1910 gemaak.

Die punte het toegemaak en die klos magneties gelaai en wanneer die punte dan deur 'n nok van nokas oopgemaak is, het die magnetiese veld weggeval wat 'n hoë spanning aan sekondêre, hoë spanningskant van die klos teweeg gebring het. 'n Kapasitor is gebruik om die wedersydse induksie vanaf die magnetiese veld te absorbeer om te verhoed dat die kontakte deurgebrand het en sodoende is die kontakte se lewensduur verhoog. Die Ketteringstelsel was vir baie jare die primêre stelsel in die motornywerheid vanweë sy laer koste, hoë betroubaarheid en relatiewe eenvoud.



</doc>
<doc id="31750" url="https://af.wikipedia.org/wiki?curid=31750" title="Pous Johannes XIX">
Pous Johannes XIX

Johannes XIX was die 144ste pous van die Rooms-Katolieke Kerk en die tweede Tusculum pous.

Pous Johannes XIX is gebore as Romanus van Tusculum in Rome, Italië die seun van graaf Gregorius van Tusculum en sy vrou Maria. Voor sy verkiesing was Johannes 'n konsul en 'n senator. Op 19 April 1024 volg hy sy broer Pous Benedictus VIII op en regeer tot sy dood op 20 Oktober 1032. Hy word opgevolg deur sy neef Pous Benedictus IX.
Die naam ‘Johannes’ beteken 'God is genadig'.

Pous Johannes XIX was 'n leek toe hy verkies is. Hy is vinnig tot biskop gewy sodat hy pous kon word. Johannes is omgekoop om die patriarg van Konstantinopel die titel van ekumeniese biskop te gee. Dit het egter soveel negatiewe reaksie uitgelok dat hy dit amper dadelik weer teruggetrek het.

Keiser Hendrik II sterf in 1024 en die pous gee sy steun aan Koenraad II en kroon hom en sy vrou Gisela tot keiser in die Sint Pieterskerk op 26 Maart 1027. In 1025 seën hy die kroning van die Poolse koning Boleslav Chrobry. Op 6 April 1027 hou Johannes 'n sinode in die Lateraanse paleis en steun die patriarg van Aquileia teen die biskop van Grado. In 1029 het die pous sy beslissing herroep en die biskop van Grado in al sy funksies herstel. In 1025 gee die pous aan Bisantius, aartsbiskop van Bari die reg om twaalf onderbiskoppe te wy.

Pous Johannes XIX was die eerste pous wat 'n aflaat verkoop het, iets wat later een van die redes vir die reformasie geword het.

Die volgende pous met die naam Johannes is Pous Johannes XXI. Pous Johannes XX het nooit bestaan nie.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31754" url="https://af.wikipedia.org/wiki?curid=31754" title="Ursus">
Ursus

Ursus is 'n genus in die familie van bere ("Ursidae"). Hierdie genus omvat die bruinbere, ysbere en swartbere wat oor Eurasië en Noord-Amerika versprei is. Die naam is van die Latynse woord "ursus" afgelei, wat "beer" beteken.







</doc>
<doc id="31757" url="https://af.wikipedia.org/wiki?curid=31757" title="Beer">
Beer

Bere ("Ursidae") vorm 'n familie binne-in die orde van die roofdiere ("Carnivora"). Hulle behoort saam die hondagtiges, seeroofdiere, wasbeeragtiges en marteragtiges tot die onderorde, "Caniformia". Die eerste bere was nie groot nie, maar het mettertyd ontwikkel tot groot roofdiere. Die Kodiakbeer ("Ursus arctos middendorffi") en die ysbeer ("Ursus maritimus") is die twee grootste landroofdiere op aarde. Die huidige bere is groot diere, met stewige, kort ledemate en klein sterte.

Bere is soolgangers: wanneer hulle loop sit hulle hulle hele voet neer. Wanneer bere hardloop, kan hulle vir 'n kort periode hoë snelhede bereik. Hulle is oor die algemeen omnivore, met 'n voorkeur vir plantaardige voedsel. Uitsonderings is die vegetariese reuse panda, wat uitsluitend bamboes vreet, en die karnivoriese ysbeer, wat selde plantaardige voedsel vreet en afhanklik is van 'n dieet van seehonde en vis.

Pasgebore beertjies is baie klein (tot 700 g), sonder hare en hulpeloos.




</doc>
<doc id="31763" url="https://af.wikipedia.org/wiki?curid=31763" title="Pool (spel)">
Pool (spel)

Pool is 'n biljartspel van Amerikaanse oorsprong en word op 'n pooltafel gespeel. Die spel is wêreldwyd baie gewild en word dikwels in kroeë en ander sosiale bymekaarkomplekke gespeel.

Die spel word op 'n reghoekige tafel gespeel met 'n sak (gat) aan elke hoek en een sak in die middel van elke lang sy van die reghoek. Die doel van die spel is om die balle in die sakke in te skiet net soos dit by snoeker die geval is.

'n Standaadstel poolballe word genommer van 1 tot en met 15, met die eerste 7 wat die 'heles' oftewel "solids" (balle met één kleur) genoem word en waar 8 die swart bal is. Die 9 tot en met die 15 balle word die 'halwes' oftewel die "stripes" genoem (met 'n wit sy en 'n gekleurde band).

Daar bestaan heelwat variante, waarvan die drie gewildstes is:

8-bal word gespeel met 16 balle, 1 speelbal (die witte) en 15 genommerde balle. Die spel word deur twee spelers gespeel.

Die balle word gewoonlik as volg gekleur:

Die tafel se speeloppervlakte is ongeveer 9 voet by 4.5 voet.

Die bedoeling van die spel is dat die een speler die heles van die tafel afspeel en die ander die halwes van die tafel afspeel. Die 8-bal (die swarte) word laaste afgespeel en die een wat daarin slaag is die wenner.

Die balle word in 'n driehoek op die tafel geplaas. Die 8-bal is die middelste van die drie balle. In die onderste ry van die driehoek word 'n halwe en op die ander hoek word 'n hele geplaas. Die res van die balle word dan willekeurig daarom geplaas.

Die wit bal word agter die lyn geplaas en 'n geldige breekskoot moet óf 'n bal sink óf ten minste 4 balle moet die kant geraak het. Indien die breek nie volgens hierdie vereistes geskied het nie kan die teenstander daarop aandring dat die balle weer opgestel word en word hy dan die een om te breek of hy kan kies om van die bestaande posisie af te speel.

As daar na die breek 'n hele of 'n halwe of beide gesink is, bly die speler wat gebreek het aan die beurt. Die tafel is dan steeds "oop" wat beteken dat die speler dan steeds mag kies of hy met die heles of die halwes wil speel, ongeag van welke bal tydens die breekslag gesink is. As hy met sy tweede beurt 'n bal sink is die keuse finaal. As daar geen balle na die breekslag gesink is nie het die teenstander die keuse tussen hele of halwe balle (deur 'n bal te sink). Die tafel bly "oop" tot tyd en wyl 'n bal gesink word. As die 8-bal gesink word tydens die breek mag die speler wat gebreek het vra dat die balle weer opgestel word en weer speel of hy kan vra dat die 8-bal op die kol geplaas word en mag hy dan verder speel. As die breker die wit en die 8-bal sink met die breekslag het die teenstander die opsie om te vra vir die heropstel van die balle en te breek of dat die 8-bal op die kol geplaas word en dat hy die wit bal kan plaas vir die volgende skoot.

'n Speler hou aan om te skiet totdat hy 'n fout begaan, hy 'n veilige skoot verklaar (voor die skoot om strategiese redes die opsie uitoefen om nie weer te skiet indien hy wel die bal sou sink nie), of as hy nie 'n bal sink op 'n gewone skoot nie. Daarna is dit die beurt van die teenstander. Die spel wissel sodanig af vir die res van die spel. Na 'n fout het die teenstander die opsie om die bal enige plek op die tafel te plaas, tensy die fout met die breekslag soos hierbo genoem plaasgevind het.

Wanneer 'n speler al sy genommerde balle gesink het, mag hy probeer om die 8-bal te sink. Om te wen moet die speler eers aandui in watter sak hy/sy die agt bal gaan sink en dit dan suksesvol in daardie sak sink. As die 8-bal tydens so 'n skoot in 'n ander sak as die aangewese sak val, van die tafel afgeskiet word of 'n fout begaan word tydens die skoot, verloor daardie speler die spel. Andersins is die speler se beurt oor. (In sommige formele reëls word die spel nie verloor indien 'n fout begaan word tydens die 8-bal skoot nie).

Enige van die volgende omstandighede kan lei tot 'n oorwinning in die spel:


'n Nouverwante stel reëls is die Engelse reëls oftewel Blackball pool. Die grootste verskil met Engelse reëls is dat die teenstander tydens 'n fout met twee skote beloon word in plaas daarvan dat die teenstander die bal enige plek op die tafel kan plaas soos met die Amerikaanse 8-balreëls. 



</doc>
<doc id="31766" url="https://af.wikipedia.org/wiki?curid=31766" title="Heimwee">
Heimwee

Heimwee is 'n Duitse leenwoord ("Heimweh"), waarmee 'n verlange of weemoed uitgedruk word na die geborgenheid en sekerheid van die bekende. Heimwee word veral ervaar wanneer mens op 'n onbekende plek is, byvoorbeeld met vakansie is na 'n aanvanklik ongewone bestemming.

Heimwee is 'n onderwerp wat heelwat in die letterkunde gebruik word: onder andere Daniel Defoe se "Robinson Crusoe" vertel hieroor.

Duits bevat ook 'n woord wat die teenoorgestelde beteken: "Fernweh", wat die verlange na onbekende situasies beskryf. Hierdie woord is egter nie in Afrikaans opgeneem nie.



</doc>
<doc id="31769" url="https://af.wikipedia.org/wiki?curid=31769" title="Handelsmerk">
Handelsmerk

'n Handelsmerk (Engels=""Trademark"") is 'n versameling beelde en idees wat 'n ekonomiese produsent verteenwoordig; meer spesifiek verwys dit na die tasbare simbole soos die naam, kenteken, leuse en ontwerpskema. Handelsmerkerkenning en ander reaksies word ontlok deur die versameling ervaringe wat gebruikers met die spesifieke produk of diens ondervind, hetsy direk deur die gebruik van sodanige produk of indirek deur die invloed van advertensies, ontwerp en kommentaar in die media. 'n Handelsmerk is 'n simboliese belligaming van al die inligting wat verband hou met 'n maatskappy, produk of diens. 'n Handelsmerk dien om assosiasies en verwagtinge te skep rondom die produkte van 'n produsent. 'n Handelsmerk sluit dikwels 'n eksplisiete kenteken, lettertipe, kleurskemas, simbole, klanke wat ontwikkel word om 'n implisiete waarde, idee of selfs persoonlikheid te verteenwoordig.

Die instandhouding en ontwikkeling van handelsmerke het 'n toenemende belangrike komponent van die moderne kultuur en ekonomie geword.





</doc>
<doc id="31770" url="https://af.wikipedia.org/wiki?curid=31770" title="Spier">
Spier

'n Spier is die saamtrekkende weefsel van die liggaam en word gevorm uit die mesodermiese laag van die embrioniese kiemselle. Spierselle bevat filamente wat saam kan trek en bymekaar kan verby beweeg en die grote van die sel kan verander. Spiere kan as skelet-, hart- of gladde spiere geklassifiseer word. 

Die funksie van spiere is om 'n krag te laat ontstaan en sodoende beweging teweeg te bring. Spiere kan of die beweging van die organisme self of van die inwendige organe veroorsaak. Hart- en gladde spier sametrekkings geskied onbewustelik en is noodsaaklik vir oorlewing. 

Voorbeelde hiervan is die sametrekking van die hart en peristalsis wat kos deur die spysverteringskanaal stuur. Bewustelike sametrekking van die skeletspiere word gebruik om die liggaam te beweeg en kan baie fyn beheer word. Voorbeelde is die beweging van die oog of groter bewegings soos van die Musculus quadriceps femoris (dyspiere) in die dy. 

Daar is twee hoofsoorte spiervesels wat bewustelik beheer kan word: Die vinnig saamtrekkende- en die stadig saamtrekkende vesels. Stadig saamtrekkende spiervesels kan vir lang tye saamtrek maar met min krag terwyl vinnig saamtrekkende vesels vinnige, kragtige sametrekkings veroorsaak. Die soort vesel raak egter gou vermoeid.

Die eenvoudigste tipe spierweefsel is saamgestel uit mio-epiteelselle, wat tussen die gewone epiteelselle lê en by hul basis in 'n spiervesel oorgaan. Sulke primitiewe spierselle word by onder andere die holtediere (phylum "Coelenterata") aangetref. By soogdiere (klas "Mammalia") kom hierdie seltipe slegs nog in die melk en sweetkliere voor. 

Ware spierselle is verlengde selle waarvan die Iengte-as met die rigting van die kontraksie saamval. 'n Groot aantal spiervesels word saam gegroepeer in 'n spier. Afgesien van voortbeweging, gryp en klou, ensovoorts, versorg die spiere ook die inwendige bewegings soos die hartslag, dermperistalse en sametrekking van die baarmoeder en die diafragma (middelrif). Op grond van die verskille in die mikroskopiese bou en wyse van funksionering word daar tussen dwarsgestreepte en gladde spier onderskei.

Dwarsgestreepte spiere kom by omtrent alle diergroepe voor. Dit bestaan uit talryke (tot enkele duisende) verlengde, silindriese spiervesels. Elke spiervesel is omring deur ŉ membraan die sarkolemma, en kan beskou word as 'n saamgestelde, veelkernige eenheid (sinsitium, netwerk) van jong spierselle (mioblaste). In die selplasma (sarkoplasma) van die spiervesels lê baie miofibrille, dit is spierfibrille wat in die lengte gerangskik en uit 'n groot aantal filamente saamgestel is. 

Die groot aantal mitochondria in die sarkoplasma bevat ensieme wat vir die vrylating van energie nodig is. In die bindweefselskede rondom die afsonderlike spiervesels, die spierveselbundels en ook rondom die hele spier loop vertakte bloedvate wat voedingstowwe na die spierselle vervoer. Die bindweefselomhulsels om die spiervesels en spierveselbundels verleen nie net stewigheid aan die spier nie, maar verskaf ook 'n sekere mate van selfstandigheid aan die verskillende spiervesels. 

Die miofibrille van dwarsgestreepte spierweefsel is opgebou uit twee tipes filamente, wat sowel chemies as ten opsigte van afmetings verskil. Met behulp van elektronmikroskopie is aangetoon dat daar dik en dun filamente voorkom. Hulle le parallel met mekaar (in die lengterigting van die fibril) en oorvleuel mekaar gedeeltelik. Die dik filamente bestaan uit ŉ proteïen, miosien, en hul gemiddelde deursnit is ongeveer 100 formula_1 (1 formula_1= 10 m); die dun filamente bestaan uit 'n proteïen, aktien, en het 'n deursnee van 50 formula_1. 

Wanneer dwarsgestreepte spierweefsel met 'n ligmikroskoop ondersoek word, vertoon dit ligte en donker sones, wat as onderskeidelik 'n I-band (isotroop) en 'n formula_1-band (anisotroop) bekend staan. In die gebied waar die dun en dik filamente oorvleuel, kan met behulp van 'n elektronmikroskoop uitsteeksels waargeneem word waarmee die filamente waarskynlik bruggies kan vorm tydens sametrekking. 

Die prikkel vir die sametrekking is afkomstig van die senuweestelsel, waarvandaan die impulse via die membraan van die spiervesels na die inwendige gedeelte van die spier gelei word. Die sarkoplasmiese retikulum ('n gespesialiseerde onderdeel van die sarkoplasma) vervul 'n belangrike rol; dit bestaan uit 'n stelsel van klein kanaaltjies waardeur die miofibrille omring word. 

By skeletspiere is dit duidelik dat hierdie kanaalsisteem uit twee dele bestaan: transverse tubuli (T-buisies), wat loodreg op die lengteas van die spiervesels staan, en longitudinale (ewewydig met die lengteas) elemente, wat op veral die hoogte van die A-bande voorkom. Daar word algemeen aanvaar dat die transverse tubuli verantwoordelik is vir die vinnige geleiding van die aankomende senuwee-impuls vanaf die sarkolemma na die miofibrille, waardeur gelyktydige sametrekking van alle sarkomere moontlik is. 

Die longitudinale elemente speel moontlik 'n rol by die metaboliese prosesse, wat noodsaaklik is tydens sametrekking en verslapping. Op grond van die rangskikking van die spiervesels en die verhouding met die spierpese (strukture waarmee die spiere aan die skeletdele vas is) word daar verskillende tipes dwarsgestreepte spiere onderskei: die eenvoudige, spoelvormige spier (byvoorbeeld die van die onderarm), die geveerde spier (byvoorbeeld die halfpesige spiere), die dubbelgeveerde spier (byvoorbeeld die kuitspier), die meerkoppige spier (byvoorbeeld die buikspier) en die breë spier (byvoorbeeld die groot borsspiere).

Gladde spiere kom voor in veral die wand van die dermkanaal, afvoerbuise van die spysverteringskliere, long kanaaltjies, bloedvate en in die afvoerbuise van die uitskeidings- en geslagsorgane. Soms kan 'n sametrekking tot stand kom onder invloed van 'n senuweenet wat binne die gladde spier self aanwesig is (outonoom); normaalweg word 'n kontraksie egter deur die outonome senuweestelsel beheer. 

By die mens kan die wil dus geen beheer uitoefen oor die sametrekking van hierdie spiere nie. Die duidelike dwarsgestreepte voorkoms (soos by die dwarsgestreepte spiere) ontbreek by gladde spiere. Die werking van die gladde spierweefsel is gewoonlik langsamer as die van dwarsgestreepte spiere, maar hulle kan ŉ bepaalde spanningstoestand langer handhaaf. 

Gladde spiere bestaan uit spoelvormige spiervesels. Die vesels is meestal baie korter as die van dwarsgestreepte spierweefsel en bevat dikwels net een kern wat in die sentrale deel van die spiervesel voorkom. Rondom die kern lê die sarkoplasma, waarin die longitudinale miofibrille voorkom. In teenstelling met die fibril le van die dwarsgestreepte spiere, wat uit talryke agtereenvolgende sarkomere opgebou is, vertoon die miofibrille van gladde spierweefsel nie 'n soortgelyke reëlmatige organisasie nie. 

Drie tipes spiere word onderskei: by die eerste tipe stem die filamente ooreen met die by dwarsgestreepte spierweefsel; die tweede tipe (byvoorbeeld die sluitpier van die skulp van 'n weekdier) se filamente is heelwat langer as die van dwarsgestreepte spierweefsel. Die deursnee van die dik miofilamente van die sluitspier is ongeveer 500 tot 1 500 formula_1, in vergelyking met die 100 formula_1 van dwarsgestreepte spiere. 

Afgesien van die miosien (ŉ proteïen) is daar ook nog paramiosien in die filamente. In die sluitspier word elke dik filament nie omring deur 6 (soos by dwarsgestreepte spierweefsel) nie, maar deur 12 dun aktienfilamente, wat dieselfde samestelling as die van dwarsgestreepte spiere vertoon. Die derde tipe gladde spier kom by onder andere werweldiere voor. Tydens die rusfase word geen dik filamente waargeneem nie; miosien is wel in hierdie spiere aangetoon, maar die strukturele rangskikking verskil.

Spierwerking berus vir 'n groot deel op die eienskappe van die proteïene miosien en aktien. Die afsonderlike filamente bestaan uit 'n groot aantal proteïenmolekules; so bevat die dik filamente van die dyspier van die padda 360 miosienmolekules. Elke miosienmolekule bestaan uit 2 proteïenkettings wat om mekaar gedraai is en 'n lengte van 1 400 formula_1 en 'n deursnit van 20 formula_1 het. 

Hierdie dubbelspiraal of alfa-heliks eindig in 'n bolvormige struktuurtjie, wat waarskynlik die uitsteekseltjie vorm wat onder die elektronmikroskoop sigbaar is. Die aktienfilamente self is saamgestel uit 'n groot aantal Gaktienmolekules (globulêre aktien), 'n bolvormige proteïen met 'n molekulêre gewig van 60 000. Baie van hierdie molekules vorm saam ŉ ketting, die F-aktien (fibrillere aktien). 

Twee F-kettings wat om mekaar gedraai is, vorm saam ŉ dun filament. Daar word veronderstel dat tydens 'n kontraksie die miosienelemente van die dik filamente ŉ tydelike verbinding met die dun aktienfilamente vorm. Wanneer hierdie verbinding gevorm is, kan die filamente slegs vir klein afstande oormekaarskuif. Vir verdere vergroting van die spier moet die bruggies verbreek word. 

Wanneer dit gebeur, word 'n nuwe verbinding tussen 'n miosienelement en ŉ aktienfilament op 'n verder geleë plek gevorm. Op die manier kan die aktienfilamente dus verskuif en die spier verkort word. Tydens sametrekking vind op molekulêre vlak allerlei prosesse plaas waarvan die aard nog nie heeltemal duidelik is nie.

Spiersametrekking en gepaardgaande spierarbeid kom tot stand onder die invloed van prikkels vanaf die senuweestelsel. By skeletspiere word die arbeid via pese op die skeletdele oorgedra; die inhoud van die spysverteringskanaal, blaas en ander buisvormige organe word meestal voortgedryf deur die ritmiese bewegings van die gladde spiere. Hierdie bewegings vind dikwels plaas sonder enige senuwee-impulse van buite af. 

Die gevolg is 'n voortdurende golf van sametrekkings (peristalse). By gladde spiere word die sametrekkings gekoördineer deur die senuwees van die outonome senuweestelsel. Daar is selfs sprake van dubbele innervering: naas die stimulerende outonome vesels is daar ook remmende senuwees. Die tydsduur vir 'n volledige sametrekking en die daaropvolgende verslapping van gladde spiere is lank. 

Gladde spiere is daartoe in staat om lang tye ŉ toestand van ligte kontraksie (tonus) te handhaaf met 'n minimum energieverbruik. 'n Belangrike kenmerk van gladde spierweefsel is dat dit geen vasgestelde rusperiode (ruslengte) het nie. 

Tydens 'n uitsettingsreaksie (rek-reaksie) gee die spiere oor 'n groot afstand mee, sonder enige spanningsverhoging Die gladde spiere in die wand van die urienblaas van werweldiere hou die blaasinhoud onder 'n gelykmatige spanning, wat onafhanklik is van die mate van uitrekking van die spierselle. Die sametrekking van gladde spierweefsel word baie deur hormone en metaboliese produkte beïnvloed.

Die hartspier van werweldiere bestaan uit talle afsonderlike spierselle wat onderling intiem met mekaar verbind is deur meganiese sowel as elektriese 15 selkontakte (selverbindings). Hierdie selkontakte word glanslyne of interkalêre skywe genoem. Die impulse vir die hartsametrekking is nie van die senuweestelsel afkomstig nie, maar van die hart self. 

Daarom hou die hart nog 'n geruime tyd aan met klop nadat dit uit die liggaam verwyder is. Normaalweg ontstaan daar 'n gekoördineerde kontraksiegolf wat oor die hele hart uitbrei. Die impulse word via ŉ bundel ekstra-geleidende spiervesels oor die hartwand gelei. Die sterkte van die sametrekking is afhanklik van die mate waarin die hart uitgerek is (met ander woorde van die vulling met bloed).

Die hart kan dus op die veranderinge in die benodigde pompvermoë reageer. Net soos by gladde spiere bly die spanning dieselfde, onafhanklik van die mate van uitrekking. Ten opsigte van die energiehuishouding. Mikroskopiese bou en baie ander eienskappe is daar 'n groot ooreenkoms met dwarsgestreepte spiere.

In teenstelling met gladde spier, wat dikwels 'n dubbele innervering vertoon, word die skeletspiere van die werweldiere deur uitsluitlik stimulerende senuwees voorsien en is daar dus geen innervering deur remmende senuweevesels nie. In plaas hiervan word die werking van 'n bepaalde spier opgehef deur die aktiwiteit van 'n spier met 'n teenoorgestelde werking (die antagonisspier). 

Vir suksesvolle impulsoordraging moet die spier- en senuweestelsel heg met mekaar verbind wees. Dit word bewerkstellig deurdat die motoriese aksone (die uitlopers van senuweeselle van die sentrale senuweestelsel) fyn vertak oor ŉ gedeelte van 'n spier. Alie spiervesels wat deur een bepaalde senuweevesel geïnnerveer word, vorm daarmee saam 'n motoriese eenheid. 

Hoe meer motoriese eenhede tydens 'n bepaalde sametrekking ingeskakel is, des te groter is die ontwikkelde krag. Op hierdie manier kan die grootte van die spierkrag noukeurig bepaal word volgens die behoefte. Die kontraksieplek van die aksoneinde en die spiervesels (neuromuskulêre verbinding) vorm saam ŉ motoriese eindplaat, wat vergelykbaar is met 'n sinaps in die senuweestelsel. 

Die verskil tussen 'n sinaps en 'n motoriese eindplaat is dat albei dele by 'n sinaps uit senuweeweefsel bestaan, terwyl die motoriese eindplaat uit spier- en senuwee-elemente opgebou is. In die senuweegedeelte van die motoriese eindplaat word tregtervormig verdikte uiteindes van die senuweevertakkings gevind; die spiergedeelte van die motoriese eindplaat bestaan uit 'n duidelik geplooide sarkolemma. 

Die plooie van die sarkolemma le presies onder die verdikte senuwee-uiteinde. Wanneer 'n senuwee-impuls via die motoriese eindplaat die spier bereik, ontstaan daar 'n lokale potensiaalverandering in die sarkolemma. Wanneer die potensiaalverandering 'n bepaalde drempelwaarde oorskry, plant dit oor die hele spier voort in die vorm van 'n aksiepotensiaal, en 'n sametrekking volg. 

Spiervesels kan ook deur warmte, lig, druk of chemikalieë tot sametrekking gebring word. Tydens laboratoriumproewe word daar hoofsaaklik van elektriese prikkeling gebruik gemaak omdat die effek daarvan goed ooreenstem met die onder normale omstandighede. By kunsmatige prikkeling vind 'n mens dat 'n minimumwaarde (drempelwaarde) ook nodig is om 'n reaksie te kan uitlok. 

Afgesien van die drempelwaarde neem die mate waarin die spier saamtrek, lineêr toe tot ŉ maksimumwaarde. Dit is 'n gevolg van die feit dat die drempelwaarde nie vir alle motoriese eenhede gelyk is nie, sodat agtereenvolgende prikkeling veroorsaak dat steeds meer motoriese eenhede gaan deelneem. Elke afsonderlike spiervesel werk volgens die alles-of-niks-wet, dit wil sê dit trek saam of dit trek nie saam nie; 'n gedeeltelike sametrekking bestaan nie. 

By die meeste spiere wek een elektriese prikkel een sametrekking op. Dit blyk dat daar onmiddellik na die prikkel vir 'n kort oomblik nog geen reaksie waarneembaar is nie. Dit is die latente periode ('n gemiddelde van ongeveer 7,5 millisekonde), waarin die aksiepotensiaal oor die spieroppervlak versprei. Die daaropvolgende sametrekking duur 40 millisekondes en die verslappingsfase beslaan gemiddeld 50 millisekondes. 

Hierdie tye is afhanklik van die tipe spier (daar word onderskei tussen vinnig en stadig werkende spiere) en die temperatuur. Na die prikkeling tree 'n refraktêre periode van enkele millisekondes op, waarin die spier ongevoelig is vir verdere prikkeling. Indien 'n prikkel toegedien word net na die refraktêre periode en voordat die spier verslap het, bly die spier opnuut vir 40 millisekondes saamgetrek. 

By ritmies herhaalde prikkeling raak die spier in ŉ blywende sametrekking of tetanus. 'n Spier kan meganiese arbeid verrig deurdat dit verkort tydens sametrekking. lndien die las te groot is, bly die lengte van die spier dieselfde en word daar alleen krag ontwikkel (isometriese kontraksie); alle energie kom dan in die vorm van warmte vry. By isotoniese kontraksie bly die spierspanning dieselfde, maar die spierlengte verander.

As 'n spier geen prikkel van die senuweestelsel ontvang nie, heers daar oor die spierveselmembraan, die sarkolemma, 'n bepaalde potensiaal. Dit word veroorsaak omdat die deurlaatbaarheid van die membraan nie vir alle ione dieselfde is nie, met ŉ gevolglike verskil in die ioonkonsentrasie binne en buite die spierveselmembraan. Hierdie konstante potensiaal word die ruspotensiaal genoem. 

In rustende spiere is die kalium-ioonkonsentrasie binne die spiersel (spierselmembraan) groter as daarbuite; vir natriumione geld presies die teenoorgestelde. Tydens rus is die deurlaatbaarheid van die sarkolemma die grootste vir die kaliumione. Daar vind wel 'n uitruiling van ione tussen die spiervesel en die omringende liggaamsvloeistof plaas; kaliumione gaan na buite, terwyl natriumione na binne beweeg. 

Die natriumione wat na binne beweeg het, moet weer na buite vervoer word. Dit gebeur via ŉ aktiewe energieverbruikende proses, wat die natrium-kaliumpomp genoem word. Tydens prikkeling word daar deur die senuwee-uiteinde 'n stof afgeskei wat opgevang word deur reseptore in die spiermembraan. Dit het tot gevolg dat daar in die membraan 'n verandering intree in die deurlaatbaarheid vir kalium- en natruimione, waardeur die potensiaalverskil tussen die binne- en buitemilieu afneem (depolarisasie van die membraan). 

Dit veroorsaak 'n aksiepotensiaal indien die prikkel sterk genoeg is. Hierdie aksiepotensiaal plant homself oor die hele spiermembraan voort en het die afskeiding van kalsium uit die sarkoplasmiese retikulum tot gevolg. Hierdie kalsiumione diffundeer na die spierfibrille deur die stelsel van transverse tubuli (T-buisies). Onder die invloed van die kalsium ione, wat aan die dun filamente (aktienfilamente) gebind word, kom verbindings tussen die dun en dik filamente (miosienfilamente) tot stand. 

In die spierfibrille is ATP (in Afrikaans ATF: adenosientrifosfaat, 'n energielewerende verbinding) aanwesig. Die vrykomende energie word omgesit in arbeid en warmte. Hierna word die kalsiumione deur ŉ aktiewe proses (kalsium-ioonpomp) na die sarkoplasmiese retikulum vervoer en die verbindings tussen die dik en dun filamente word dan verbreek; die sametrekking word opgehef en die verslappingsfase begin. 

Bogenoemde beskrywing geld slegs vir die monoterminale of mononeurale spiere (soos by die meeste dwarsgestreepte spiere en ŉ paar gladde spiere); by hierdie tipe spier word telkens een spiervesel deur een senuweevesel geïnnerveer. 'n Ander tipe is polineurale innervering (soos by ongewerwelde diere), waar 'n enkele spiervesel deur meer as een akson geïnnerveer word. 

Indien hierdie aksone elkeen boon op 'n aantal vertakkings na hierdie spiervesels afgee, word van polineurale multiterminale innervering gepraat. By sommige langsaam werkende dwarsgestreepte spiere (byvoorbeeld die van amfibieë en visse) word elke spiervesel deur 'n aantal vertakkings van een senuweevesel op verskillende plekke geïnnerveer (multiterminale innervering). 

ŉ Enkele impuls is dan meestal nie voldoende om die spier tot kontraksie (eksitasie) te bring nie. Daar is 'n reeks agtereenvolgende impulse nodig om 'n groot genoeg eindpotensiaal te bewerkstellig, aangesien elke nuwe impuls die eksitasie aanhelp. Die verskynsel staan as fasilitasie bekend. Die totale potensiaalverandering van die sarkolemma word stapsgewys opgebou, waarop sametrekking volg. 

Die verskillende maniere van innervering gaan met verskille in impulsoordrag gepaard. Saam met die spesifieke eienskappe van die spier (soos dikte, vorm en lengte van die fibrille, die konsentrasie van die spierproteïene, aan- of afwesigheid van 'n Z-membraan, verskille in energievoorsiening en in die ruspotensiaal) bepaal dit uiteindelik die karakter van 'n bepaalde spiertipe. Heelwat minder is bekend oor die gladde spiere, maar dit is bekend dat hulle ook aktien, miosien en ATP bevat.

Daar is verskeie neurologiese siektes wat tydens hulle verloop ook die spiere aantas. Deur die uitval van senuwees (beskadiging van senuwees, senuwees wat nie meer kan funksioneer nie) tree verlamming (die onvermoë om spiere te gebruik) in. Die spiere reageer met die sogenaamde denervasieverskynsel: hulle word kleiner (spieratrofie) en vertoon onwillekeurige sametrekkings (fassikulasie). 

Steurnisse waarvan die oorsaak in die rugmurg en brein gesetel is, kan ook hipertonie (verhoogde spierspanning) en latere kontraktuur ('n onveranderlike, abnormale stand van 'n gewrig vanweë verkorting van sagte weefsel) tot gevolg hê. Die groep spiersiektes waarvan die oorsaak in die spierstelsel self gesetel is en waarvan die simptome baie ooreenstem met bogenoemde beskrywing, word ook tot die neurologie gereken. 

Dit is dikwels baie moeilik om tussen die verskillende siektebeelde te onderskei. Die waarneming van tipiese verskynsels - en dus die diagnose - geskied met behulp van elektromiografie (die registrering van die elektriese aktiwiteit in die spiere) en spierbiopsie. Tydens laasgenoemde ondersoekmetode word 'n stukkie weefsel uit 'n aangetaste spier geneem en deur ŉ patologiese anatoom of patoloog ondersoek. 

Die bevestiging van die aanwesigheid van bepaalde ensieme in die bloed, wat tydens die verval van spierweefsel vrykom, soos kreatienfosfokinase (KFK, ook CPK) en aldolase (ALS), is ŉ diagnostiese hulpmiddel.

Myasthenia gravis neem 'n aparte plek in onder spieraandoenings. Die belangrikste simptoom by myasthenia gravis is ŉ duidelik oormatige vermoeidheid van spiere, gevolg deur 'n tydelike verlamming. Na 'n rusperiode verdwyn die verlamming (pseudoparalise). Die siekte begin op ŉ volwasse ouderdom (tussen 20 en 40 jaar). Die simptome van vermoeidheid word eers in enkele spiere opgemerk. 

Dikwels is dit eers die oogspiere en die kleiner spiere in die kop- en nekgebied wat aangetas word. Later kan die groter skeletspiere ook by hierdie siekte betrokke raak. Heel laaste word die asemhalingspiere aangetas wat kunsmatige belugting nodig maak. Hierdie siekteverskynsel kan spontaan verdwyn en na 'n paar jaar in 'n ernstige graad en met meer spiere aangetas, terugkeer. 

Die aandoening word toegeskryf aan die onvoldoende funksionering van die motoriese eindplaatjies, dit wil sê die plek waar 'n impuls van ŉ senuwee af op 'n spier oorgedra word. Hierdie impulsoordraging vind deur middel van asetielcholien ('n chemiese verbinding) plaas. Dit is nie heeltemal duidelik of dit in die geval van myasthenia gravis 'n te geringe afskeiding van asetielcholien of 'n te vinnige afbraak daarvan is nie. 

Die simptome word wel verlig deur die afbraak van die asetielcholien te verminder. Dit geskied deur die toediening van anticholienesterases (cholienesterase is 'n ensiem wat asetielcholien afbreek).

Die ander belangrike spieraandoening, naamlik spierdistrofie, kan van spiersiektes met ander oorsake onderskei word ten opsigte van kenmerkende eienskappe. Dit vertoon ŉ onstuitbare verloop, wat dikwels tot die dood lei. Spierdistrofie het gewoonlik ook vroeër in die pasiënt se familie voorgekom. Ware denervasieverskynsels, soos fassikulasies, ontbreek, maar daar is wel dikwels spieratrofie as gevolg van die verdwyning van spiervesels. 

Soms word vir die verval van spierweefsel deur 'n toename van vet en bindweefsel gekompenseer soda! die spiermassa, ondanks die duidelik aanwesige spiersiekte, skynbaar normaal voorkom of selfs toeneem (pseudohipertrofie). Uiteraard is dit slegs 'n motoriese (het betrekking op die beweging) en geen sensoriese (het betrekking op die gevoel) verskynsel nie omrede dit nie 'n aandoening van die senuweestelsel is nie. 

Meestal is daar geen pyn nie. Die aangetaste spiere is dikwels simmetries oor die liggaam verdeel. By spierdistrofieë word verskeie siektebeelde onderskei. Die algemene beeld van progressiewe spierdistrofie (dystrophia musculorum progressiva) bevat al bogenoemde kenmerke. Die simptome kom eerstens veral in die skouer- en heupgordelspiere voor. 

Die pasiënt vertoon dan na buite gerigte (uitstekerige) skouerblaaie en 'n eienaardige waggelgang; hy kan ook dikwels vanuit 'n sittende posisie nie sonder hulp opstaan nie. Hierdie siektetoestand is seldsaam; die progressiewe spierdistrofie-voorkomsyfer is ongeveer 0,2 tot 0,3 per duisend. Die ernstigste spierdistrofie wat die meeste voorkom, is die tipe bekend as Duchenne se verlamming. 

Dit is oorerflik en word geslagsgebonde oorgedra: slegs seuns kan die siekte kry; meisies kan dit op hul manlike nageslag oordra. Die kwaadaardige vorm begin tussen die tweede en sesde lewensjaar ontwikkel. Eerstens word die spiere van die bekken aangetas, maar die toestand versprei vinnig en tas ander spiergroepe aan. Die pasiënte sterf gewoonlik voor hul twintigste lewensjaar. 

Die minder kwaadaardige vorm begin later (na tienjarige ouderdom) en is heelwat skaarser. Pasiënte sterf gewoonlik voor vyftigjarige ouderdom. Geen geneesmiddels is in hierdie stadium genoegsaam effektief teen progressiewe spierdistrofie nie. Die behandeling bestaan uit versorging, ligte oefening en ortopediese terapie. Na progressiewe spierdistrofie kom dystrophia myotonica (Steinert se siekte) die meeste voor. 

Dit is ŉ siektetoestand wat by albei geslagte voorkom, laat in die lewe ontstaan en langsaam voortgaan, maar nogtans tot 'n vroeë dood lei. Dit tas enige spiergroep aan en begin dikwels met 'n atrofie van die spiere van die hande en voete. Kenmerkend vir hierdie siekte en vir enkele ander vorme van spierdistrofie is miotonie. Dit is 'n verskynsel dat as 'n spier eenmaal saamgetrek het, dit baie moeilik weer kan ontspan. 

Miotonie is by pasiënte met dystrophia myotonica in alle spiere (dus nie net in die wat aangetas is nie) aanwesig. 'n Ander siekte wat ook hierdie verskynsel toon, is myotonia congenita (Thomsen se siekte). Dit begin na geboorte en lei tot ernstige gestremdheid. Ander vorme van spierdistrofie is Welander se siekte (myopathia distalis tarda hereditaria) en Charcot-Marie-Tooth se siekte (neurale spieratrofie). 

Welander se siekte begin op 'n volwasse leeftyd; die simptome word merkbaar aan die hande en voete. Die siekte is oorerflik en kom by albei geslagte voor en het 'n stadige verloop. Charcot-Marie-Tooth se siekte is ook oorerflik, kom by albei geslagte voor en begin by die voete en onderbene. 'n Tipiese beeld van 'n spierdistrofie kom voor, maar die perifere senuwees is ook aangetas.

Dit is moeilik om die groep spierdistrofieë te onderskei van die spiersiektes waarvan die oorsaak in die senuweestelsel lê. 'n Aantal van bogenoemde siektes se verloop en simptome is baie dieselfde as die van spierdistrofieë, maar die oorsaak van spieratrofie is steeds in die rugmurg (spinaal) gesetel, byvoorbeeld Werdnig-Hoffmannse siekte (infantiele spinale spierartrofie), die spinale spieratrofie van volwassenes (Aran-Duchenne se siekte) of Kugelberger-Welander se siekte (atrophia musculorus spinalis pseudomyopathica). 

Simptome wat kenmerkend is vir spierswakte en spieratrofie kan ook voorkom as gevolg van toestande of siekte elders in die liggaam, byvoorbeeld 'n versteurde skildklier- of bynierfunksie, 'n tekort aan kalium in die bloed (laasgenoemde kom byvoorbeeld voor as gevolg van ŉ oormatige werking van die bynier) of 'n kwaadaardige tumor êrens in die liggaam (veral byvoorbeeld bronguskarsinoom of longkanker). 

Ten slotte is dit ook moontlik dat spierdistrofieagtige beelde kan ontstaan as 'n newe-effek van bepaalde geneesmiddels (soos kortikosteroïede, chlorokien en kolgisien). Diagnoses word gewoonlik suksesvol gemaak na uitgebreide ondersoeke.

Daar bestaan drie spiersoorte:




</doc>
<doc id="31772" url="https://af.wikipedia.org/wiki?curid=31772" title="Buzz Aldrin">
Buzz Aldrin

Edwin Eugene Aldrin, Jr., beter bekend as Buzz Aldrin (gebore op 20 Januarie 1930) is 'n afgetrede Amerikaanse ruimtevaarder en die vlieënier van die eerste maanlandingstuig tydens die Apollo 11-ruimtesending. Hy was die tweede mens op die maan, na die bevelvoerder Neil Armstrong op 21 Julie 1969.

Aldrin is in Glen Ridge, New Jersey gebore, sy vader was Edwin Eugene Aldrin, Sr. (1896–1974), 'n beroepsoldaat en sy moeder, Marion (1903–1968). Hy is van Skotse, Sweedse en Duitse afkoms. Na skool by Montclair High School in 1946, het Aldrin 'n volle beursaanbod van die Massachusetts Instituut van Tegnologie van die hand gewys en gaan hy na die Amerikaanse Militêre Akademie by West Point, New York. Die bynaam "Buzz" het sy oorsprong in sy kinderjare: sy jongste suster (Fay Ann) het "brother" verkeerdelik uitgespreek as "buzzer", en dit is verkort na "Buzz".

Buzz Aldrin gradueer derde in sy klas by West Point in 1951, met 'n B.A-.graad in meganiese ingenieurswese. Hy word 'n offisier as tweede luitenant in die Amerikaanse Lugmag en word opgeroep vir diens tydens die Korea-oorlog as 'n vegvlieënier. Hy het 66 vegmissies in "North American F-86 Sabres" gevlieg en twee "Mikojan-Gurevich MiG-15" vliegtuie afgeskiet. Op 8 Junie 1953 publiseer "Life magazine" foto's wat Aldrin met sy kanonkamera van een van die Sowjet-vlieëniers wat homself uit sy beskadigde vliegtuig uitskiet geneem het.

Aldrin is as deel van die derde groep van Nasa se ruimtevaarders, gekies in Oktober 1963. Omdat toetsvlieënierervaring nie meer 'n vereiste was nie, was dit die eerste keer dat hy in aanmerking sou kom. Na die dood van die oorspronklike Gemini 9-span, Elliot See en Charles Bassett, is Aldrin en Jim Lovell bevorder tot die rugsteunbemanning vir die sending. Die hoofdoel van die hersiene missie (Gemini 9A) was om die ontmoeting en dok met 'n teikenvoertuig te oefen, maar toe dit misluk, improviseer Aldrin 'n effektiewe metode vir die vaartuig se ontmoeting met 'n ander voertuig in die ruimte. Hy word bevestig as vlieënier op Gemini 12, die laaste Gemini-missie en die laaste kans om metodes vir 'n suksesvolle ruimtewandeling te bewys. Aldrin het hierna 'n rekordtyd opgestel vir ruimtewandelings, wat onomwonde getoon het dat ruimtevaarders wel buite ruimtetuie kan werk.

In Junie 2013 in 'The New York Times', het Aldrin 'n bemande rys na Mars ondersteun. 

Aldrin het NASA in 1972 verlaat en weer by die Amerikaanse Lugmag aangesluit. Hy is drie keer getroud: met Joan Archer, met Beverly Zile, en met sy huidige vrou, Lois Driggs Cannon. Hy het drie kinders by Joan, genaamd James, Janice en Andrew. Hy trou in 1988 op Valentynsdag met Cannon.





</doc>
<doc id="31774" url="https://af.wikipedia.org/wiki?curid=31774" title="Pous Benedictus IX">
Pous Benedictus IX

Benedictus IX was die 145ste, 147ste sowel as die 150ste pous van die Rooms-Katolieke Kerk en die derde Tusculum pous. Hy was drie keer pous (die enigste persoon wat dit vermag het) en hy was ook die enigste persoon wat die pous-amp verkoop het.

Pous Benedictus IX is gebore as Theophylactus III van Tusculum ongeveer in 1012 in Italië die seun van Alberic III van Tusculum en sy vrou Ermilina. Hy was die neef van Pous Benedictus VIII en Pous Johannes XIX. Op 21 Oktober 1032 volg hy Pous Johannes XIX toe hy 12 jaar of 18 jaar (CE skakel) oud was. Sy vader het die amp vir hom gekoop. Keiser Koenraad II het hom as die wettige pous erken. Die naam ‘Benedictus' beteken 'geseënde'.

Die lewenswandel van Pous Benedictus VI was nie besonder stigtelik nie. In September 1044 word hy deur die volk van Rome verdryf en in Januarie 1045 word Johannes van Sabina as Pous Silvester III verkies. Op 10 Maart 1045 is Benedictus terug in Rome as pous. Hy kon egter nie die orde in Rome herstel nie en verkoop toe die pous-amp op 1 Mei 1045 vir 1000 tot 2000 pond silwer aan sy peetvader Pous Gregorius VI.

In 1045 is daar dus drie pouse in Italië. Onder die inwerking van die hervormingsbeweging van Cluny, besluit keiser Hendik III skoon skip te maak. Onder sy leiding word 'n sinode in Sutri gehou op 20 Desember 1046 waar beide Pous Silvester III en Pous Gregorius VI afgeset word. Op die vervolgsitting van die sinode in Rome op 23 en 24 Desember word Pous Benedictus IX ook afgeset. Die sinode gee ook aan Hendrik die reg om kandidaatpouse te nomineer. Hy nomineer Pous Clemens II wat dan ook verkies word. Een dag later kroon die nuwe pous Hendrik en sy vrou Agnes van Poitou as keiser en keiserin van die Heilige Romeinse Ryk.

Na die dood van Clemens II op 9 Oktober 1047 het Benedictus met die hulp van markgraaf Bonifatius van Tusculum Rome binne getrek op 8 November 1047 en homself die regmatige pous verklaar. Die benoeming van Poppo van Brixen tot pous (Damasus II) deur keiser Hendrik het eers nie veel gevolg gehad nie, omdat Poppo nie Rome kon binne te trek nie. Om die dreiging van 'n keiserlike veldtog teen Tusculum af te weer, moes Bonifatius uiteindelik tog Poppo van Brixen naar Rome bring. Op 16 Julie 1048 het Pous Damasus II Rome binne gegaan en was Benedictus sy amp vir die derde keer kwyt.

Dit is onduidelik waarom hy in 1048 besluit om van die pous-amp af te sien. Daar word gespekuleer dat hy daartoe omgekoop is. of dat hy weens skaamte oor sy losbandige lewe homself in 'n klooster in Grottaferrata terug getrek het.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31780" url="https://af.wikipedia.org/wiki?curid=31780" title="Potbrood">
Potbrood

Potbrood is 'n soort gisbrood wat deel uitmaak van die tradisionele Afrikaner-kookkuns. Dit word op die kole gaargemaak in 'n ysterpot, die sogenaamde platpotjie.



</doc>
<doc id="31782" url="https://af.wikipedia.org/wiki?curid=31782" title="Ladismith">
Ladismith

Ladismith is 'n dorp in die Kannaland munisipaliteit van die Tuinroetedistrik (provinsie Wes-Kaap, Suid-Afrika). Die dorp is sowat 300 km oos van Kaapstad aan die Roete 62 tussen Barrydale en Calitzdorp geleë. Ander belangrike dorpe in die omgewing is Laingsburg (85 km van Ladismith af) en Oudtshoorn (100 km). Die dorpsnaam word met 'n "i" gespel om verwarring met Ladysmith in KwaZulu-Natal te voorkom.

Ladismith is in 1852 gestig en vernoem na Lady Juana Maria Smith (1798–1872), die eggenote van die destydse goewerneur van die Kaapprovinsie, sir Harry Smith.

Ladismith het in 1862 'n munisipaliteit geword. Die raad het in 1970 'n wapen by die Buro vir Heraldiek geregistreer : "In goud, 'n blou berg met gesplete top belaai met 'n aansiende olifantskop van natuurlike kleur". Die helmteken is 'n eland met 'n heraldiese fontein tussen sy voorpote, uitkomend uit 'n rooi muurkroon; die wapenspreuk is "Deus saxum meum est".

Besienswaardighede sluit die plaaslike kerkgeboue van die Pinksterbeweging en Lutherane en die geboortehuis van die bekende Afrikaanse digter C.J. Langenhoven in.

Die Anysberg Natuurreservaat is sowat 70 km noordwes van Ladismith geleë.

Die plaaslike landboubedryf het sy eerste ekonomiese opswaai tydens die 19de eeuse volstruisveertydperk beleef. Vandag staan die gebied as die belangrikste produsent van appelkose in die Suidelike Halfrond bekend. Daarnaas dra ook skaapteelt, melkboerdery, pruime, nektariene en perskes by tot die ekonomiese welvaart van die gebied. Danksy die vrugbare landbougrond in die valleie en besproeiing verskil die gebied van Ladismith duidelik van sy barre omgewing.

Ladismith is 'n vertrekpunt vir toere na die Swartberge en rondritte na die ou sendingstasies Zoar en Amaliënstein, wat deur die Berlynse Sendinggenootskap gestig en na die Duitse weldoeneres Amalie von Stein vernoem is, die indrukwekkende Seweweekspoort en die verruklike Hoekovallei. Die natuurskoon van die streek het 'n aantal kunstenaars gelok wat hier hul ateljees geopen het.

Die plaaslike restourante bied outentieke plattelandse kos aan.




</doc>
<doc id="31783" url="https://af.wikipedia.org/wiki?curid=31783" title="Vernon Koekemoer">
Vernon Koekemoer

Vernon Koekemoer oftewel Cassie Booyse is 'n 51-jarige tegniese skrywer wat vir die Suid-Afrikaanse Weermag werk. Sy bekendheid is 'n tekenende voorbeeld van virale bemarking en die impak van die internet op die moderne kultuur. Volgens Booyse het dit alles begin toe hy by 'n bemarkingspartytjie vir 'n produk opgedaag het en 'n vrou hom genader het en 'n foto geneem het van hom met sy nou bekende vreemde drag en haarstyl.

Bryan Theunissen en Damian Armstrong beweer hulle is verantwoordelik vir die Vernon Koekemoer verskynsel. Koerante uit die Independent groep het blykbaar berig dat Theunissen, wat in die advertensie en bemarkingswese werksaam is, Booyse herdoop het en sy foto as 'n eksperiment op die internet geplaas word. Armstrong is na berig word die persoon verantwoordelik vir die Facebook groep "Make Vernon Koekemoer famous". Presies hoe die menere met die dame wat deur Booyse genoem word verbind word is onduidelik. Van die maatskappye wat Booyse in hul bemarking gebruik ontken hul betrokkenheid by sy skielike bekendheid maar daar bestaan vermoedens dat daar dalk wel 'n advertensie-agentskap agter die verskynsel skuil. Ander beweer egter dat na die omstrede virale bemarkingstruuk vir die vierde idols seisoen dat groot maatskappye waarskynlik nie weer by so iets sal betrokke raak nie.



</doc>
<doc id="31784" url="https://af.wikipedia.org/wiki?curid=31784" title="Virale bemarking">
Virale bemarking

Virale bemarking en virale advertensie verwys na bemarkingstegnieke wat voorafbestaande sosiale netwerke gebruik om die handelsmerkerkenning te verhoog of om ander bemarkingsdoelwitte (soos produkverkope) te verwesenlik deur selfverspreidende prosesse te gebruik, soortgelyk aan die verspreiding van virusse en rekenaarvirusse. Dit kan bestaan uit mondelingse oorvertellinge, of aangevuur word deur die netwerkvermoëns van die internet. Virale bemarking is 'n bemarkingsverskynsel waar mense aangemoedig word om 'n bemarkingsboodskap vrywilliglik aan te stuur. Virale promosies kan die vorm aanneem van videoknipsels, interaktiewe speletjies, elektroniese boeke, handelsmerksagteware, beelde of selfs teksboodskappe. Die basiese vorm van virale bemarking is nie oneindig volhoubaar nie.

Daar word beweer dat 'n tevrede kliënt gemiddeld drie mense van 'n produk of diens vertel waarvan hy/sy hou en elf mense van 'n produk of diens vertel waarvan hy/sy nie hou nie. Virale bemarking steun sterk op die natuurlike gedrag van mense.

Die doel van bemarkers wat belangstel in die skep van virale bemarkingsprogramme is om indiwidue te identifiseer met hoë sosiale netwerkpotensiaal en skep dan virale boodskappe wat byval vind by hierdie segment van die bevolking waar dit 'n hoë waarskynlikheid het om aangestuur te word.


</doc>
<doc id="31785" url="https://af.wikipedia.org/wiki?curid=31785" title="Daintree Nasionale Park">
Daintree Nasionale Park

Die Daintree Nasionale Park is in die verre noorde van Queensland, Australië geleë, sowat 1502 km noordwes van Brisbane en 100 km noordwes van Cairns. Die park is in 1987 gestig toe dit ook genomineer is as 'n Wêrelderfenisgebied. Die park bestaan uit twee dele met 'n gevestigde landbougebied daartussen wat die dorp van Mossman en Daintree insluit.

Die grootste deel van die nasionale park word deur reënwoude bedek. Die reënwoud bestaan reeds 110 miljoen jaar lank en is moontlik die oudste bestaande reënwoud in die wêreld. Die gewilde Mossman Gorge is aan die suidekant van die park geleë. Cape Tribulation is ook in die park geleë. Die park is ook die tuiste van die "bouncing stones" Aborigine terrein.



</doc>
<doc id="31786" url="https://af.wikipedia.org/wiki?curid=31786" title="Podgorica">
Podgorica

Podgorica (Montenegrynse Cyrillies: Подгорица, [pǒdɡorit͡sa], letterlik: "onder die klein heuwel") is die hoofstad en grootste stad van Montenegro met 'n bevolking van 187 085 in 2011, wat gelykstaan aan sowat tien persent van die totale Montenegrynse bevolking. Tydens die Sosialistiese Federale Republiek van Joego-Slawië tussen 1946 en 1992 is dié stad Titograd genoem, na dié land se eerste president Josip Broz Tito. Podgorica dien sedert Montenegro se onafhanklikheid van Serwië en Montenegro in 2006 as hoofstad van dié land, terwyl Cetinje in die grondwet as ou koninklike hoofstad ("Prijestonica" / Приjестоница) erken word.



</doc>
<doc id="31787" url="https://af.wikipedia.org/wiki?curid=31787" title="Katmandoe">
Katmandoe

Katmandoe (Nepalees: काठमांडौ, [kaʈʰmaɳɖu]; Newari: येँ महानगरपालिका) is die hoofstad van Nepal. Die stad het 'n bevolking van 1 081 845 in 2001 gehad en 'n oppervlakte van 50,67 km².



</doc>
<doc id="31788" url="https://af.wikipedia.org/wiki?curid=31788" title="Cape Tribulation">
Cape Tribulation

Cape Tribulation is 'n landpunt (kaap) in noordelike Queensland, Australië, noord van Cairns. Dit is geleë binne die Daintree Nasionale Park en die "Wet Trope" Wêrelderfenisgebied. Die gebied bevat 'n klein aantal toerisme- en rugsakreisigeroorde. 'n Teerpad verleen toegang vanaf die suide via die Daintree-rivier veerboot. Noord vanaf die Cape Tribulation Strandhuis is 'n grondpad vir vierwielaangedrewe voertuie, bekend as Bloomfield Track; dit loop verder na die Bloomfieldrivier, Wujal-Wujal, Bloomfieldvalle en Cooktown en is dikwels tydens die nat seisoen (Feb-Apr) gesluit.

Die tradisionele inwoners van die gebied is die Kuku Yalanji-stam. Die kaap is benoem deur die Britse ontdekkingsreisiger James Cook op 10 Junie 1770 nadat sy skip op 'n rif daarnaby op die rotse gestrand het. "Tribulation" beteken beproewing.

In 2006 was die aangetekende reënval meer as 6.5 meter en die meeste mense verkies om die gebied in die droë seisoen tussen Julie en November te besoek. Tydens die nat seisoen is giftige jellievisse volop in die seewater en swem besoekers in die baie rivierstrome wat nie krokodille bevat nie. Daar is vier hoofoorde waar mense kan vertoef. Die dorp het ook twee klein supermarkte, twee kitsbanke, 'n kitskoswinkel en vyf restourante.

Die Groot Koraalrif is sowat 19 km reg oos van hier en daar is twee huurbote wat vanaf die strand soontoe vertrek. Tipiese aktiwiteite wat beskikbaar is, is onder andere begeleide nagwandelinge, vierwieltoere, perdry, kanovaart en krokodilbesigtigingstoere.




</doc>
<doc id="31793" url="https://af.wikipedia.org/wiki?curid=31793" title="Congo">
Congo

Congo (1954- 1964) was 'n sjimpansee wat geleer het om te kan verf op papier en skilderdoek, onder beskerming van die dierkundige, etoloog, en surrealistiese skilder Desmond Morris. Hy het die meeste van sy werk gelewer in die laat 1950's. Sy styl is beskryf as abstrakte impressionisme.

Drie van Congo se skilderye is by 'n veiling te Bonhams ingesluit tesame met werke deur Renoir en Andy Warhol - Congo se werk het verkoop teen 'n hoër as verwagte prys, terwyl die werk van Renior en Warhol geen aanbiedinge gekry het nie. Die Amerikaanse versamelaar Howard Hong het al drie stukke van Congo se werk gekoop teen $26,352 (VS dollar)(prys soos in 2005).

In sy leeftyd het Congo ongeveer 400 sketse en skilderye geskep, meestal tussen die ouderdom twee tot vier jaar. Hy sterf in 1964 as gevolg van die komplikasies van tering.

Sy kunswerk het reaksies ontlok wat gewissel het tussen minagting tot skeptisisme onder die destydse resensente. Ten minste een ander kunstenaar het skynbaar onder sy ondersteuners getel: Pablo Picasso het na bewering 'n Congo-skildery op sy ateljeemuur gehad nadat hy dit as geskenk ontvang het.
Onder meer vertaal vanaf Congo (chimpanzee).


</doc>
<doc id="31794" url="https://af.wikipedia.org/wiki?curid=31794" title="Nicosia">
Nicosia

Nicosia (Grieks: Λευκωσία / Lefkosía en Turks: Lefkoşa) is die hoofstad en grootste stad van Siprus en die nie-erkende Turkse Republiek van Noord-Siprus.



</doc>
<doc id="31796" url="https://af.wikipedia.org/wiki?curid=31796" title="Zagreb">
Zagreb

Zagreb (Kroaties: ['zaːgrɛb], ; Duits soms ook Agram, veral in Oostenryk) is die hoofstad en grootste stad van Kroasië. Die stad in die gebied Hrvatsko Prigorje in die suidweste van die Pannoniese Laagvlakte het langs die oewers van die Savarivier uitgebrei en aan die voet van die Medvednica-gebergte uitgebrei. Zagreb is die setel van 'n Rooms-Katolieke aartsbiskop.
Die etimologie van die stadsnaam is onduidelik. Dit is moontlik afgelei van "zagrabiti" ("water skep"), terwyl ander bronne die Kroatiese term "za grebom" ("agter die berg") as sy oorsprong gee. Zagreb het in elk geval uit twee nabygeleë Middeleeuse nedersettings ontstaan wat op twee heuwels geleë was. Volgens historiese dokumente is die plaaslike bisdom reeds in 1094 gestig.

Die huidige Zagreb weerspieël met sy klassisistiese en Jugendstil- of Art Nouveau-boukuns in die stadsentrum nog steeds die gees van die voormalige Oostenryks-Hongaarse monargie. Ook die meeste kulturele en historiese besienswaardighede soos die Nieu-Gotiese katedraal Maria Hemelvaart uit die 11de eeu is in die binnestad saamgetrek.



</doc>
<doc id="31800" url="https://af.wikipedia.org/wiki?curid=31800" title="Skopje">
Skopje

Skopje (Macedonies: Скопје, [ˈskɔpjɛ], ) is die hoofstad en grootste stad van Noord-Masedonië. Dit is die land se politieke, kulturele, ekonomiese en akademiese sentrum. Dit was in die Romeinse tydperk bekend onder die naam Scupi. Skopje is net suid van die grens tot Kosovo en Serwië geleë.

Die grondgebied van Skopje bestaan al sedert ten minste 4000 v.C.; oorblyfsels van die Neolitiese nedersettings is in die ou Kale-vesting, wat uitkyk oor die moderne middestad, gevind. Op die vooraand van die 1ste eeu n.C., is die nedersetting in beslag geneem deur die Romeine en het dit 'n militêre kamp geword. Toe die Romeinse Ryk in Oos- en Weshelftes verdeel word in 395 n.C., kom Scupi onder die Bisantynse heerskappy van Konstantinopel. Gedurende die grootste deel van die vroeë Middeleeuse tydperk was die dorp 'n geskilpunt tussen die Bisantyne en die Bulgaarse Ryk, wie se hoofstad dit was tussen 972 en 992. Vanaf 1282 was die dorp deel van die Serwiese Ryk en sy hoofstad vanaf 1346. In 1392 is die stad verower deur die Ottomaanse Turke wat die dorp na Üsküp herdoop. Die dorp bly onder Ottomaanse beheer vir 500 jaar, waartydens dit dien as die hoofstad van Üsküb en later die Vilayet van Kosovo.

In 1912, word dit deur die koninkryk van Serwië geannekseer tydens die Balkanoorloë en ná die Eerste Wêreldoorlog word die stad deel van die nuutgestigde Koninkryk van die Serwiërs, Kroate en Slowene (Koninkryk van Joego-Slawië). Tydens die Tweede Wêreldoorlog word die stad verower deur die Bulgaarse Leer, wat deel van die Spilmoondhede was. In 1944 word dit die hoofstad van die Demokratiese Masedonië (later Sosialistiese Republiek Masedonië), wat 'n federale staat vorm as deel van die Demokratiese Federale Joego-Slawië (later Sosialistiese Federale Republiek Jugoslawië).

Die stad het vinnig ontwikkel ná die Tweede Wêreldoorlog, maar hierdie groei word onderbreek in 1963 toe dit deur 'n rampspoedige aardbewing getref is. Sedert 1991 is dit die hoofstad van 'n onafhanklike Noord-Masedonië.

Skopje is daarna ook aangemoedig:



</doc>
<doc id="31808" url="https://af.wikipedia.org/wiki?curid=31808" title="Abchasië">
Abchasië

Abchasië (Abchasies: Аҧсны́, "Apsny", [apʰsˈnɨ]; Georgies: აფხაზეთი, "Apkhazeti", [ɑpʰxɑzɛtʰi]; Russies: Абха́зия, "Abkhа́ziya", [ɐpˈxazʲɪjə]), amptelik die Republiek Abchasië (Abchasies: Аҧсны Аҳәынҭқарра, "Aphsny Axwynthkharra"; Russies: Респу́блика Абха́зия, "Respublika Abkhaziya"), is volgens internasionale reg 'n deel van Georgië, maar vorm "de facto" 'n onafhanklike republiek, sonder algemene internasionale erkenning.

Alhoewel Georgië nie beheer oor Abchasië uitoefen nie, beskou die Georgiese regering, die Verenigde Nasies en die meerderheid van die wêreld se regerings Abchasië as deel van Georgië, wie se grondwet na dié gebied as die Outonome Republiek Abchasië verwys.

Abchasië is in die Suid-Kaukasus langs die Swartseekus geleë. Die hoofstad en grootste stad is Soechoemi. Abchasië beslaan 'n oppervlakte van 8 660 km² en het 'n bevolking van 243 206 in 2015 gehad. Abchasië grens in die noorde aan die Russiese deelgebiede Karatsjai-Tsjerkessië en Krasnodar-krai.

Soms word na Abchasië, Suid-Ossetië, Transnistrië en Artsach as post-Sowjetse "bevrore konfliksones" verwys. Almal is lidlande van die Gemeenskap vir Demokrasie en Regte van Nasies.




Abchasiërs vorm met 124 115 inwoners 'n stewige meerderheid van die bevolking (51,0 persent).



</doc>
<doc id="31809" url="https://af.wikipedia.org/wiki?curid=31809" title="Aktiveringsenergie">
Aktiveringsenergie

In chemie is die aktiveringsenergie 'n begrip wat in 1889 deur Svante Arrhenius bekend gestel het wat gedefinieer word as die energie wat verskaf moet word vir 'n chemiese reaksie om plaas te vind. Aktiveringsenergie kan ook beskryf word as die minimum energie wat benodig word vir 'n spesifieke chemiese reaksie om plaas te vind. Die aktiveringsenergie van 'n reaksie word gewoonlik aangedui met E in eenhede van kilojoule per mol.

'n Mens kan aan die aktiveringsenergie dink as die hoogte van 'n potensiaaldrumpel (ook soms die energiedrumpel) wat die twee minima van potensiële energie skei (van die reagense en die produkte van die reaksie onderskeidelik). As 'n chemiese reaksie teen 'n merkbare tempo geskied moet daar 'n merkbare aantal molekules wees wat oor energie gelykstaande of meer as die aktiveringsenergie beskik.

Vir baie reaksies stem die aktiveringsenergie rofweg ooreen met die hoogte van die oorgangstoestanddrumpel. Die oorgangstoestand op 'n reaksiepad is die punt waar die maksimum vrye energie bereik word, waar die breek en maak van bindings in balans verkeer. Veelstap reaksies sluit 'n aantal oorgangstoestande in. Die snelheidsbeperkende stap (wat ooreenstem met die oorhoofse aktiveringsenergie) is die een met die hoogste oorgangstoestanddrumpel.

Vir 'n groot aantal reaksies stem die hoogte van die hoogste drumpel egter nie ooreen met die aktiveringsenergie soos geïmpliseer word deur die temperatuurafhanklikheid van die reaksietempo nie (sien Arrhenius se vergelyking). In hierdie gevalle kan 'n mens dink aan die aktiveringsenergie as die hoogte van 'n effektiewe drumpel wat dieselfde tempo tot gevolg sou gehad het as hierdie invloede nie teenwoordig was nie.

Neem kennis dat IUPAC alle verwysings na oorgangstoestande in hulle definisie van aktiveringsenergie verwyder het (sien eksterne skakels).

In sommige gevalle daal die reaksietempo met toenemende temperatuur. Wanneer die reaksie steeds 'n eksponensiële verwantskap toon kan die reaksiekonstante steeds gepas word op die Arrhenius vergelyking, wat 'n negatiewe waarde vir "E" tot gevolg het. Reaksies met 'n negatiewe reaksie-energie is tipies drumpellose reaksies, waar die reaksie staatmaak op die vangs van molekules in 'n potensiaalput. Toenemede temperature lei tot 'n verlaagde waarskynlikheid dat die botsende molekules mekaar sal vang. So 'n reaksie kan nie geïnterpreteer word deur van die drumpelhoogte konsep gebruik te maak nie.

Die Arrheniusvergelyking vorm die kwantitatiewe basis vir die verwantskap tussen die aktiveringsenergie en die tempo waarteen 'n reaksie plaasvind. Arrhenius se vergelyking kan gebruik word om die aktiveringsenergie as volg uit te druk:

waar "A" die frekwensiefaktor vir die reaksie is, "R" die universele gaskonstante is en "T" die temperatur in Kelvin is.

Hierdie vergelyking laat dit blyk asof die aktiveringsenergie temperatuurafhanklik is waar die Arrheniusvergelyking geldig is maar dit word uitgeskakel deur di temperatuurafhanklikheid van "k". Dus kan "E" vanaf die snelheidskonstante afgelei word by enige temperatuur (binne die geldigheidsbestek van die Arrheniusvergelyking).

'n Stof wat die oorgangstoestand na 'n laer energietoestand verander word 'n katalisator genoem; 'n biologiese katalisator word 'n ensiem genoem. Dit is belangrik om op te let dat 'n katalisator die snelheid van 'n reaksie kan verhoog sonder om opgebruik te word. Verder verander die katalisator ook nie die energie van die oorspronklike reagense of produkte nie. Die reagens- en produkenergie bly dieselfde en slegs die aktiveringsenergie word verlaag.




</doc>
<doc id="31810" url="https://af.wikipedia.org/wiki?curid=31810" title="Arbeid">
Arbeid

In fisika is arbeid soos die naam aandui die kwantifisering van die werk wat gedoen word, of die inspanning wat deur 'n kragbron gelewer word om 'n voorwerp te verplaas. As die kragbron 'n konstante krag "F" lewer om 'n voorwerp oor 'n afstand "s" te verplaas in die rigting van die krag, dan is die arbeid "W" die produk van die krag en die afgelegde afstand: "W" = "F·s".

In die fisika, meganika en ingenieurswese word die term arbeid gebruik omdat dit 'n noue verbintenis met die gebruik van die woord in die alledaagse lewe het. Wanneer ŉ sekere krag aangewend word om ŉ sekere voorwerp oor 'n sekere afstand te beweeg, word arbeid verrig. Die voorwerp kan omtrent enigiets wees en die krag kan byvoorbeeld spierkrag, swaartekrag of elektriese krag wees. 

Arbeid word gedefinieer as die grootte van die krag (in die bewegingsrigting) vermenigvuldig met die afstand waardeur die voorwerp beweeg word. Die eenheid van krag is newton (N) en die van afstand is meter (m). As die twee nou met mekaar vermenigvuldig word, word newton-meter verkry. Een newton-meter word ook 'n joule (J) genoem. Dus 1 N.m. = 1 J. 

Een newton is die krag wat nodig is om aan 'n massa van 1 kg 'n versnelling van 1 meter per sekonde te gee. As ŉ mens 'n massa van een kilogram aan 'n tou vasmaak, het jy 'n krag van ongeveer 1 0 newton nodig om dit vas te hou. As 'n mens nou die massa een meter oplig, is die arbeid verrig 10 X 1 N.m, wat 10 joules is.

As die krag nie in die rigting van die verplasing werk nie, dan geld die formule vir die komponent van die krag in die rigting van die verplasing. As die krag formula_1 nie konstant is nie en die pad langs 'n kromme loop, geld die formule vir 'n (infinitesimaal) klein deeltjie formula_2 van die pad. Die bydrae "dW" tot die totale arbeid verrig is dan die skalaarproduk van krag en padlengte.

Dit lei daartoe dat arbeid gedefinieer word as die integraal van hierdie bydrae oor die totale pad "C":

Arbeid is 'n skalare grootheid en kan positief of negatief wees en word in joule uitgedruk. Arbeid gaan altyd gepaard met 'n verandering in energie en het ook dieselfde eenheid, maar daar bestaan egter ook energie-omsettings waar geen arbeid verrig word nie. As 'n krag teen 'n ander inwerk word daar negatiewe arbeid verrig en as die krag 'n voorwerp beweeg dan word die verrigte arbeid as positief beskou. Die indruk van die veer op 'n balpuntpen is 'n goeie voorbeeld hiervan. Die krag wat verrig word deur die veer in te druk is positief (die spierkrag maal die afstand), maar die veer self verrig negatiewe arbeid. As daar geen beweging plaasvind of as die beweging loodreg op die krag gerig is, is die arbeid nul.

Arbeidstempo - 'n baie belangrike begrip- is die tyd wat dit neem om arbeid te verrig. Die eenheid, hiervan is watt. Een watt is eenvoudig een joule per sekonde. As 'n mens ŉ massa van een kilogram aan die tou in presies een sekonde een meter oplig, is die arbeidstempo ongeveer 10 watt (W).  

As 'n liggaam nou 'n krag ondervind wat dit laat beweeg, kry dit energie by. Die eenhede van energie is ook joules. As 'n liggaam na 'n hoër posisie gelig word, neem die potensiële energie daarvan toe. Dit kan as volg voorgestel word: Gestel ŉ massa van een kilogram, wat een meter opgelig is, word nou gelos en toegelaat om vry te val, dan oefen die aarde 'n krag (swaartekrag) daarop uit wat dit grond toe laat val. Hier word arbeid verrig, en hierdie arbeid is dieselfde as wat verrig is om die massa op te lig. 

Die potensiële energie wat daaraan gegee is, het dit in beweging gestel. Namate die liggaam grond toe val, word die potensiële energie minder. Volgens die wet van behoud van energie kan energie nooit vernietig word nie. Wat het dan van die potensiële energie geword? Dit is nou omgesit in bewegingsenergie (kinetiese energie). (Die energie in die hawermout wat mens soggens vir ontbyt eet, word byvoorbeeld omgesit in kinetiese energie). 

Die potensiële energie is dus afhanklik van die hoogte van 'n voorwerp bokant die grond, terwyl die kinetiese energie afhanklik is van die snelheid waarmee die liggaam beweeg. As mens 'n klip vertikaal in die lug opgooi, sal mens sien dat dit al hoe stadiger trek hoe hoër dit beweeg. Hoe hoër dit beweeg, hoe meer word die potensiële energie, en hoe stadiger dit beweeg, hoe kleiner word die kinetiese energie. Omdat energie nie vernietig kan word nie, sal die twee soorte energieë hier altyd konstant wees.




</doc>
<doc id="31811" url="https://af.wikipedia.org/wiki?curid=31811" title="Arrhenius se vergelyking">
Arrhenius se vergelyking

Arrhenius se vergelyking is 'n eenvoudige dog verbasend akkurate formule wat die temperatuurafhanklikheid van die snelheidskontante en daarom ook die reaksiesnelheid van 'n chemiese reaksie beskryf. Die vergelyking is vir die eerste keer voorgestel deur die Nederlandse chemikus J.H. van’t Hoff in 1884 en vyf jaar later het die Sweedse chemikus Svante Arrhenius 'n fisiese regverdiging en interpretasie van die vergelyking voorsien. Die vergelyking kan as 'n empiriese vergelyking beskou word. Die vergelyking kan gebruik word om die temperatuurveranderinge van diffusiekoëffisiënte te modelleer, die hoeveelheid kristalleemtes en baie ander termiesbeheerde prosesse/reaksies.

Die Arrhenius vergelyking beskryf die "afhanklikheid van die snelheidskonstante "k" van chemiese reaksies op die temperatuur "T" (in Kelvin) en die Aktiveringsenergie. "E"", soos hieronder gewys:
Waar "A" die pre-eksponensiële faktor is en "R" die gaskonstante is. Die eenhede van die pre-eksponensiële faktor is identies aan die van die snelheidskonstante en sal wissel afhangende van die orde van die reaksie. As die reaksie 'n eerste orde reaksie is het dit die eenhede s en om hierdie rede word dit dikwels die frekwensiefaktor van die reaksie genoem. Wanneer die aktiveringsenergie gegee word in molekulêre eenhede in plaas van molêre eenhede, d.w.s joule per molekuul in plaas van joule per mol, moet die konstante van Boltzmann gebruik word in plaas van die gaskonstante. Uit die vergelyking kan gesien word dat 'n verhoging in temperatuur of verlaging in aktiveringsenergie (byvoorbeeld deur van 'n katalisator gebruik te maak) 'n verhoging in die reaksietempo tot gevolg sal hê.

Gegewe die noue temperatuurbestek waarin kinetiese studies uitgevoer word, is dit redelik om die aktiveringsenergie te benader as sou dit onafhanklik van temperatuur wees. Op soortgelyke wyse kan die temperatuurafhanklikheid van die pre-eksponensiële faktor se temperatuurafhanklikheid as nalaatbaar beskou word in vergelyking met die temperatuurafhanklikheid van die formula_2 faktor; buiten in die geval van drempellose diffusie-beperkte reaksies, in welke geval die pre-eksponensiële faktor dominant is en direk waarneembaar is.

Sommige skrywers definieer 'n aangepaste Arrhenius vegelyking wat die temperatuurafhanklikheid van die pre-eksponensiële fatkor eksplisiet aandui. Die aangepasde vergelyking neem gewoonlik die vorm aan:
Waar "T" 'n verwysingstemperatuur is en "n" 'n dimensielose eksponent kan wees. Die oorspronklike Arrhenies vergelyking stem ooreen met die vergelyking waar "n" = 0. Gepasde snelheidskonstantes lê tipies in die bestek -1<"n"<1. Teoretiese analise lewer verskeie voorspellings vir die waarde van "n".

'n Ander algemene aanpassing tot die "uitgerekte eksponensiële" vorm
Waar "β" 'n eenheidlose eerste orde getal is. Dit word tipies beskou as 'n eksperimentele passing, maar kan ook 'n teoretiese betekenis hê.

As 'n mens die natuurlike logaritme van die Arrhenius vergelyking bepaal lewer dit:
Dus as 'n reaksie 'n snelheidskonstante het wat die Arrhenius vergelyking gehoorsaam sal 'n grafiek van ln("k") teenoor "T" 'n reguit lyn lewer waarvan die helling en snypunt gebruik kan word om "E" en "A" te bepaal. Hierdie prosedure is al so gevestig in eksperimentele chemiese kinetika dat baie werkers dit al gebruik om die aktiveringsenergie vir 'n reaksie te definieer. Dit wil sê die aktiveringsenergie word gedefinieer as (-"R") keer die helling van die kromme van ln("k") teen (1/"T"):


</doc>
<doc id="31812" url="https://af.wikipedia.org/wiki?curid=31812" title="Atoomemissiespektrum">
Atoomemissiespektrum

Die atoomemissiespektrum van 'n element is 'n reeks frekwensies van die elektromagnetiese golwe wat deur die atome van daardie element uitgestraal word. Elke atoom se spektrum is uniek en kan gebruik word om te bepaal of daardie element deel is van 'n onbekende verbinding.

Die emissiespektrum-eienskappe van sommige elemente is met die blote oog sigbaar as die elemente verhit word. As platinumdraad byvoorbeeld in 'n stronsiumnitraat-oplossing gedoop word en dan in 'n vlam gehou word, straal die stronsium 'n rooi kleur uit. Op soortgelyke wyse sal koper wat in 'n vlam gehou word, 'n ligte blou kleur aan die vlam verleen. Hierdie kenmerke maak dit moontlik om elemente te identifiseer aan die hand van hul atoomspektrums. Nie alle lig van die spektrum is met die blote oog sigbaar nie aangesien dit ook ultraviolet- en infrarooilig insluit.

Die feit dat slegs sekere kleure in 'n element se atoomspektrum voorkom, beteken dat slegs sekere ligfrekwensies uitgestraal word. Elkeen van hierdie frekwensies kan met energie in verband gebring word deur die volgende vergelyking:

waar "E" die energie is, "h" Planck se konstante is en "ν" die frekwensie is.

Dit beteken dat slegs fotone met sekere energieë deur die atoom uitgestraal word. Die beginsel van die atoomemissiespektrum verduidelik die verskillende kleure in neonligte asook die chemiese vlamtoets hierbo genoem.

Die frekwensie van lig wat 'n atoom kan uitstraal, is afhanklik van die toestand waarin die elektrone kan voorkom. Wanneer die elektron opgewek word, beweeg die elektron na 'n hoër energiepotensiaal/orbitaal. Wanneer die elektron na sy grondvlak terugkeer, word lig uitgestraal.

'n Atoomspektrum is altyd die teenoorgestelde van 'n element se absorpsiespektrum.


</doc>
<doc id="31813" url="https://af.wikipedia.org/wiki?curid=31813" title="Austeniet">
Austeniet

Austeniet (ook gammafase yster genoem) is 'n metaalagtige nie-magnetiese vastestofoplossing van yster en 'n legeringselement. In gewone koolstaal bestaan austeniet bo die kritiese eutektiese temperatuur van 1000 K (ongeveer 727  °C); ander legerings van staal het verskillende eutektiese temperature. Die fase van yster is vernoem na Sir William Chandler Roberts-Austen (1843–1902).

Soos austeniet afkoel skakel dit om na 'n mengsel van ferriet en sementiet soos die opgeloste koolstof uit die oplossing neerslaan. Afhangende van die legering se samestelling en verkoelingstempo kan perliet ook vorm. As die verkoelingstempo baie vinnig is, kan die legering ’n verwringing van die kristalraamwerk ervaar wat bekend staan as martensitiese transformasie, in plaas daarvan om na 'n mengsel om te skakel. Tydens hierdie verskynsel, wat baie belangrik is in die staalnywerheid, word die koolstof nie toegelaat om uit die vlakgesentreerde kubiese struktuur van austeniet uit te sak nie en veroorsaak dit spanning in die kristalraamwerk as die legering afkoel. Die resultaat is harde martensiet. Die verkoelingstempo bepaal die relatiewe hoeveelhede van die materiale en daarom ook die meganiese eienskappe (soos hardheid en treksterkte) van die staal. Die blus van staal (om martensitiese transformasie te bewerkstellig) gevolg deur tempering sal van die bros martensiet omskakel na bainiet. As 'n laagverhardbare staal geblus word sal 'n beduidende hoeveelheid austeniet in die mikrostruktuur vasgevang word.

Die byvoeging van sekere legeringselemente, soos mangaan en nikkel kan die austenitiese struktuur stabiliseer wat die hittebehandeling van lae-legeringstaal fasiliteer. In die uiterste geval van austenitiese vlekvrye staal met sy baie hoër legeringsinhoud is die struktuur stabiel selfs by kamertemperatuur. Aan die ander kant sal elemente soos silikon, molibdeen en chroom neig om austeniet te destabiliseer en die eutektiese temperatuur verhoog.

In baie magnetiese legerings sal die Curie-punt, die temperatuur waar magnetiese materiale se magnetiese gedrag gestaak word, voorkom by bykans dieselfde temperatuur as die austenitiese transformasie. Hierdie gedrag word toegeskryf aan die paramagnetiese aard van austeniet, terwyl beide martensiet en ferriet sterk ferromagnetiese eienskappe openbaar.

'n Ystersmid veroorsaak faseveranderinge in die yster-koolstofstelsel ten einde die materiaal se magnetiese eienskappe te beheer en gebruik dikwels die uitgloei-, blus- en temperprosesse. In hierdie verband speel die lig wat uitgestraal word deur die werkstuk 'n belangrike rol in die skatting van die temperatuur daarvan met die oorgang van rooi tot oranje wat ooreenstem met die vorming van austeniet in medium- en hoëkoolstaal.

Die maksimum koolstofoplosbaarheid in austeniet is 2.03% C teen 1420 K (1147 °C).

""Physical Metallurgy Principles"". Reed-Hill, Robert. 3de Uitgawe. PWS Publishing. Boston. 1991.




</doc>
<doc id="31814" url="https://af.wikipedia.org/wiki?curid=31814" title="Dmitri Mendelejef">
Dmitri Mendelejef

Dmitri Mendelejef (geb. 8 Februarie 1834 † 2 Februarie 1907 was 'n Russiese chemikus en uitvinder. Die eerste weergawe van die periodieke tabel van chemiese elemente word aan hom toegeskryf. Anders as ander bydraers tot die tabel het Mendeleev die eienskappe van elemente voorspel wat op daardie tydstip nog nie ontdek is nie.

Dmitri Mendelejef is gebore in Tobolsk, Siberië tot Ivan Pavlovich Mendeleev en Maria Dmitrievna Mendeleeva (gebore Kornilieva). Sy oupa was Pavel Maximovich Sokolov, 'n Russiese priester. Ivan het saam met sy broers nuwe familiename aanvaar toe hulle 'n kweekskool by Tver bygewoon het.

Mendelejef was die jongste van 17 kinders (daar is verskille tussen bronne oor die presiese getal). Teen die ouderdom van 13 na sy vader se afsterwe en die vernietiging van sy moeder se fabriek in 'n brand, het Mendelejef die gimnasium in Tobolsk bygewoon.

In 1849 het die verarmde Mendelejef gesin verhuis na Sint Petersburg in Rusland waar hy verder gaan studeer het in 1850. Nadat hy gegradueer het, het hy tuberkulose onder lede gehad wat hom aangespoor het om na die Krimskiereiland te verhuis aan die noordkus van die Swartsee in 1855. Daar het hy die hoof wetenskaponderwyser geword aan die Simferopol-gimnasium. In 1857 nadat hy herstel het, het hy na Sint Petersburg teruggekeer.

Tussen 1859 en 1861 het hy werk gedoen op die kapilêre gedrag van vloeistowwe en die werking van die spektroskoop in Heidelberg. In laat Augustus van 1861 het hy sy eerste boek oor die spektroskoop geskryf waarvoor hy baie lof ontvang het. In 1862 is hy getroud met Feozva Nikitichna Leshcheva. Mendelejef het 'n Professoraat in Chemie aan die Saint Petersburg Instituut vir Tegnologie verwerf en was ook verantwoordelik daarvoor dat Saint Petersburg teen 1871 erken is as een van die vooraanstaande sentra vir chemiese navorsing. In 1865 het hy 'n doktoraat verwerf vir sy verhandeling getiteld "Oor die Kombinasies van Water in Alkohol". In 1876 het hy 'n verhouding met Anna Ivanova Popova aangeknoop en is eers 'n maand nadat hy met Popova getroud is van Lescheva geskei in 1882. Selfs na sy egskeiding was Mendelejef tegnies gesproke 'n bigamis aangesien die Russies Ortodokse Kerk ten minste 7 jaar vereis het voordat iemand wettig kon hertrou. Sy egskeiding en die omstredenheid daarom was deels verantwoordelik vir sy mislukte toelating tot die Russiese Akademie vir Wetenskappe (ten spyte van sy wêreldroem). Sy dogter uit sy tweede huwelik, Lyubov, was getroud met die beroemde Russiese digter Alexander Blok. Sy ander kinders was Vladimir en dogter Olga vanuit sy eerste huwelik met Feozva en seun Ivan en 'n tweeling by Anna.

Al het Mendelejef wêreldwyd erkenning ontvang van wetenskaplike verenigings dwarsoor Europa insluitende die Copley Medalje van die Royal Society van Londen, het hy van Sint Petersburg Universiteit op 17 Augustus 1890 bedank.

In 1893 is hy aangestel as die Direkteur van die Buro vir Gewigte en Mates. Dit was in hierdie rol waar hy aangesê was om nuwe standaarde vir die vervaardiging van wodka daar te stel. Sy belangstelling in molekulêre massas het daartoe gelei dat hy tot die gevolgtrekking gekom het dat wodka vervaardig moes word in die verhouding van een molekuul etanol verdun met twee molekules water, wat 'n verdunning van ongeveer 38% alkohol tot 62% water op 'n volumebasis tot gevolg gehad het. As gevolg van sy werk is 'n nuwe wodka standaard in Russiese wet bekragtig wat bepaal het dat wodka vervaardig moes word met 'n 40% alkohol op 'n volumebasis.

Mendelejef het ook die samestelling van olie in olievelde ondersoek en was behulpsaam in die vestiging van die eerste olieraffinadery in Rusland.

Mendelejef is in 1907 in Sint Petersburg oorlede aan longontsteking. Die Mendelejef-krater op die Maan is na hom vernoem asook chemiese element nommer 101, die radio-aktiewe mendelevium.


</doc>
<doc id="31815" url="https://af.wikipedia.org/wiki?curid=31815" title="Elektro-ensefalografie">
Elektro-ensefalografie

Elektro-ensefalografie (EEG) is die meting van die elektriese aktiwiteit wat deur die brein opgewek word soos waargeneem deur potensiaalverskille wat deur elektrodes op die kopvel geregistreer word. Die elektro-ensefalogram (EEG) kan inligting verskaf oor die aard en ligging van verskeie siektes.

Daar word gewoonlik ongeveer 20 elektrodes wat in 'n soort mus vasgemaak is op die kopvel geplaas. 'n Geleidende kontakvloeistof word eers op die kopvel gesmeer. Die gemete potensiaalverskille is uiters klein (ongeveer 100 µV) ten opsigte van die steurings wat veroorsaak word deur huishoudelike kragstelsels.


</doc>
<doc id="31816" url="https://af.wikipedia.org/wiki?curid=31816" title="FreeMind">
FreeMind

Freemind is 'n vrye sagteware program vir die saamstel van breinkaarte wat in Java geskryf is. Freemind is onder die voorwaardes van die GNU Algemene Publieke Lisensie vrygestel. Dit verskaf uitgebreide vermoëns om na ander formate uit te voer. 'n XHTML uitvoerfasiliteit maak dit vir 'n gebruiker moontlik om 'n geskakelde beeld te skep met skakels na 'n buitelyn.

Die mees beduidende kenmerke van FreeMind is:

Lêerformaat is in XML variant.

Flashblaaier – Daar is 'n oopbron Flashblaaier vir Freemind beskikbaar .




</doc>
<doc id="31817" url="https://af.wikipedia.org/wiki?curid=31817" title="Homeros">
Homeros

Homeros, ook Homerus (Oudgrieks: Ὅμηρος, "Hómēros"), is ŉ Griekse digter en sanger wat volgens meeste bronne rondom die 8ste eeu v.C. geleef het. Die "Ilias" en "Odussee", die oudste bekende en bewaarde literêre werke uit die Griekse letterkunde, is van die vernaamste eposse wat aan hom toegeskryf word.

Hy het eposse gedig waarin ŉ groot aantal oorgelewerde verhale oor helde, gode en mitiese vertellinge uit die Griekse kultuur verwerk is. Die vormende invloed wat die Homeriese eposse op die Griekse kultuur gehad het, word wyd erken en gee aan Homeros die titel van die onderwyser van Griekeland. Homeros se werke, waarvan ongeveer die helfte uit toesprake bestaan, verskaf modelle vir oorredende skryfwerk en gesprekvoering, wat regdeur die Griekse Antieke en Middeleeuse tydperke nagevolg is. Homeriese fragmente beslaan amper helfte van die identifiseerbare Griekse papirusrolle wat tot nog toe gevind is. Desnieteenstaande al die werke, is daar heelwat bespiegeling onder geleerdes of hy, indien wel, die enigste skrywer van die werke was. Verskeie leidrade uit antieke bronne wil die teendeel bewys.

Onsekerheid heers ook oor waar en wanneer hy geleef het. Herodotus skat dat Homeros ongeveer 400 jaar voor hom (Herodotus) geleef het, wat sy leeftyd rondom 850 v.C. plaas. Die Nederlandse geskiedkundige Kees Ruijgh meen dat Homeros reeds in die negende eeu v.C. moet geleef het. Ander antieke bronne beweer weer dat hy nader aan die veronderstelde tyd van die Trojaanse Oorlog geleef het, rondom die vroeë 12de eeu v.C. Die meeste hedendaagse geleerdes plaas Homeros egter tussen die 7de en 8ste eeu v.C.

Die onsekerhede rondom Homeros se biografie, of hy wel bestaan het of nie, asook wie werklik verantwoordelik is vir al die Homeriese werke staan bekend as die Homeriese kwessie.

Om die Homeriese tydvak te bepaal moet daar gekyk word na die konteks waarin die woord "Homeros" gebruik word. Indien die werke in geheel of gedeeltelik aan ŉ blinde digter genaamd Homeros toegeskryf word, en werklik deur so ŉ persoon geskep is, moet biografiese datums, ŉ eeu of geskiedkundige tydperk bestaan, wat as die Homeriese tydvak beskryf kan word. Indien Homeros egter beskou word as ŉ mitiese karakter, die legendariese stigter van ŉ gilde rapsodiste genaamd die Homeridae, beteken "Homeros" die werke toegeskryf aan die rapsodiste van die gilde. Die rapsodiste het hulle werke meestal binne die bestek van ŉ eeu of paar eeue saamgestel. Die woord "Homeros" word ook gekoppel aan die tradisionele elemente van digkuns, wat aan die rapsodiste bekend was. Die elemente is deur hulle aangewend om mondelinge poësie mee te skep en so inligting rakende die kultuur van Mukeense Griekeland oor te dra. Hierdie inligting word algemeen "Die wêreld van Homeros" (of van die "Odussee" of die "Ilias") genoem. Die Homeriese tydvak sal in hierdie geval ŉ aantal historiese tydvakke dek, vernaam die Mukeense era, wat die eerste weergawe van die "Ilias" voorafgaan. Ten laaste is gevind dat meeste van die "Ilias" en "Odussee" se geografiese en materiële inhoud ooreenstem met die Laat-Egeïese Bronstydperk, die bloeitydperk van Troje. Die gebeure het afgespeel voor die ingebruikneming van die Griekse alfabet.

Saam met die vraag oor of ŉ biografiese persoon, naamlik Homeros bestaan het, en watter rol hy gespeel het met die ontwikkeling van die onderskeie bekende tekste, word die kwessie geopper of ŉ eenvormige teks van die "Ilias" en "Odussee" ooit bestaan het. Daar moet in ag geneem word dat die gedrukte tekste woord vir woord die produk is van geleerdes se insette die afgelope drie eeue. Elke uitgawe van die "Ilias" en "Odussee" verskil ietwat van mekaar vanweë die feit dat redakteurs staat maak op verskillende manuskripte en fragmente. Hulle neem ook verskillende besluite rakende die mees akkurate teks om te gebruik. Die term "akkuraatheid" dui op ŉ wesenlike veronderstelling dat ŉ oorspronklike eenvormige teks bestaan het. Die manuskripte van die tans beskikbare volledige werk dateer nie verder terug as die 10de eeu nie. Hierdie tekste bevind hulself aan die stertkant van ŉ verdwene duisendjarige ketting van kopieë. Die kopieë is oorgeskryf soos elke generasie manuskripte gedisintegreer het, verlore geraak het of vernietig is. Hierdie talle manuskripte verskil so min van mekaar dat ŉ enkele oorspronklike manuskrip gepostuleer kan word.

Die leemte in die ketting word oorbrug deur die scholia (aantekeninge) in die bestaande manuskripte Die scholia toon aan dat die oorspronklike manuskrip in die 2de eeu v.C. deur Aristargos van Samothrake gepubliseer is. As bibliotekaris van die Biblioteek van Aleksandrië het hy ŉ taamlike uiteenlopendheid in die Homeriese werke bespeur, en gepoog om ŉ meer outentieke kopie saam te stel. Hy het in die proses verskeie manuskripte versamel. Die een wat hy op die ou einde vir regstelling gekies het, was die Koine manuskrip, wat later deur Murray vertaal is as die "Vulgata." Aristargos is bekend vir sy konserwatiewe keuses van bronne en het versreëls gemerk wat volgens hom nie Homeros se werk is nie. Die hele laaste boek van die "Odussee" is so deur hom gemerk.
Die Koine weergawe is op sy beurt weer van Zenodotos, die eerste bibliotekaris in Aleksandrië, afkomstig. Hy het sy merk gemaak aan die begin van die 3de eeu v.C. Zenodotos het ook probeer om outentisiteit terug te besorg aan die manuskripte wat hy in ŉ chaotiese toestand gevind het. Hy stel die voorbeeld deur gedeeltes wat hy as oneg beskou te merk, en voeg gedeeltes by wat hy as vermis beskou. Nie Zenodotos of Aristargos maak melding van enige outentieke hoofkopie van waaruit regstellings gemaak kan word nie. Hulle benadering was intuïtief en die huidige indeling van 24 boeke elk vir die "Ilias" en "Odussee" is deur Zenodotos in plek gesit.

Murray verwerp die idee dat ŉ gesaghebbende teks vir die "Vulgata" bestaan het tydens Zenodotos se leeftyd. Hy maak gebruik van fragmente en aanhalings van Homeros uit ander werke waarvan ongeveer 200 in bestaan was tydens sy navorsing. Sommige van die tekste stem ooreen met huidige tekste, party omskryf die tekste en ander word glad nie verteenwoordig nie. Murray haal aan uit "Achilles se skild" wat ook verskyn in "Herkules se skuld" in Hesiodos. Hy maak die gevolgtrekking dat die epiese gedigte in ŉ "vloeibare toestand" verkeer het en stel 150 v.C. voor as die datum waartydens die tekste verdig tot die "Vulgata". Murray sê ook dat "Homeros" in die 5de eeu v.C. die betekenis gedra het van die "outeur van die Ilias en Odussee", maar dat mens nie seker kan wees van wat met daardie woorde bedoel is nie.

Die vroegste vermelding van ŉ Homeriese werk is deur Kallinos, ŉ digter wat rondom 750 v.C. geleef het. Hy skryf die epos "Thebais" aan Homeros toe – 'n heldedig oor die Epigone se aanval op Thebe. Die "Thebais" is geskryf in die tyd toe die Griekse alfabet in gebruik geneem is, maar kon oorspronklik ŉ mondelinge gedig gewees het. Verder word die Ilias in Herodotos genoem met betrekking tot die vroeg 6de eeu v.C., maar daar word nie genoem van watter Ilias gepraat word nie. Dit wil voorkom of al die antieke bronne vasberade blyk te wees dat Homeros bestaan het. Die skrywer van "Apollo se loflied" identifiseer homself in die laaste vers van die gedig as ŉ blinde man van Chios.

Nieteenstaande hierdie inligting is daar nog steeds gronde om aan te voer dat Homeros slegs ŉ mitologiese karakter is – die sogenaamde stigter van die Homeridae. Martin West maak aanspraak daarop dat "Homeros" nie die naam van ŉ geskiedkundige digter is nie, eerder ŉ fiktiewe saamgestelde naam. Oliver Taplin verkondig weer in die " Oxford History of the Classical World" se hoofstuk oor Homeros dat sy lewe grootliks bewysbaar fiktief is. Nog ŉ aanval op die biografiese besonderhede kom van G.S. Kirk wat sê dat die Oudheid niks definitiefs geweet het van die lewe en persoonlikheid van Homeros nie. Taplin weer, verkies om van Homeros te praat as ŉ geskiedkundige konteks vir die gedigte. Sy datum vir hierdie konteks lê tussen 750 – 650 v.C. sonder om Murray se "vloeibare toestand in oorweging te bring." Die "Ilias" word algemeen beskou as die oudste werk van Westerse letterkunde.

Volgens Murray is daar ŉ baie skraal kans dat die "Ilias" en "Odussee" uit die vroeë bronne, met of sonder Homeros, dieselfde is as die wat ons vandag ken. Gregory Nagy kies die 6de eeu v.C. as die datum waarop die eposse vasgelê is, eerder as Murray se 150 v.C. Hy baseer dit op die feit dat die "Ilias" voorgedra is tydens die Panathenaia, wat in 566 v.C. begin het. Die bogenoemde sienings is almal egter filologies van aard. Ongeag of Homeros bestaan het of nie, en of die Homeriese tekste naby is aan die wat vandag bestaan, kan filologie nie op sy eie enige lig werp op die ooreenkomste tussen die Mukeense kultuur en die geografiese en materiële dekor van Homeros se wêreld nie.

Argeologie steun egter die teorie dat heelwat gedetailleerde inligting oorleef het in die vorm van formules en stereotiepe stukke, wat kreatief gekombineer is deur die rapsodiste van latere eeue. ŉ Aantal gekombineerde argeologiese en filologiese werke is al oor die onderwerp geskryf, soos Denys Page se "History and the Homeric Iliad" en Martin Nilsson se "The Mycenaean Origin of Greek Mythology." Die taalkundige Calvert Watkins gaan so ver as om ŉ oorgeërfde Proto-Indo-Europese taaloorsprong te gaan soek vir sekere epitetons en die epiese gedig. Indien hy reg is, kan die stereotipe temas en gedigte van rapsodiste heelwat ouer wees as die Trojaanse oorlog, wat in daardie geval slegs die nuutste geleentheid sou wees vir ŉ epos.

Dit is moeilik om Homeros voor te stel as ŉ enkele skrywer van ŉ versameling werke, aangesien dit vandag historiese gebeure beskryf wat meestal werklikheid was, behalwe vir die ooglopende mitologie. Homeriese studies is die tameletjie van filosofie, want dit het nie ŉ begin of einde nie. Maak nie saak wat as die eerste kwessie gekies word nie, dit lei onmiddellik na ŉ verdere kwessie. Die versameling kwessies staan bekend as die Homeriese kwessie.

Verskeie tradisies oorleef wat bewerings maak rakende Homeros se geboorteplek en agtergrond. Lucianus die satirikus beskryf hom, in sy "Ware geskiedenis", as 'n Babiloniër genaamd Tigranes wat die naam Homeros aanneem na hy as "gyselaar" ("homeros") geneem is deur die Grieke. Wanneer Keiser Hadrianus die Orakel by Delphi oor Homeros uitvra, antwoord die Putia dat hy van Ithaka is – hy is die seun van Epikaste en Telemachos uit die "Odussee".

Hierdie stories verskyn in die verskeie "lewens van Homeros," en is sedert die Aleksandrynse era met die verloop van tyd saamgestel.

"Homeros se lewens" verwys dus na 'n versameling van langer fragmente oor die onderwerp, geskryf deur merendeels anonieme skrywers. Sommige van die fragmente is toegewys aan meer bekende skrywers. Thomas W. Allen versamel al die vitae in die 20ste eeu en kombineer dit tot 'n standaard verwysingswerk wat deel wordl van die "Homeri Opera", "Homeros se werke". Die eerste publikasie verskyn in 1912 deur Oxford University Press.

Allen teken verskeie vitae op, wat uit verskillende bronne bymekaargemaak is: 

Nagy herorganiseer die lys in elf dele, Vita 1 tot Vita 10, met Plutarchos verdeel in 3a en 3b. Hy sluit bykomend Vita 11 in, uit die Chrestomatieë van Proclus, ble. 99-102.

Die oorsprong van die naam "Homeros" is onbekend, oënskynlik Grieks. Talle Griekse woorde is egter leenwoorde, benaderings of omskrywings van vreemde woorde. Dit het veral voorgekom by name uit die ooste waar daar kontak was met sprekers van tale uit die dele. Dareios (Darius) is byvoorbeeld deur die Grieke, homself en die ander Oudpersiese sprekers, Dārayava(h)uš, "hou die goeie ferm vas" genoem. Die onttroonde koning van Thebe, Kadmos, na bewering ŉ Fenesiër, is moontlik as ŉ Oosterling beskou vanweë die Hebreeuse/Fenisiese "qdm" – "die ooste". Priamos is waarskynlik afkomstig van die Luwiese "Priya-muwa-", wat "uitsonderlik braaf" beteken. Verskeie name besit ŉ vreemde herkoms maar pas ook via Grieks binne ontlenings aan Proto-Indo-Europees. Min riglyne is beskikbaar om die taalkundige te ondersteun met die identifisering van die waarskynlikste oorsprong.

Etimologieë vir die naam "Homeros" strek dus wyer as net die Grieke. Aan die een kant kon hy ŉ vergriekste Fenisiese naam gehad het. West veronderstel ŉ Fenisiese prototipe van Homeros se naam as ŉ patroniem (vadersnaam), Homeridae (manlike opvolger uit die geslag van Homeros), "*benê ômerîm" ("seuns van sprekers" – professionele storievertellers). In hierdie geval sal die vadersnaam dui op die gilde. In Grieks sal die "Homer" in Homeridae in die enkelvoudvorm moes wees, die veronderstelde enkele afstammeling van 'n stamgroep, wat 'n oorgeërfde ambag beoefen. Die hipotetiese Semitiese voorouers is egter in die meervoudsvorm. Waar "ben" vir een "vader" gebruik kan word kan die id- konstruksie nooit 'n meervoudige vader aandui nie. Aan die ander kant is Proto-Indo-Europese etimologieë beskikbaar. Die digter se naam is homofoon met die Griekse ("hómēros"), "gyselaar" (of "borg"). Die woord kom uit die Attiese dialek en was algemeen in gebruik. In Pseudo-Herodotos en Plutarchus se vitae besit die woord die ietwat obskure betekenis van "blind", wat weer geïnterpreteer word as "hy wat vergesel; hy wat gedwing word om te volg" met betrekking tot ŉ gids. Die woord se geografies lokaliteit word verduidelik deur 'n veronderstelling dat dit meestal gebruik is in Eolië, aan die kus van Klein-Asië, die omgewing waar Homeros opgetree het, en dus tot die Eoliese dialek behoort. Die letter Eta klassifiseer die woord as Oos-Grieks, teenoor die Wes-Griekse Kretensiese vorm, wat 'n Alfa gebruik. Ionies en Atties is ook Oos-Griekse dialekte. Regdeur die Pseudo-Herodotos is ("hómēros") sinoniem met die standaard Griekse ("tuphlós"), wat 'blind' beteken. Proclus se Chrestomathia sê spesifiek "die "tuploi" is deur die Eoliërs "homeroi" genoem".

Die uitbeelding van Homeros as ŉ blinde sanger-digter in bestaande literatuur begin met die laaste vers in die Deliese "Lofsang aan Apollo", die derde Homeriese Lofsang. Dit is later deur Thukydides aangehaal ter ondersteuning van die standpunt. Die skrywer van die lofsang beweer dat hy 'n blinde sanger-digter vanaf Chios is. Verder aanvaar kenners ook al vir ŉ geruime tyd dat 'n gedeelte uit die "Odussee" selfverwysend is waar ŉ blinde sanger-digter, Demodokos, in die Faiakiese koning se hof verhale van Troje oorvertel aan ŉ gestrande Odusseus.
Ten spyte van die aandrang uit oorgeblewe bronne dat Homeros blind was, is daar verskeie ernstige besware teen die teorie. Van die vitae meen dat hy nie blind was nie. As hy nie kon skryf nie, was hy ongeletterd en nie in staat om werke saam te stel nie. ŉ Lang gedig sal buite die bestek van menslike geheue wees sonder geskrewe wenke. Verder is die beelde in die gedig baie grafies en ŉ blinde man sou nooit die tonele uit die beelde kon ervaar het nie. Antwoorde bestaan wel op die besware. Die voorbeeld van die blinde John Milton, wat "Paradise Lost" gedikteer en saamgestel het, toon dat 'n blinde mens 'n heldedig kan skep. Albert B. Lord se "The Singer of Tales", wat handel oor moderne rapsodiste wat eposse sing, bewys dat eposse op daardie skaal spontaan, in moderne tye, saamgestel is uit gememoriseerde elemente. Die kwessie rakende geskrewe wenke kan verklaar word as aangeneem word dat Homeros later in sy lewe blind geword het, wat ook die Pseudo-Herodotos se uitgangspunt is. Hiervolgens begin Homeros, na hy sy sig verloor het, ŉ loopbaan as ŉ swerwende rapsodis of impromptu digter by openbare sametrekke. Hy neem na bewering, aan die begin of vroeg in sy nuwe loopbaan, die verhoognaam "die blinde man" aan, wat hom in die kategorie plaas van blinde profete wat met geïnspireerde innerlike visie sien, en so ŉ mate van goddelike glorie aan die optrede verleen.

Die vitae bly egter uiteenlopend oor die betekenis van die naam. Nog ŉ verklaring is dat dit verdeel kan word in Hom-eros, met 'Hom' van die Griekse 'homou' ("saam"), en die tweede –ar- in 'arariskein' ("bring bymekaar"), met die Eta in -eros uit Oos-Grieks. Dit kan moontlik die betekenis dra van die saambring van die blinde man en sy gids. Gregoray Nagy maak gebruik van die frase, phone homereusai, "pas [die lied] by die stem" uit Hesiodos, moontlik ŉ tydgenoot van Homeros. Dit sal aan "Homeros" die betekenis gee van "hy wat [die lied] byeenvoeg".

Indien die naam oorweeg word as ŉ kategorie of klassifikasie, laat dit die moontlikheid bestaan dat enige rapsodis daaronder kon klassifiseer, en daar dus geen biografiese oorspronklike naam Homeros bestaan het nie. West sê dat ŉ moontlikheid bestaan waar Homeros nie die naam van ŉ historiese Griekse digter was nie, maar eerder die verbeelde stamvader van die Homeridai. Name van gildes met agtervoegsels –idai en –adai is nie normaalweg gegrond op die naam van ŉ geskiedkundige persoon nie.

William Ihne kon, na die bestudering van die bronne, 19 plekke uit die oudheid identifiseer wat Homeros as burger beskou het, selfs Athene. Die aanspraak word gemaak omdat Smirna, wat Homeros as boorling beskou, ŉ kolonie van Athene was. Die rede vir die veelvuldige eise is die gevolg van onderlinge burgerlike wedywering vir die eer. Ihne kies Smirna omrede sommige van die vitae die woord "Homeros" as Eolies identifiseer en die stad ŉ Eoliese geskiedenis het. Met die keuse word voorkeur gegee aan die langste, mees gedetailleerde vita, die Pseudo-Herodotos, een van die bronne wat Smirna as oorspronklik Eolies eien.

Die Eoliërs is een van die drie vernaamste etniese groepe uit antieke Griekeland. Die Ioniërs en Doriërs is die ander twee. Eoliërs is grotendeels afkomstig uit Tessalië maar het ook vroeër, na die Trojaanse oorlog, Beotië as tuiste gehad. Die okkupasie geskied in die selfde tyd as die besetting van Peloponnesos deur die Doriërs. Eoliërs het 'n eie Oos-Griekse dialek gepraat. Hesiodos is as Beotiër deel van hierdie groep. Dit kom duidelik na vore in sy werke met die Eoliese gedeeltes wat van toepassing is op Homeros se naam. Die Eoliërs koloniseer die noordwestelike kus van Klein-Asië en doop hulle gebiede Eolië en Lesbos. Die nedersettings daar was reeds deur afstammelinge uit die Trojaanse oorlog bewoon en volgens Pseudo-Herodotos is die oorlewering en geskiedenis deur die Eoliërs lewendig gehou. Eolië het gestrek vanaf die kus teenoor Lesbos tot by Smirna op die rand van Ionië. Die Eoliese bond, Smirna ingesluit, het uit 12 stede bestaan terwyl die Ioniese bond in die suide gelê het, ook met 12 stede. In ongeveer 688 v.C. word Smirna deur die Kolofone oorgeneem na hulle blykbaar vertoef het vir ŉ fees. Smirna word gevolglik 'n Ioniese kolonie.

Die twee bonde se politieke relevansie kom tot ŉ einde met die uitgang van die 5de eeu v.C. Dit volg op die aansluiting of geforseerde aansluiting van die stede rondom die Egeïese see tot die Deliese bond – ŉ Koine groepering onder Atheense leierskap. Elke stad moes manskappe, skepe of geld bydrae tot ŉ gesamentlike weermag. Die besonderhede en gesamentlike gebeure is die onderwerp van Tukydidus se "Geskiedenis van die Peloponnesiese oorlog". Inskrywings uit daardie tyd lewer ŉ basis vir die bestudering van die Eoliese taal. Hiervolgens kan Buck drie dialekte onderskei, Tessalies, Beoties en Lesbies.

Die Ioniese stede in Klein-Asië het ŉ Ioniese dialek gepraat. In die grensgebiede tussen Ionië en Eolië het die dialekte mekaar verdring en ŉ Ionies-Eoliese mengsel tot gevolg gehad, soortgelyk aan die in die Homeriese gedigte. Chios was byvoorbeeld altyd lid van die Ioniese bond en tog bevat die dialek daar ŉ paar aspekte wat van Eoliese oorsprong is. Die selfde soort vermenging het nie op die Ionies-Doriese grens in die suidwestelike Anatolië voorgekom nie.

Weens die feit dat Lesbies met die verloop van tyd meer Ioniese aspekte in digkuns bygekry het, betoog Janko vir ŉ noordwaartse uitbreiding van die Ioniese dialek en populasie ten konste van die Eoliërs. Eolies het geleidelik met Ionies saamgesmelt. Na die 5de eeu v.C. het beide egter begin saamsmelt met die nou wydverspreide susterdialek van Ionies genaamd Atties, asook Koine, wat in die Hellenistiese era daaruit ontwikkel. Atties maak sy verskyning in Ioniese werke in die 4de eeu v.C. en vervang Ionies teen ongeveer 100 v.C. Die nuwe koninkryk van Pergamum verkry in 281 v.C. die Eoliese kus van Anatolië en verdeel die Lesbiese dialek sodoende in twee. Lesbies verdwyn teen die 3de eeu v.C. uit die koninkryk maar leef tot die 1e eeu n.C. buite die koninkryk voort as die laaste Eoliese dialek.

G.S Kirk is ietwat skepties oor die biografiese inligting in die vitae, hy gee egter beperkte krediet aan sekere van die omstandighede. Daarin word redelik gereeld genoem dat Homeros in die Ioniese streek van Klein-Asië, in Smirna of op die eiland Chios, gebore is en op die Kukladiese eiland Ios gesterf het. Die gebiede was op daardie tydstip Eolies of ten minste gedeeltelik Eolies. Smirna is toe nog nie deur die Ioniërs oorgeneem nie. Chios is bewoon deur pre-Hellenistiese stamgenote uit Tessalië met ŉ onbekende taal, wat Eolies kon wees. Die band met Chios dateer ten minste terug tot met Semonides van Amorgos, wat die gedeelte uit die "Ilias" 6.146 aanhaal as deur "die man van Chios".

ŉ Eponieme sanger-digtersgilde bekend as die Homeridae (Homeros se seuns) was ook daar doenig en kan hul herkoms terug neem na 'n voorganger met die naam. Op Ios was sekere Eoliese woorde in gebruik, onder andere Homêreôn, een van die Iosiese maande. Daar word gesinspeel op die verband met Smirna deur die oorspronklike naam wat in verskillende vitae aan hom gegee is: Melesigenes, "gebore uit die Melesrivier", 'n rivier wat deur die stad vloei.

Die gedigte lewer ook bewyse op van 'n familiariteit met die natuurlike omgewing en plekname van Klein-Asië; Homeros verwys byvoorbeeld na weilandvoëls by die mond van die Kaystrosrivier, 'n storm in die Ikariese see en noem dat vroue in Lidië en Karië ivoor met skarlaken bevlek. Hy moes ook oor geografiese kennis van die hele Mukeense Griekeland beskik het soos bewys is deur die ontdekking van meeste van die plekke. Wilhelm Dörpfeld, die klassieke argeoloog,

maak die voorstel dat Homeros meeste van die plekke wat hy in sy heldedigte beskryf, soos Mukene en Troje, besoek het. Volgens Diodorus Siculus het Homeros selfs Egipte besoek.

Sommige vitae, byvoorbeeld Thamyris en Hesiodos, beeld Homeros uit as 'n swerwende minstreel wat tot sover as Chalkis gereis het om op te tree by die begrafnisspele van Amphidamas. Verder word 'n beeld geskep van 'n blinde bedelende sanger wat met gewone mense soos skoenmakers, vissers, pottebakkers, seemanne en bejaardes gemeng het in die bymekaarkomplekke van hawedorpe. Die gedigte lewer egter bewyse op van sangers in die howe van die adelstand, wat ŉ sterk aristokratiese ondertoon tot gevolg het. Die afwesigheid van enige vername nie-adellike protagoniste versterk die tema. Dit kom ook na vore in gevalle soos die afranseling van die nie-adellike Tersites deur koning Odusseus oor hy durf waag het om sy meerderes te kritiseer. Die kwessies laat geleerdes verdeeld oor tot watter kategorie, indien enige, die hofsanger of swerwende minstreel, die historiese "Homeros", behoort. Meeste van die 12 vitae is nie werklik gemoeid met historiese egtheid nie en lewer uiteenlopende stories oor Homeros se oorsprong, meeste daarvan deels in misterie gehul ook. Homeros word in sekere gevalle byvoorbeeld beskryf as die seun van die Melesrivier en ŉ nimf. Pseudo-Plutargus steun egter minder op mitologie en stel ŉ alternatiewe stamboom voor waarvolgens Homeros en Hesiodos neefs is. Die enigste weergawe wat aanneem dat Homeros ŉ werklike persoon was in ŉ bestaande natuurlike omgewing, sonder om mitologie te betrek, is die effens langdradige Pseudo-Herodotos.

In die vitae word Cleanax van Argos, ŉ kolonis van Kyme, voogskap gegee oor ŉ wees gelate Chretheis. Sy was die dogter van afgestorwe vriende en medekoloniste. Hy stuur haar later uit skaamte, weens ŉ buite egtelike swangerskap, na die nuwe kolonie van Smirna sodat sy vriend Ismenias van Beotië na haar kan omsien. Tydens die bywoning van ŉ fees op die oewer van die Melesrivier skenk sy onverwags geboorte aan ŉ seun, wat sy Melesi-genes doop, "riviergeborene". Hierna verlaat sy die sorg van Ismenias en word as enkelmoeder ŉ trekarbeider. In die tyd kry sy werk by Phemius, ŉ skoolhoof, om wol te verwerk wat hy by studente as betaling ontvang. Hulle ontwikkel ŉ verhouding en hy oortuig haar om by hom te bly (syn-oikein) met die belofte dat hy die kind as sy eie seun sal aanneem, ondersteun en opvoed.

Melisigenes blyk begaafd en baie suksesvol op skool te wees. Met sy ouers se dood jare later erf hy die skool en laat sy huis se deure gasvry oop vir reisende handelaars. Een van die handelaars, Mentes, oortuig hom om die skool te verkoop en as seeman op sy skip te kom werk. Volgens oorlewering verwyl hy sy tyd in die hawens met navorsing en die maak van aantekeninge. Na hy ŉ oogsiekte ontwikkel word hy in Itaka by ŉ vriend van die kaptein gelos vir behandeling en om aan te sterk. Hy gebruik dié tyd om die storie van Odusseus na te vors. Hy herstel mettertyd maar beleef later ŉ weerinstorting, wat hom permanent blind laat.
Met sy aftrede op Smirna besluit die nou blinde Melisigenes op ŉ loopbaan as resiteerder van poësie. Sy hulpbronne raak namate uitgeput en hy gaan op reis op soek na beter geleenthede. In Neonteichus, ŉ kolonie van Kyme, vertoef hy voor ŉ skoenwinkel om te bedel deur gedeeltes in daktiliese heksameter saam te voeg en voor te dra. So begin ŉ gewoonte waarmee hy die res van sy lewe sal volhou. Hy gebruik poësie om oor gewone sake te kommunikeer en sodoende sy vaardigheid bekend te stel. Die skoenmaker, Tychius, maak sy deure vir hom oop en laat hom toe om in sy winkel te resiteer. Hy word vir ŉ tyd lank ŉ trekpleister in Neontychus maar kom nie werklik op die been nie en keer terug na Kyme. Met sy terugtog word hy in Larissa betaal om ŉ epitaaf te skryf vir Midas, die afgestorwe koning van Frigië, se graf.

Terug in Kyme gaan hy voort met die voordrag van sy poësie in salonne. Hy word so suksesvol dat hy die sittende stadsraad vra vir geldelike ondersteuning met die byvoordeel dat hy die stad beroemd sal maak. Een van die raadslede argumenteer dat as hulle homeroi, “blinde mans”, ondersteun, hulle binnekort met ŉ menigte van hulle in Kyme te make sal hê. Die voorstel word afgeskiet en hy vertrek kort daarna gefrustreerd na die Ioniese stad Fokaia. Daar word hy bekend en kry die naam Homeros, "die blinde man".

Hoewel hy 'n gereelde gesig raak in Fokaia se salonne blyk sukses hom te ontwyk. Hy gaan 'n ooreenkoms aan met ene Thestorides dat die hom sal onderhou in ruil vir die outeurskap van sy werke. Thestorides skryf al die werke neer soos dit mondelings deur Homeros geskep word. Na 'n wyle breek Thestorides die ooreenkoms en vertrek onder dekmantel na Chios waar hy 'n skool oprig en Homeros se gedigte onder 'n ander naam voordra. Homeros ontvang woord hiervan maar sy poging om na Chios te reis word deur vissermanne van die hand gewys. Hy kry egter 'n geleentheid saam met houtkappers, wat hom na die strand van Eritrië neem. Daar kry hy 'n verdere geleentheid saam met ander vissermanne na 'n onbekende strand.

Die onbekende strand blyk toe Troas te wees naby die berg Ida. Homeros word deur ŉ trop honde aangeval na hy agter die klank van bokke aanloop en word deur die bokwagter Glaukos gered. Na hy die nag die bokwagter met gedigte trakteer langs die kampvuur word hy die volgende oggend aan sy meester voorgestel. Glaukos se meester stel hom aan as huisonderwyser vir sy kinders. Hier bereik hy vir die eerste keer sukses en dig meeste van sy poësie. Thestorides laat staan sy skool in Chios na hy te hore kom van Homeros se sukses, waarna Homeros die see weer oorsteek terug na die eiland. Daar begin Homeros ŉ nuwe skool, floreer, trou, kry twee dogters en skryf die "Ilias" en "Odussee". Op ŉ toer na die Griekse vasteland vertoef hy in Samos vir die feeste daar. Op pad na Athene in die lente word sy skip van koers af gewaai tot in Ios. Wagtende op gunstige winde word hy siek en sterf. Die skrywer van die vitae gaan hierna verder en beweer dat Homeros Eolies was en nie Ionies nie. Sy geboortedatum word aangegee as 622 jaar voor Xerxes. Die feit, indien dit waar is, sal Homeros se skryfwerk onwaarskynlik maak indien dit in die Griekse alfabet gedoen is.

Deur ŉ werk aan iemand toe te skryf is nie dieselfde as om die outeurskap van ŉ werk te bevestig nie. Die verskil is dat 'n mate van twyfel bestaan. Die Grieke van die 6de en vroeg 5de eeu v.C. het onder die werke van "Homeros" verstaan dat dit die totale versameling van heldetradisie behels, soos beliggaam in die heksametervers. Die totale Epiese Siklus is daarby ingesluit. Die genre sluit verder gedigte in oor die Trojaanse oorlog, soos die "Ilias Mikra" ("Klein Illias"), die "Nostoi" ("Terugkomste van die Grieke"), die "Kypria" en "Epigonoi" ("Nasate") asook die Thebiese gedigte oor Oidipus en sy seuns. Ander werke, soos die versameling "Homeriese lofliedere", die komiese mini-epos "Batrachomyomachia" ("Die oorlog tussen paddas en muise") en die "Margites" ("Die Gek") word ook aan hom toegeskryf hoewel dit deesdae as onwaarskynlik gereken word. Twee ander gedigte, die "Gevangeneming van Oechalia" en die "Phocais" is ook aanvanklik aan Homeros toegeskryf. Dit wil voorkom of die identiteite van die outeurs van dié onderskeie werke selfs meer problematies blyk te wees as die outeurskap van die twee groot eposse.

Herodotos benoem beide die "Ilias" en "Odussee" as werke deur Homeros. Hy haal gedeeltes aan uit die twee eposse wat identies is in die hedendaagse weergawes. Die gedeelte wat uit die "Ilias" aangehaal word meld dat Paris in Sidon gestop het voor hy Helene na Troje geneem het. Die feit dat die "Kypria" noem dat Paris direk Troje toe is vanaf Sparta laat Herodotos die gevolgtrekking maak dat dit nie deur Homeros geskryf is nie en laat sodoende die twyfel ontstaan.

In "Werke en dae" noem Herodotos dat Homeros na Euboia is om deel te neem aan die spele in Chalkis, wat aangebied is deur die seuns van Amphidamas. Hy wen met 'n himne en dra sy prys op aan die Muses van Berg Helikon waar hy met sy poësie begin het. Een van die vitae, die "Certamen", neem die tema verder. Dit meld dat Homeros en Hesiodos tydgenote is. Albei het die begrafnisspele van Amphidamas bygewoon, wat deur sy seun Ganyctor gereël is, en albei het aan die wedstryd van sophia, "vernuf", deelgeneem. In die wedstryd word van ŉ deelnemer verwag om ŉ vraag aan die teenstaander te vra en dié moet in gedig antwoord. Die beoordelaar kon nie tot ŉ wenner besluit nie en laat elkeen uit hul eie gedigte voordra. Hesiodos resiteer uit "Werke en dae" en Homeros uit die "Ilias". Aangesien die "Werke en dae" hierdie spele en sy deelname daarin beskryf is dié storie hoogs onwaarskynlik. Hesiodos tree as oorwinnaar uit die stryd aangesien sy gedig oor vrede handel en Homeros sŉ oor oorlog.

Na die wedstryd sit Homeros sy digkuns, resitering en omswerwinge voort. Die "Certamen" maak melding van die "Tebaïs" en haal die eerste reël daaruit aan. Dit verskil nie wesenlik van die eerste reël in die "Ilias" soos dit tans daar uit sien nie en bevat 7 000 reëls. Die Epigoni bestaan uit ŉ ooreenstemmende eerste reël met ook 7 000 reëls in totaal. Die "Certamen" wys op die toeskrywing aan Homeros met "sommige sê ..." Homeros skryf vervolgens die epitaaf vir Midas se grafsteen, met ŉ silwer bak as betaling, en daarna die "Odussee" in 12 000 reëls – teenoor die 12 110 van die hedendaagse weergawe. Die "Ilias" is alreeds op daardie stadium deur hom neergepen in 15 500 reëls (die hedendaagse weergawe is 15693). Net die drie eposse op hul eie bestaan uit 34 500 reëls sonder enige verwysing na die res van die enorme Epiese siklus. Hierna vertrek hy na Athene en Argos, waar hy reëls 559-568 van die 2de boek uit die "Ilias" voordra met die byvoeging van nog twee wat nie in die hedendaagse weergawe verskyn nie. Hy vertrek daarna na Delos waar hy die "Lofsang aan Apollo" voordra en verkry burgerskap tot die Ioniese state. Ten laaste vertrek hy na Ios waar hy op klei gly en ŉ noodlottig val.

Die "Ilias" (so genoem na die ander naam vir Troje, Ilion) beskryf ŉ kort episode uit die stryd. Die voorgeskiedenis van die episode word slegs terloops aan geraak: die ontvoering van Helena, die dogter van Leda en Zeus, wat met koning Menelaüs van Sparta getroud was, deur Paris, die seun van koning Priamus van Troje; die veldtog om Helena te bevry onder leiding van Agamemnon en die gebeurtenisse tydens die eerste ses jaar van die beleg. Die eintlike tema van die "Ilias" is die wrok wat Achilles jeens die Griekse leier Agamemnon koester, wat spruit uit ŉ rusie oor ŉ slavin wat hulle buitgemaak het. Achilles onttrek hom as gevolg hiervan uit die stryd, wat rampspoedige gevolge vir die Grieke tot gevolg het. Die dood van Achilles se wapenmakker Patroklos bring mee dat Achilles weer tot die stryd toetree om hom te wreek op die held Hektor. Die laaste episode handel oor Hektor se uitvaart. Die storie van die dood van Achilles toe hy getref word in die spreekwoordelike Achilleshiel en die inval van Troje deur van die Trojaanse perd gebruik te maak, kom nie in die "Ilias" voor nie.

Die 24 boeke van die "Odussee" (afgelei vanaf die naam Odusseus van ŉ Griekse koning van die eiland Ithaka) is ŉ raamvertelling, waarin die verhaal vertel word van die tien jaar se terugreis deur Odusseus. Die kader vorm die vertelling van die terugkeer van die held vanaf die eiland van die nimf, Kalipso, Odusseus se verblyf aan die paleis van die Faiake en sy uiteindelike tuiskoms in sy koninkryk Ithaka. Daar reken hy af met die vele hofmakers van sy vrou Penelope, wat getrou op hom gewag het.

Die term "Epiese siklus" ("Epikos Kuklos") verwys na 'n reeks van 10 gedigte deur verskillende skrywers neergepen, wat die Griekse mitologie in sy geheel dek. Die bedoeling is om 'n onderling verbinde reeks van stories weer te gee. Temas vir Griekse dramas is ook hieruit gekies. Die naam verskyn in die "Chrestomathia" van Eutychios Proklos, 'n samevatting van Griekse literatuur. Dit is verder slegs bekend deur verkorte fragmente wat deur Photios I van Konstantinopel geskryf is maar geen etimologie word verskaf nie. Evelyn White veronderstel dat hulle in die tyd van die "Ilias" en "Odussee" geskryf is en ŉ duidelik nabootsende struktuur het. Volgens dié siening sou Homeros nie nodig gehad het om meer as die "Ilias", of die "Ilias" en "Odussee", te skryf nie. Die Homeridae word verantwoordelik gemaak vir die res. Die eenheid in tema en struktuur spruit voort uit die noue band tussen die skrywers in die gilde.

Proclus stem nie saam met die outeurskappe van die "Certamen" nie. Hy verskaf wel die name van ander skrywers, indien hulle beskikbaar is, in sy bronne. Die tien eposse, waarvan slegs verkorte weergawes van Proclus se samevattings en verspreide fragmente van ander skrywers nog bestaan, is as volg: 

Die idee dat Homeros slegs vir die twee uitsonderlike eposse, die "Ilias" en die "Odussee", verantwoordelik was, is nie oor saamgestem tot 350 v.C. nie. Hoewel heelwat geleerdes dit onwaarskynlik vind dat die onderskeie eposse deur dieselfde persoon geskryf is, argumenteer ander dat die stilistiese ooreenkomste tussen die twee te sterk is om 'n teorie van veelvuldige outeurskap te ondersteun. Een van die standpunte wat die verskille tussen die twee eposse probeer oorbrug, beweer dat die "Ilias" geskryf is deur Homeros as jong volwassene terwyl die "Odussee" deur hom geskryf is as ou man.

Meeste geleerdes is dit eens dat die "Ilias" en "Odussee" as ouer materiaal rondom die begin van die 8ste eeu v.C. deur 'n proses van standaardisering en verfyning gegaan het. Dit blyk dat die Atheense tiran, Hippargos 'n groot aandeel in die standaardisering gehad het met sy hervorming van die voordrag van Homeriese digkuns tydens die Panathenaia. Verskeie klassici stem saam dat hierdie hervorming die lewering van ŉ kanonieke geskrewe teks tot gevolg gehad het.

'n Paar akademici ondersteun nog die idee dat Homeros 'n werklike persoon was. Aangesien niks bekend is oor Homeros se lewe nie word algemeen gegrap dat die gedigte "nie deur Homeros geskryf is nie, maar deur ŉ ander man met dieselfde naam."

Onafhanklik van die vraag oor enkele outeurskap, bestaan die amper universele eensgesindheid, na die werk van Milman Parry, dat die Homeriese gedigte afhanklik is van 'n mondelinge tradisie. Dit is 'n geslagte-oue tegniek wat die gesamentlike nalatenskap was van baie sanger-digters ("aoidoi"). ŉ Analise van die struktuur en woordeskat van die "Ilias" en "Odussee" toon dat die gedigte heelwat metodiese frases bevat wat tipies is van onvoorbereide epiese tradisies; selfs volledige strofes word met tye herhaal. Parry en sy student, Albert Lord, toon aan dat die soort uitvoerige mondelinge tradisie, vreemd in hedendaagse literêre kulture, tipies is van epiese digkuns in ŉ oorheersend kulturele milieu. Die klem val hier op "mondelings" en "tradisioneel". Parry skop af met "tradisioneel": die herhalende gedeeltes taal wat volgens hom oorgedra is aan die sanger-digter, vanaf sy voorgangers, en handig te pas gekom het met komposisie. Parry noem die herhalende gedeeltes "formules".

Presies wanneer die gedigte 'n vaste struktuur begin aanneem, is oop vir debat. Die konvensionele oplossing is die "transkripsie hipotese", waartydens ŉ nie-geletterde "Homeros" sy gedig iewers tussen 8ste en 6de eeu v.C. aan ŉ geletterde skribent dikteer. Die Griekse alfabet is vroeg in die 8ste eeu v.C. in gebruik geneem wat dit dus moontlik maak dat Homeros self een van die eerste generasie skrywers was. Die klassisis Barry B. Powell maak die voorstel dat die Griekse alfabet rondom 800 v.C. deur ŉ enkele persoon, wat homself die "bewerker" genoem het, geskep is om juis mondelinge epiese digkuns op skrif vas te lê. Meer radikale Homeriste, soos Gregory Nagy, betoog dat ŉ kanonieke teks van die Homeriese gedigte as "skriftuur" nie voor die Hellenisme (3de tot 1ste eeu v.C.) bestaan het nie.

Nuwe metodes poog om die kwessie verder op te klaar. Deur die kombinering van inligtingkunde en statistiek, stilometrie, word verskeie linguistiese eenhede ontleed: woorde, woordsoorte en klanke. ŉ Eerste studie deur Dietmar Najock, gegrond op die frekwensie van Griekse letters, belig spesifiek die onderlinge verband tussen die "Ilias" en "Odussee" . In ag genome die herverdeling van die letters, toon 'n nuwe studie van Stephan Vonfelt die eenheid in Homeros se werke aan teenoor die van Hesiodos. Die talle vra wat die moderne bewerings meebring laat die debat egter nog wawyd oop.

Homeriese studies is een van die oudste onderwerpe in die akademie en dateer terug na die Oudheid. Die doelwitte van Homeriese studies het met die loop van die millennia verander. Tydens die laaste paar eeue is gefokus op die proses waarvolgens die Homeriese gedigte tot stand gekom het en hoe dit met die verloop van tyd aan ons oorgedra is, mondelings en later in skrif.

Van die belangrikste bewegings in hedendaagse Homeriese studies, in die 19de en vroeg 20ste eeu, is "Analise" en "Unitarisme, denkrigtings wat aan die een kant die wisselvalligheid en aan die anderkant die artistieke eenheid van Homeros belig. Van die 20ste eeu af en later ontstaan die "Mondelinge teorie", die studie van die meganismes en invloed van mondelinge oordrag, en "Neo-analise", die studie van die verwantskappe tussen Homeros en ander vroeë epiese materiaal.

Homeriese Grieks is die weergawe van Grieks wat deur Homeros gebruik is in die "Ilias" en die "Odussee". Dit is ŉ argaïese vorm van Ioniese Grieks met ontlenings aan sekere ander dialekte, soos Eoliese Grieks. Dit dien later as basis vir "Epiese Grieks", die taal van "epiese digkuns", soos tipies in die daktiliese heksameter van digters soos Hesiodos voorkom. Anders as met latere vorme van die taal, is ŉ ware bepaalde lidwoord in meeste gevalle nie beskikbaar nie. Komposisies geskryf in Epiese Grieks dateer moontlik sover terug as die 3de eeu v.C. Die afname in gebruik was onafwendbaar met die opkoms van Koine.

Aristoteles maak in sy "Poëtika" die opmerking dat Homeros uniek was tussen die digters van sy tyd; hy fokus op ŉ enkele gesamentlike tema of geleentheid in die epiese siklus.

Die vernaamste eienskappe van Homeros se styl word duidelik geartikuleer deur Matthew Arnold:
Vrylik vertaal:
Homeros se buitengewone tempo lê in sy gebruik van die heksametervers. Dit is ŉ kenmerk van vroeë letterkunde dat die ontwikkeling van die gedagte, of die grammatikale vorm van die sin, deur die struktuur van die vers gelei word; Die ooreenstemming wat gevolglik bereik word tussen die ritme en sintaksis, lewer ŉ snelvloeiende gang, wat selde verkry word as intervalle geskep word sonder direkte verwysing na die metrum. Die feit dat Homeros oor hierdie tempo beskik sonder om eentonig en weifelend te raak, lewer miskien die beste bewyse van sy ongeëwenaarde poëtiese vernuf. Die gewoonheid en direktheid van denke en uiting wat tipies van hom is, is sonder twyfel toe te skryf aan die kwaliteite van sy tyd; die skrywer van die "Ilias" (eenders as Voltaire, met wie Arnold hom graag vergelyk) het egter hierdie gawes in ŉ uitsonderlike mate besit. Die "Odussee" is in die aspek egter op ŉ waarneembare laer vlak as die "Ilias".

Tempo of gemak van beweging en gewoonheid van uitdrukking en denke was nie kenmerkend van die groot epiese digters soos Vergilius, Dante en Milton nie. Hulle hoort in teendeel tot die heelwat meer beskeie epies-liriese skool wat so gereeld al aan Homeros ook toegewys is. Die bewys dat Homeros nie tot daardie skool hoort nie – en dat sy digkuns nie in die ware sin van die woord ballades is nie – lê, ten opsigte van styl, by die meer verhewe artistieke struktuur van sy digkuns. Dit word beskryf deur Arnold se vierde eienskap: die eienskap van grootmoedigheid. Dit is sy grootmoedige en kragtige styl, volgehou met elke verandering van idee en onderwerp, wat Homeros finaal onderskei van alle vorme van ballades en gewilde epiese digkuns.

Net soos met die Franse eposse, byvoorbeeld die "Chanson de Roland", is Homeriese digkuns inheems en as gevolg van die beweeglikheid en gevolglike eenvoud, onderskeidbaar van die werke van Dante, Milton en Vergilius. Dit kan verder ook onderskei word van hierdie kunstenaars se werke deur die vergelykbare afwesigheid van onderlinge motief en sentiment. In Vergilius se werke is die besef van die grootheid van Rome en Italië die leidende motief vir passievolle retoriek, gedeeltelik bedek deur die deurdagte delikaatheid van sy taalgebruik. Dante en Milton is selfs nog groter vertolkers van godsdiens en politiek uit hulle era. Selfs die Franse eposse lewer ŉ gevoel van vrees en haat teenoor die Sarasene; in Homeros se werke is die belang egter suiwer dramaties. Daar bestaan nie ŉ sterk weersin in ras of godsdiens nie; die oorlog wentel nie om politieke gebeure nie; die inname van Troje lê buite die bestek van die "Ilias"; en selfs die protagoniste is nie vergelykbaar met die vernaamste Griekse nasionale helde nie. Dit blyk sover nog die belangrikste motivering in Homeros se werke menslike gevoelens en emosie, en drama is; sy werke word inderwaarheid meermale beskou as "dramas".





</doc>
<doc id="31818" url="https://af.wikipedia.org/wiki?curid=31818" title="Digitaal">
Digitaal

'n Digitale stelsel gebruik diskrete (dit wil sê nie aaneenlopende) waardes om inligting te verteenwoordig vir toevoer, verwerking, versending, stoordoeleindes ensovoorts. In teenstelling hiermee gebruik nie-digitale oftewel analoogstelsels 'n aaneenlopende reeks waardes om inligting te verteenwoordig. Alhoewel digitale voorstellings diskreet is, kan die inligting wat dit verteenwoordig of diskreet wees, soos syfers en letters of aaneenlopend wees soos in die geval van klanke, beelde en ander mates van kontinue stelsels.

Die woord digitaal kom van die latynse woord “digitus” wat vinger beteken en word gebruik omdat vingers gebruik word om diskreet te tel.

Die woord digitaal word veral gebruik in die rekenaarwese en elektronika, veral in die geval waar inligting omgeskakel word na binêre numeriese vorm soos in die geval van digitale oudio en digitale fotografie. Sulke datadraende seine dra elektroniese of optiese polse waarvan die amplitude of 'n 1 of 'n 0 kan verteenwoordig.


</doc>
<doc id="31819" url="https://af.wikipedia.org/wiki?curid=31819" title="Ka Mate">
Ka Mate

"Ka Mate" is 'n Maori haka wat deur Te Rauparaha, krygshoof van die Ngati Toa stam van die Noord-Eiland van Nieu-Seeland gekomponeer is. Te Rauparaha het die Ka Mate geskryf as 'n viering van lewe oor dood (Pōmare 2006) na sy ontsnapping vanuit die kloue van die Ngati Maniapoto en Waikato vyandelike stamme. Hy het vir hulle weggekruip in 'n put wat gebruik is vir die opgaar van kos en toe hy daaruit klim is hy deur 'n goedgesinde stamhoof Te Whareangi (die "harige man") tegemoet gekom.

"Ka Mate" is die alombekende haka wat die Nieu-Seelandse nasionale rugbyspan, die All Blacks tradisioneel voor toetswedstryde opvoer. Sedert 2005 het die All Blacks af en toe 'n ander haka opgevoer naamlik die Kapa o Pango.

Die haka soos deur Te Rauparaha gekomponeer is begin met die kreet:

Wat dan deur die hoofkreet van die haka opgevolg word:




</doc>
<doc id="31820" url="https://af.wikipedia.org/wiki?curid=31820" title="Karnivoor">
Karnivoor

'n Karnivoor (wat vleiseter beteken vanuit die Latyn "carne" vir 'vlees' en "vorare" wat 'vreet' beteken) is 'n dier wat 'n dieet het wat hoofsaaklik uit vleis bestaan, hetsy dit van lewende diere (vir jagdiere) of dooie diere (vir aasdiere) afkomstig is.

In die algemeen kan 'n mens diere as karnivore beskou as hulle hoofsaaklik ander diere vreet eerder as om plante te vreet. Daar bestaan ook ongewerweldes wat prooi eet soos spinnekoppe en hottentotsgotte asook verskeie spesies land- en seeslakke. Diere wat uitsluitlik vleis eet word ware karnivore genoem.

Plante wat insekte vang en verteer word karnivoorplante genoem.

Karnivore wat hoofsaaklik insekte en soortgelyke ongewerweldes vreet word insektevore genoem, terwyl die wat hoofsaaklik vis eet piskivore genoem word. Karnivoorgedrag wat die vreet van lede van 'n organisme se eie spesie insluit word kannibalisme genoem.

Die woord karnivoor word soms gebruik om na die soogdierorde Carnivora te verwys, maar dit kan misleidend wees. Baie diere uit die orde Carnivora is uitsluitlik vleiseters maar nie almal nie. Bere is byvoorbeeld lede van die orde Carnivora maar is nie karnivore wat hul dieet betref nie en pandas is herbivore. Ander diere soos dolfyne wat vleiseters is, is nie lede van die Carnivora orde nie.

'n "Ware karnivoor" is 'n dier wat vleis "moet" eet om te kan lewe. Ware karnivore se fisiologie het nie die vermoë om plantaardige materiale te verteer nie. Die huiskat is 'n goeie voorbeeld van 'n ware karnivoor, soos al die ander diere in die familie Felidae (katfamilie). Karnivore se spysverteringskanale is gewoonlik relatief kort omdat hulle nie die taai sellulose van plantmateriaal hoef te verteer nie.



</doc>
<doc id="31821" url="https://af.wikipedia.org/wiki?curid=31821" title="Koraalsee">
Koraalsee

Die Koraalsee (Engels: "Coral Sea", Frans: "Mer de Corail") is 'n see aan die rand van die noordoostelike kus van Australië. Dit word begrens in die weste deur die ooskus van Queensland en sluit daarmee saam die Groot Koraalrif in, in die ooste deur Vanuatu en Nieu-Kaledonië en die noorde deur die suidelikste deel van Papoea-Nieu-Guinee en die Salomonseilande. Die Koraalsee grens aan die Salomonssee in die noorde en die Tasmansee in die suide. Die Koraalsee word deur die Torres-straat met die Arafurasee in die noordweste verbind. Die see het 'n oppervlakte van sowat 4 791 000 km².

Die Internasionale Hidrografiese Organisasie beskou die seegebied oos van die Australiese deelstate Nieu-Suid-Wallis, Victoria en Tasmanië as deel van die Tasmansee, terwyl die seegebied oos van Queensland deel van die Koraalsee uitmaak. Die grens tussen Nieu-Suid-Wallis en Queensland dui ook die grens tussen die twee seë aan.

Die belangrikste rivier wat in die Koraalsee uitmond is die Fly. Die belangrikste nedersettings aan die see is Brisbane, die hoofstad van die Australiese deelstaat Queensland en Port Moresby, die hoofstad van Papoea-Nieu-Guinee.

Terwyl die Groot Koraalrif met sy eilande en kaaie aan Queensland behoort, is die meeste riwwe en eilandjies ten ooste daarvan deel van die Koraalsee-eilande se gebied. Verder is sekere van die eilande wes van en wat aan Nieu-Kaledonië behoort ook deel van die Koraalsee-eilande in 'n geografiese sin, soos onder andere die Chesterfield-eilande en die Bellona-riwwe.

Die Koraalseekom is sowat 58 – 48 miljoen jaar gelede gevorm toe die Queensland kontinentale plaat opgelig is en sodoende die Great Dividing Range laat ontstaan het.

Die Koraalsee is ekologies gesproke 'n belangrike bron van koraal vir die Groot Koraalrif.

Die Slag van die Koraalsee het tydens die Tweede Wêreldoorlog hier plaasgevind.



</doc>
<doc id="31822" url="https://af.wikipedia.org/wiki?curid=31822" title="Kuranda Skyrail">
Kuranda Skyrail

Die Kuranda Skyrail is 'n gondel-kabelspoor wat bo-oor die Barron Gorge Nasionale Park loop. Dit begin by die voorstad Caravonica in Cairns, Australië, en loop tot by Kuranda. Die ontwikkeling van die kabelspoor was in omstredenheid gehul omdat baie inwoners geglo het dat die kabelspoor skade aan die wêrelderfenisreënwoud kon aanrig. 

Na sewe jaar se beplanning is die kabelspoor goedgekeur en na 'n konstruksieperiode van 14 maande is die kabelspoor in Augustus1995 vir die publiek oopgestel.

Die kabelspoor bied pakkette aan waar besoekers vanaf Kuranda kan terugkeer, of ook die Tjapukai Aborigine en Kultuurpark kan besoek wat net langs die Caravonica-stasie geleë is.



</doc>
<doc id="31823" url="https://af.wikipedia.org/wiki?curid=31823" title="Kwaliteit">
Kwaliteit

Kwaliteit is soms 'n sinoniem vir eienskap, maar word dikwels gebruik om aan te dui of iets of iemand aan 'n doel beantwoord. Dit is in 'n filosofiese sin 'n begrip wat moeilik is om te definieer, maar wat op die praktiese vlak dikwels gebruik word om byvoorbeeld tegniese eienskappe van 'n stof en die geskiktheid vir 'n bepaalde gebruik aan te dui.

Enkele ander definisies van kwaliteit is: 

Kwaliteit kan nie uitsluitend vanaf die begrip klant of klantebehoeftes gedefinieer word nie aangesien dit gaan oor die objektiewe vastelling van wat kwaliteit is.

Die begrip kwaliteit het deur die loop van die eeue al hoe belangriker geword met die toename van die aantal produkte, werkswyses en internasionalisering. Ook in die ou tyd het daar egter reeds 'n deeglike besef van kwaliteit en die nut van die begrip bestaan. Die term word dikwels saam met die term kwantiteit gebruik. Aristoteles het in sy skrywes klem gelê op kwaliteit, terwyl Galileo Galilei meer klem gelê het op kwantiteit.

Met die groei van nywerheidsproduksie het daar in die jare tagtigs 'n ontwikkeling ontstaan ten opsigte van die voortdurende verbetering of ten minste waarborge van 'n bepaalde vlak van kwaliteit (kwaliteitsorg). Die stelsel is in Japan deur Toyota vervolmaak in die Toyota Production System (ook slanke produksie genoem), waarby 'n vaste doelwit van die bedryf in sy geheel is om die kwaliteit van die produkte en prosesse deurlopend te verbeter. Verskillende wetenskaplikes is dit eens dat die kwaliteit van produkte en prosesse bykans altyd die gevolg is van sorgvuldige en noukeurige probleemanalise en die daaropvolgende beplanning.

'n Aparte probleem, naas die uiteenlopend definisies van die begrip, is die meting van kwaliteit. Die definisie van 'n aspek van kwaliteit vereis die meetbaarmaking, oftewel dat dit moontlik gemaak word om die verskil tussen twee voorwerpe op 'n kwantitatiewe grondslag vas te stel aan die hand van 'n kwaliteitskriterium. Daarby word ingesluit die rangorde, die relatiewe- en die absolute verskil.

Op die gebied van kwaliteit bestaan daar baie standaarde wat deur verskillende wetenskaplike- of owerheidsintansies opgestel is, soos onder andere:


Die ISO 9000 standaard spesifiseer die vereistes vir 'n kwaliteitsbestuurstelsel wat die vervaardiging van 'n produk of diens moet ondersteun. Die standaard self beskryf nie die aktiwiteite wat uitgevoer moet word om 'n produk van hoë kwaliteit te lewer nie, maar beskryf eerder die vereistes en randvoorwaardes wat tydens die vervaardigingsproses in gedagte gehou moet word. Baie bedrywe dui egter daarop dat hulle aan hierdie standaard voldoen om te kenne te gee dat hulle kwaliteit lewer. Hiervoor kan hulle 'n sertifikaat van voldoening verwerf.

Waar ISO 9000 gaan oor die kwaliteitsbeheerproses, bestaan daar ook standaarde wat die eienskappe beskryf waaraan voldoen moet word om kwalitatief 'n goeie produk te lewer. 'n Voorbeeld hiervan is ISO 9126 wat die kwaliteitsaspekte van sagteware beskryf.


</doc>
<doc id="31824" url="https://af.wikipedia.org/wiki?curid=31824" title="Waterstofbinding">
Waterstofbinding

'n Waterstofbinding is 'n spesiale soort dipool-dipoolkrag wat bestaan tussen 'n elektronegatiewe atoom en 'n Waterstof atoom wat aan Stikstof, Suurstof of Fluoor verbind is. Hierdie soort verbinding behels altyd 'n waterstofatoom en die aantrekkingsenergie is by benadering omtrent so sterk soos swak kovalente verbindings (155 kJ/mol), daarom die naam – Waterstofbinding. 'n Tipiese kovalente verbinding is slegs sowat 20 keer sterker as 'n intramolekulêre waterstofbinding. Hierdie aantrekkingskragte kan tussen molekules (“intermolekulêr”) of tussen verskillende dele van dieselfde molekuul (“intramolekulêr”) voorkom. Die waterstofbinding is 'n is 'n baie sterk vaste dipool-dipool van der Waals-Keesomkrag, maar swakker as kovalente-, ioniese- en metaalbindings. Die sterkte van waterstofbinding lê iewers tussen kovalente- en elektrostatiese intermolekulêre aantrekkingskragte.

Intermolekulêre waterstofbinding is verantwoordelik vir die hoë kookpunt van water (100 °C). Intramolekulêre waterstofbinding is deels verantwoordelik vir die sekondêre, tertiêre en kwarternêre strukture van proteïene en nukleoonsure

'n Waterstofbinding kom voor waar 'n waterstofatoom aan 'n relatiewe elektronegatiewe atoom verbind. Die elektronegatiewe atoom is gewoonlik fluoor, suurstof of stikstof. 'n Voorbeeld van so 'n molekuul is etanol wat 'n waterstofatoom het wat aan 'n suurstofatoom verbind is. Waterstofbindings is ook moontlik in molekules waar ander atome aan elektronegatiewe atome verbind is nie, soos in die geval van diëtieleter.

Koolstof kan ook deelneem aan waterstofbinding, veral as die koolstof aan verskeie elektronegatiewe atome verbind is, soos in die geval van chloroform, CHCl. Die elektronegatiewe atoom trek die elektronwolk rondom die waterstofkern aan en laat die atoom met 'n gedeeltelik positiewe lading. Vanweë die kleinheid van 'n waterstofatoom relatief tot ander atome en molekules, verteenwoordig die gevolglike lading 'n hoë ladingsdigtheid al is dit slegs 'n gedeeltelike lading. 'n Waterstofbinding word gevorm as hierdie sterk positiewe ladingsdigtheid 'n alleenpaar elektrone van 'n ander heteroatoom aantrek, wat dan ook die akseptor genoem word.

Waterstofbinding word dikwels beskryf as 'n dipool-dipool interkasie. Dit toon egter ook kenmerke van kovalente bindings: dit kom in 'n spesifieke rigting voor, is sterk, skep interatomiese afstande korter as die som van die Van der Waals radiusse en betrek 'n beperkte aantal deelnemers aan die interaksie wat as 'n soort valensie beskou kan word. Hierdie kovalente kenmerke is meer beduidend as akseptors bind aan waterstofatome in verbinding met meer elektronegatiewe atome.



</doc>
<doc id="31825" url="https://af.wikipedia.org/wiki?curid=31825" title="Wentelbaan">
Wentelbaan

’n Wentelbaan is in fisika die pad waarlangs een voorwerp om ’n punt in die ruimte wentel of draai, soos ’n planeet om die massamiddelpunt van die Sonnestelsel. Planete se wentelbane is gewoonlik ellipties. 

Wentelbane kan verduidelik en bereken word aan die hand van die Swaartekragwet van Newton en Kepler se wette van planetêre beweging.

In die geosentriese model van die Sonnestelsel is verskeie teorieë geopper om die beweging van die planete op grond van perfekte sfere of sirkels te verduidelik, totdat Johannes Kepler sy drie wette van planetêre beweging geformuleer het.

Eerstens het hy vasgestel dat die wentelbane van die planete in ons Sonnestelsel ellipties is en nie rond soos wat voorheen geglo is nie, en dat die Son nie in die middel van die wentelbane geleë is nie maar by een fokus. Tweedens het hy gevind dat die wentelspoed van elke planeet nie konstant is soos voorheen vermoed is nie, maar dat dit afhang van die planeet se afstand van die Son af. Derdens het Kepler gevind daar bestaan ’n algemene verwantskap tussen die wenteleienskappe van al die planete wat om die Son wentel: die derde mag van die planete se afstand van die Son af, soos gemeet in Astronomiese eenhede (AE), is eweredig aan die kwadraat van hul wentelperiode, gemeet in jaar. Jupiter en Venus is byvoorbeeld onderskeidelik 5,2 en 0,723 AE van die Son af en hul wentelperiode is onderskeidelik 11,86 en 0,615 jaar. Hieruit blyk dat die verhouding vir Jupiter, 5,23/11,862, feitlik gelyk is aan dié vir Venus, 0,7233/0,6152. 

Isaac Newton het bewys dat die wentelbane van liggame wat aan swaartekrag onderwerp word, ’n keëlsnit is. Hy het ook aangedui dat die grootte van twee liggame se wentelbane omgekeerd ewerig is aan hul massa en dat die liggame draai om hul massamiddelpunt. As een liggaam baie swaarder is as die ander, kan die massamiddelpunt benaderd beskou word as die middelpunt van die swaarder liggaam.

Binne ’n planeetstelsel wentel planete, asteroïdes, komete en ruimte-afval in ’n elliptiese baan om die massamiddelpunt. ’n Komeet volg ’n paraboliese of hiperboliese baan rondom ’n massamiddelpunt en is nie swaartekraggebonde aan die ster nie, daarom word dit nie as deel van die ster se planeetstelsel beskou nie. Liggame wat swaartekraggebonde aan ’n planeet in ’n sonnestelsel is, hetsy natuurlike of kunsmatige satelliete, volg wentelbane om ’n massamiddelpunt naby dié planeet.

Vanweë gemeenskaplike swaartekragversteurings wissel die eksentrisiteit van planeetwentelbane mettertyd. Mercurius, die kleinste planeet in die Sonnestelsel, het die mees eksentriese wentelbaan. In die huidige epog het Mars die tweede grootste eksentrisiteit terwyl Venus en Neptunus die kleinste eksentrisiteite het. 

As twee voorwerpe om mekaar wentel, is die periapside die naaste afstand van die voorwerpe van mekaar af en die apoapside is die verste afstand. (Meer spesifieke terme word gebruik vir spesifieke hemelliggame. Perihelium en afelium word gebruik vir wentelbane om die Son en perigeum en apogeum vir wentelbane om die Aarde).


</doc>
<doc id="31826" url="https://af.wikipedia.org/wiki?curid=31826" title="Young se modulus">
Young se modulus

In meganika van materiale, is Young se modulus (E) 'n mate van die styfheid van 'n materiaal. Dit staan ook as die elastisiteitsmodulus bekend (alhoewel Young se modulus streng gesproke slegs een van verskeie elastisiteitsmodulusse soos die massamodulus en die skuifmodulus is). Dit word gedefinieer as die verhouding tussen spanning en vervorming ("stress and strain") in die elastiese gebied van die materiaal, waar Hook se wet geld (vir lineêre materiale). 

Dit kan eksperimenteel bepaal word vanaf die helling (gradiënt) van 'n spanning-vervormingskromme wat geskep word tydens spanningstoetse op 'n eenvoudige monster van die materiaal.

Young se modulus is vernoem na Thomas Young, die 18 eeuse Britse wetenskaplike. Die konsep is egter reeds in 1727 deur Leonard Euler ontwikkel en die eerste eksperimente wat die begrip van Young se modulus in sy huidige vorm gebruik het is deur die Italiaanse wetenskaplike Giordano Riccati in 1782 uitgevoer – wat Young se werk met sowat 25 jaar vooruitgegaan het.

Young se modulus is die verhouding van spanning, wat 'n eenheid van druk (krag gedeel deur area, bv. Pa) het, tot vervorming/vormverandering (rek), wat dimensieloos is, aangesien dit lengte oor lengte is (bv. micro m/m). Daarom word Young se modulus ook in drukeenhede uitgedruk.

Die SI-eenheid van die elastisiteitsmodulus (E) is die pascal (Pa = N/m). Vir praktiese gebruik is die eenhede tipies megapascal (MPa of 10 Pa) of gigapascal (GPa of 10 Pa of kN/mm).

Young se modulus maak dit moontlik om die gedrag van 'n materiaal wat aan 'n vrag lading onderworpe is te bereken. Dit kan byvoorbeeld gebruik word om te voorspel hoeveel 'n draad sal rek of buig as dit aan meganiese spanning onderwerp word. Sommige berekeninge vereis ook die gebruik van ander materiaaleienskappe, soos die skuifmodulus, digtheid of Poisson se verhouding.

Vir baie materiale is Young se modulus basies konstante oor 'n reeks van vervormings (die grootste gedeelte van hul elastiese gebied) (σ=Eε). Sulke materiale word lineêr genoem en gehoorsaam Hooke se wet. Voorbeelde van lineêre materiale sluit in staal, koolstofvesel en glas. Rubber en grond (behalwe vir klein vervormings) is nie-lineêre materiale en wys 'n verband tussen spanning en vervorming in hulle elastiese gebied wat afhanklike is van die vervorming van die materiaal (E(ε) - elastisiteitsmodulus is 'n funksie van vervorming).

Die meeste metale en keramieke asook baie ander materiale is isotropies wat beteken dat hulle meganiese eienskappe dieselfde is in alle rigtings. Metale en keramieke kan egter met onsuiwerhede behandel word sodat hulle 'n grein verkry. Die grein van hierdie en ander saamgestelde materiale bestaande uit twee of meer bestanddele het 'n meganiese struktuur wat wissel in oriëntasie en grootte, wat hulle anisotropies maak. Dit beteken dat Young se modulus vir hierdie materiale sal afhang van die rigting waarop die krag uitgeoefen word. Gevolglik het anisotropiese materiale verskillende meganiese eienskappe wanneer die rigting, waarop die lading toegepas word, verander word. Koolstofvesel is byvoorbeeld baie stywer (hoër Young se modulus) wanneer dit parallel ten opsigte van die vesels belaai word en is 'n voorbeeld van materiale met transversale isotropie. Ander materiale soos die sluit in hout en gewapende beton. Ingenieurs gebruik dikwels hierdie rigtingafhanklike verskynsel tot hul voordeel wanneer hulle verskeie strukture ontwerp.

Koper het uitstekende elektriese geleidingseienskappe wat benut word om elektrisiteit oor lang afstande te vervoer. Ten spyte van sy hoë waarde vir Young se modulus van 130 GPa, het dit 'n baie lae vloeigrens (trekspanning waar die materiaal permanent/plasties vervorm). Wanneer die koperkabel egter saam met verharde staaldraad gevleg word kan die uitrek van die kabel verhoed word aangesien die staal die trekspanning verhoog wat andersins die koper sou vervorm (vloeigrens word verhoog).

Young se modulus, "E", kan bereken word deur die rekspanning deur die vervorming te deel:

waar

Die Young se modulus van 'n materiaal kan gebruik word om die krag wat dit uitoefen onder 'n spesifieke vervorming te bereken.

waar F die krag is wat uitgeoefen word deur die materiaal wanneer dit langs die lengte L met ΔL saamgepers of uitgerek word.

Uit hierdie formule kan Hooke se wet afgelei word wat die styfheid van 'n ideale veer beskryf:

waar



</doc>
<doc id="31827" url="https://af.wikipedia.org/wiki?curid=31827" title="Slag van Verdun">
Slag van Verdun

Die Slag van Verdun was een van die deurslaggewende veldslae tydens die Eerste Wêreldoorlog op die westerse front, tussen die Duitse en Franse leërs tussen 21 Februarie tot 18 Desember 1916 rondom die stad Verdun in die noordooste van Frankryk. 

Die Slag van Verdun het meer as 'n kwartmiljoen menselewens geëis en minstens 'n miljoen gewondes opgelewer. Verdun was een van die langste en bloedigste veldslae in die Eerste Wêreldoorlog en in menseheugenis. In beide Frankryk en Duitsland het die veldslag simbolies geword van die vreeslikheid van oorlog; op soortgelyke wyse as wat die Slag van die Somme vir die Britte of die "Slag van Gettysburg" vir die Amerikaners 'n soortgelyke betekenis het.

Die Slag van Verdun het die frase ""Ils ne passeront pas" ("Hulle sal nie verbygaan nie"") in Frankryk gewild gemaak en is deur Robert Nivelle geuiter al word dit dikwels verkeerdelik aan Philippe Pétain toegeskryf.

Eeue lank het Verdun 'n sleutelrol gespeel in die verdediging van die Franse binneland vanweë die stad se strategiese ligging aan die Meuserivier. Attila die Hun, het byvoorbeeld in die vyfde eeu misluk in sy poging om die dorp in te neem. Tydens die verdeling van Charlemagne se ryk tydens die Verdrag van Verdun in 843 is die dorp deelgemaak van die Heilige Romeinse Ryk. Die Verdrag van Munster in 1648 het Verdun aan Frankryk toegesê. Verdun het 'n baie belangrike rol gespeel in die verdedigingslinie wat na die Frans-Pruisiese oorlog van 1870 gebou is. In reaksie op Duitse bedreigings op die oosgrens is 'n sterk linie van versterkings tussen Verdun en Toul en tussen Épinal en Belfort opgerig. Verdun het die Champagne-vlaktes verdedig en dus ook die toegang tot die hoofstad, Parys.

In 1914 het Verdun die Duitse inval weerstaan en die stad se versterkings kon selfs opgewasse bly teen die reuse artillerie wat die Duitsers ontplooi het. Die Franse garnisoen is in die stadsdeel wat deur Vauban in die 17 eeu gebou is, gehuisves. Teen die einde van die 19 eeu is 'n ondergrondse kompleks gebou wat gedien het as werkswinkels, ammunisie-opgaarplekke, hospitale en kwartiere vir die Franse soldate.

Na die Duitsers nie in 1914 daarin kon slaag om 'n vinnige oorwinning te behaal nie, het die oorlog vinnig in 'n skaakmat op die Westelike Front ontwikkel. Loopgraafoorlogvoering het ontstaan en nie een van die kante kon 'n deurbraak bewerkstellig nie.

In 1915 het alle pogings om 'n deurbraak te bewerkstellig – deur die Duitsers by die tweede Slag van Ypres, die Britte by die Slag van Neuve Chapelle en deur die Franse by die Slag van Champagne – misluk met uiters swaar ongevalle die enigste resultaat aan beide kante.

In sy na-oorlogse memoirs, het die Duitse stafhoof, Erich von Falkenhayn, aangedui dat hulle geglo het dat al was 'n deurbraak nie meer moontlik nie, hulle steeds die Franse tot oorgawe sou kon dwing deur voldoende verliese toegedien kon word. Hy het verduidelik dat sy motivering vir die slag was om die Franse op 'n punt aan te val vanwaar hulle om strategiese redes en om nasionale trotse eenvoudig nie sou kon terugval nie. Sodoende wou hulle die Franse leër in 'n uitputtingstryd dompel. Falkenhayn het gesê dat hulle die stad van Verdun gekies het om die Franse "wit te bloei". Vroeg in 1916 is Verdun se ondeurdringbaarheid ernstig verswak. Die Franse het ook baie van hulle grofgeskut en garnisoene daarvandaan verwyder. Dit was hoofsaaklik as gevolg van Generaal Joseph Joffre, die opperbevelvoerder van die Franse leër, se toedoen. Joffre het saam met andere geglo dat hierdie soort versterkings verouderd geraak het, na die maklike val van die Belgiese forte te Luik en Namur. Tussen Augustus en Oktober 1915 is soveel as 50 kanonbatterye en 128 000 kanonkoeëls na ander gebiede verskuif. Met die voltooiïng van die herontpooiïng het Verdun se forte minder as 300 stuks kanonne met heeltemal ontoereikende ammunisie tot hul beskikking gehad.

Falkenhayn het die logistieke omstandighede van die gebied in ag geneem in sy keuse van 'n aanvalspunt: Verdun was aan drie kante geïsoleer; kommunikasie na die Franse agterhoede was swak en laastens het die Duitsers 'n spoorlyn gehad wat slegs twaalf myl van die stad af geleë was. Die Franse het in teenstelling hiermee slegs 'n enkele pad, die Voie Sacrée tot hul beskikking gehad waarlangs hulle voorrade en versterkings kon verkry. Falkenhayn was vol vertroue dat die verhouding van verliese sterk in die Duitsers se guns sou wees.

Falkenhayn het in sy memoirs aangedui dat hulle eerder as 'n tradisionele militêre oorwinning eerder Verdun wou gebruik om die Franse leër uit te put. In sy memoirs haal hy 'n memo aan wat hy aan die Keiser gestuur het:

"Die linie in Frankryk het breekpunt bereik. 'n Massadeurbraak – wat in elk geval buite ons vermoë is – is onnodig. Doelwitte is binne ons bereik waarteen die Franse Generale Staf noodgedwonge elke man tot hul beskikking in die veld sal moet stoot. As hulle dit doen, sal dit die Franse magte doodbloei."

Onlangse navorsing van Holger Afflerbach et al. het die waarheid van hierdie sogenaamde "Christmas memo". bevraagteken. Daar is nooit 'n kopie daarvan teruggevind nie en die enigste plek waar dit verskyn is in Falkenhayn se eie memoires. Sy bevelhebbers by Verdun, insluitende die Duitse kroonprins ontken dat hulle geweet het van 'n plan wat hierop gebaseer was. Afflerbach stel dat dit waarskynlik is dat Falkenhayn nie ontwerp het om die Franse magte "dood te bloei", maar dat hy dit naderhand toegevoeg het om die Verdun-aanval te regverdig.

Onlangse ontledings volg dieselfde pad en sluit die tradisionele uitleg uit. Die offensief was dalk beplan om Verdun se verswakte verdediging te verpletter en dit dan in te neem en die hele front oop te maak. Verdun, as die kern van 'n uitgebreide spoorstelsel, sou die Duitsers geweldig gehelp het.




</doc>
<doc id="31828" url="https://af.wikipedia.org/wiki?curid=31828" title="Termiese uitsettingskoëffisiënt">
Termiese uitsettingskoëffisiënt

Tydens warmte-oordrag verander die energie wat in die intermolekulêre bindings tussen atome gestoor word. Wanneer die energie wat so gestoor word toeneem, word die molekulêre binding langer. Gevolglik sal vastestowwe tipies uitsit wanneer dit verhit word en krimp as dit afkoel*; hierdie reaksie op temperatuurveranderinge kan uitgedruk word as sy termiese uitsettingskoëffisiënt.

Die termiese uitsettingskoëffisiënt word gebruik om:

Die volumetriese termiese uitsettingskoëffisiënt kan gemeet word vir alle stowwe in gekondenseerde vorm (vloeistof- en vastestoftoestand). Die linêere termiese uitsetting kan slegs gemeet word vir vastestowwe en word dikwels in ingenieurstoepassings gebruik.

"*" Sommige stowwe het negatiewe termiese uitsettingskoëffisiënte en sit uit as dit afkoel (bv. water naby vriespunt) 

Die termiese uitsettingskoëffisiënt is 'n termodinamiese eienskap van 'n stof.

Dit bring die verandering in temperatuur in verband met 'n materiaal se lineêre afmetings. Dit word uitgedruk as 'n fraskionele verandering in lengte per graad van temperatuurverandering.

waar formula_2 die oorspronklike lengte is, formula_3 die nuwe lengte is en formula_4 die temperatuur is.

Die lineêre termiese uitsetting is die eendimensionele lengteverandering as gevolg van temperatuurverandering.

Die verandering in oppervlakte met temperatuur kan geskryf word:

Vir isotropiese materiale is die oppervlakte-uitsettingskoëffisiënt benaderd gelykstaande aan twee maal die lineêre koëffisiënt.

Die verandering in volume met temperatuurveranderinge kan uitgedruk word as:

Die volumetriese termiese uitsettingskoëffisiënt kan uitgedruk word as

waar formula_4 die temperatuur is, formula_12 die volume is, formula_13 die digtheid is, afgeleides word by konstante druk bepaal formula_14; formula_15 meet die fraksionele verandering in digtheid soos die temperatuur verander by 'n konstante druk. 

Bewys:

waar formula_17 die massa is.

Vir isotropiese materiale is die volumetriese uitsettingskoëffisiënt benaderd gelykstaande aan drie keer die lineêre uitsettingskoëffisiënt.

Bewys:

Hierdie verhouding ontstaan omdat volume bestaan uit drie gemeenskaplike ortogonale rigtings.

Let wel dat die parsiële afgeleide van volume ten opsigte van lengte soos in die bostaande vergelyking uitgedruk is eksak is, in praktyk is dit egter belangrik om daarop te let dat die differensiële verandering in volume slegs geldig is vir klein veranderinge in die volume (d.w.s. die uitdrukking is nie lineêr). Soos die temperatuurverandering verhoog en die waarde van die lineêre termiese uitsettingskoëffisiënt vergroot, word die fout in die vergelyking ook groter.
Vir nie-nalaatbare veranderinge in volume:

Let wel dat hierdie vergelyking die hoofterm, formula_22, bevat maar ook 'n tweede term wat skaal na formula_23, wat daarop dui dat 'n groot temperatuurveranderinge 'n klein waarde van die lineêre uitsettingskoëffisiënt kan oorskadu. Alhoewel die lineêre termiese uitsettingskoëffisiënt baie klein kan wees, kan dit in samehang met 'n groot temperatuurverandering meebring dat die lengteverandering groot genoeg is dat hierdie faktor ook in berekening gebring moet word. Die laaste term, formula_24 is nalaatbaar klein en word meestal geïgnoreer.

Die uitsetting en krimping van materiale moet in aanmerking geneem word wanneer groot strukture ontwerp word, wanneer 'n band of ketting gebruik word om afstande te meet vir landmeting, wanneer gietstukke ontwerp word vir die giet van warm materiale en in ander ingenieursmateriale waar groot veranderinge in dimensies vanweë temperatuurveranderinge verwag word. Die waarde van α kan wissel van 10 vir harde vastestowwe tot 10 vir organiese vloeistowwe. Α wissel met temperatuur en sommige materiale toon groot veranderinge. Waardes vir algemene materiale in dele per miljoen per °C is:

Die termiese uitsettingseienskappe van materiale word gebruik in toestelle soos bimetaalstrokies en kwiktermometers.

Termiese uitsetting word ook in meganiese toepassings gebruik om onderdele oor mekaar te pas, byvoorbeeld 'n laer kan oor 'n as gepas word deur sy binnedeursnee effens kleiner te maak as die deursnee van die as en dit dan te verhit totdat dit genoegsaam uitgesit het om oor die as te pas. Wanneer dit dan afkoel krimp dit tot styf teenaan die as.

Daar bestaan ook legerings met baie klein termiese uitsettingskoëffisiënte vir toepassings waar fisiese dimensies van 'n onderdeel nie baie moet verander nie. Een van die legerings is Invar 36 met 'n koëffisiënt in die 0,6x10 bestek. Hierdie legerings word vir lug- en ruimtevaartdoeleindes ingespan.



</doc>
<doc id="31829" url="https://af.wikipedia.org/wiki?curid=31829" title="Trosbom">
Trosbom

'n Trosbom is 'n soort bom wat vanaf die lug of grond gelanseer kan word en 'n groot aantal kleiner bomme uitskiet. Gewoonlik is trosbomme ontwerp om vyandige soldate en voertuie te vernietig. Daar is egter ook trosbomme wat spesifiek daarop gemik is om aanloopbane en elektriese transmissielyne te vernietig. Andere is ontwerp om chemiese- en biologiese wapens te versprei of om landmyne te versprei.

Trosbomme word nie deur enige spesifieke internasionale wetgewing beheer nie, maar die internasionale humanitêre reg wat daarop gemik is om burgerlikes te beskerm is wel van toepassing soos in die geval van alle ander wapens. 'n Inisiatief bekend as die Oslo Proses is in Februarie 2007 deur die Noorweegse regering van stapel gestuur om 'n internasionale verdrag daar te stel om burgerlikes te beskerm teen trosbomme wat onaanvaarbare leed aan burgerlikes veroorsaak. Op 29 Mei 2008 het 'n honderd nasies in Dublin, Ierland ooreengekom om 'n verbod op trosbomme te plaas. Verskeie van die wêreld se groot militêre moondhede is egter nie by hierdie verdrag ingesluit nie soos onder ander die V.S.A., Rusland en China.

Die eerste trosbom wat operasioneel gebruik was, was die Duitse SD-2 “Sprengbombe Dickwandig 2 kg”. Die bom is tydens die Tweede Wêreldoorlog gebruik om beide burgerlike en militêre teikens aan te val. Die tegnologie is onafhanklik in die V.S.A, Rusland en Italië ontwikkel. Trosbomme is tans standaard wapentuig in die arsenale van baie nasies. Tans is daar 34 lande wat trosbomme produseer en word aktief deur 23 lande gebruik.

Ammunisie vir artillerie wat soortgelyke beginsels toepas bestaan reeds baie dekades lank.

Alle wapens hou potensieel gevaarlik in vir burgerlikes, maar trosbomme hou 'n besondere gevaar in vir twee redes: hulle impak kom oor 'n baie wye gebied voor en hulle laat gereeld 'n groot aantal bommetjies agter wat nie ontplof nie. Die bommetjies wat nie ontplof nie kan vir dekades na die afloop van die konflik 'n gevaar inhou.

Trosbomme word deur baie indiwidue en honderde groepe teengestaan, soos onder andere die Rooi Kruis, die Cluster Munition Coalition en die Verenigde Nasies, vanweë die groot hoeveelheid Burgerlikes wat slagoffers van die soort wapen geword het. Sedert Februarie 2005 het Handicap International 'n beroep gedoen op die verbod op trosbomme en duisende handtekeninge in 'n petisie versamel. 98% van 13 306 aangetekende trosbom slagoffers wat by Handicap International geregistreer is, is burgerlikes. Die organisasie het ook 'n verslag in die verband vrygestel

Die gebied wat deur 'n enkele trosbom beïnvloed word kan so groot wees as drie rugbyvelde. 'n Enkele onbegeleide M26 missiel kan 'n gebied van ongeveer 0.23 km. In die V.S.A en sy bondgenote se leërs is die M26 grootliks deur die M30 begeleide missiele vervang wat meer akkuraat is en 'n kleiner oppervlakte dek. Daar word berig dat die M30 deesdae in sommige gevalle deur die XM31 vervang word wat nie trosbomme bevat nie.


</doc>
<doc id="31830" url="https://af.wikipedia.org/wiki?curid=31830" title="Van der Waals-radius">
Van der Waals-radius

Die Van der Waals-radius van 'n atoom is die radius van 'n denkbeeldige harde sfeer wat gebruik word om die atoom te modelleer vir baie doeleindes. Van der Waals-radiusse word bepaal deur metings te neem van die spasiëring tussen die atoompare van onverbonde atome in kristalle.

Die Van der Waals-radius is vernoem na Johannes Diderik van der Waals, wenner van die 1910 Nobelprys vir Fisika.

Ware gasse gedra hulle nie presies soos voorspel word nie. In sommige gevalle is die afwyking baie groot. Ideale gasse kan byvoorbeeld nooit vloeistowwe of vastestowwe word nie, ongeag van hoeveel hulle verkoel of saamgepers word. Modifikasies tot die ideale gaswet, formula_1, is daarom voorgestel. Die Van der Waals-toestandsvegelykings is veral nuttig: formula_2, waar a en b verstelbare parameters is wat deur eksperimentele metings op werklike gasse bepaal word. Hierdie waardes wissel van gas tot gas.

Die Van der Waals-vergelyking het ook 'n mikroskopiese interpretasie. Molekules het 'n invloed op mekaar. Die deeltjies stoot mekaar sterk af op klein afstande, trek mekaar ligtelik aan op gemiddelde afstande en die aantrekkingskrag verdwyn op langer afstande. Die ideale gaswet moet hersien word as afstotende en aantrekkingskragte in ag geneem word.


</doc>
<doc id="31831" url="https://af.wikipedia.org/wiki?curid=31831" title="Waardeketting">
Waardeketting

Die waardeketting, ook bekend as waardekettingsanalise is 'n begrip vanuit besigheidsbestuur wat die eerste keer deur Michael Porter in sy blitsverkoper van 1985 beskryf is.

'n Waardeketting is 'n ketting van aktiwiteite. Produkte gaan deur die aktiwiteite in die ketting in volgorde en by elke aktiwiteit kry die produk meer waarde by. Die ketting aktiwiteite verleen aan die produk meer waarde as die som van die toegevoegde waard van al die aktiwiteite. Dit is belangrik om nie die waardeketting begrip te verwar met die koste wat aangegaan word by die aktiwiteite nie. 'n Diamantslyper kan gebruik word om die verskil te verduidelik. Die slypaktiwiteit mag dalk 'n lae koste behels maar hierdie aktiwiteit voeg baie waarde tot die waarde van die eindproduk toe, aangesien 'n rowwe diamant beduidend minder waarde het as 'n geslypte diamant.

Die waardeketting kategoriseer die generiese waardetoevoegingsaktiwiteite van 'n organisasie. Die "primêre aktiwiteite" sluit in: aanvoerlogistiek, bedryf (produksie), afvoerlogistiek, bemarking en verkope en dienste. Die "ondersteuningsaktiwiteite" sluit in: administratiewe bestuur van infrastruktuur, menslike hulpbronnebestuur, inligtingstegnologie en aankope. Die koste en waardedrywers word vir elke aktiwiteit bepaal. Die waardeketting raamwerk het vinnig aanklank gevind in bestuursdenke as 'n kragtige analitiese hulpmiddel vir strategiese beplanning. Die uiteindelike doel is om die waardeskepping te maksimeer terwyl kostes geminimeer word.

Die begrip is uitgebrei om verder as indiwiduele organisasies te strek. Dit kan toegepas word op aanvoerkettings en verspreidingsnetwerke. Die lewering van 'n reeks produkte en dienste aan die eindverbruiker sal verskeie ekonomiese faktore in werking stel, elkeen wat sy eie waardeketting sal bestuur. Die nywerheidswye sinkronisasie van skakelings van die plaaslike waardekettings skep 'n uitgebreide waardeketting. Porter noem die ineenskakeling van waardekettings die "waardestelsel". 'n Waardestelsel sluit die waardekettings van 'n onderneming se verskaffers (en hul verskaffers ensovoorts), die onderneming self, die onderneming se verspreidingskanale en die onderneming se kopers (en moontlik hul kopers ensovoorts).

Die vasstel van die waarde wat langs die ketting af geskep word is 'n nuwe benadering wat deur baie strategiese bestuurders gebruik word. 'n Vervaardiger kan byvoorbeeld vereis dat sy onderdeelverskaffers naby sy aanleg geleë is om vervoerkostes te minimeer. Deur inligting te benut aan die aanvoer en afvoer kante van die waardeketting kan ondernemings probeer om tussengangers te omseil en 'n nuwe besigheidsmodel daarstel of om maniere te vind om verbeteringe aan die waardestelsel aan te bring.

Die Supply-Chain Council is 'n wêreldwye konsortium met meer as 700 lidmaatskappye, regerings- en akademiese instansies en konsultasiegroepe wat deelneem aan die ontwikkeling van die "de facto" universele model vir aanvoerkettings inluitende die Beplanning, Aankope, Vervaardiging, Bestellingsbestuur, Logistiek, Teruggawe en Kleinhandel, Produk- en Diensontwerp wat insluit Ontwerpsbeplanning, Navorsing, Prototipering, Integrasie, Loods- en Hersiening en Verkope (wat op sy beurt Kliënteverhoudingsbestuur, Diensondersteuning en Kontrakbestuur insluit). Die "SCOR" raamwerk is deur honderde maatskappye en ander nasionale instansies aangeneem as 'n standaard vir uitnemende besigheidsbestuur.

'n Waardeverwysingsmodel (engels: Value Reference Model (VRM)) wat deur die wêreldwye organisasie sonder winsbejag, die Value Chain Group ontwikkel is, bied 'n oopbron semantiese woordeboek vir waardekettingbestuur wat 'n verenigde verwysingsraamwerk daarstel vir die prosesgebiede van produkontwikkeling, kliënteverhoudings en verskaffingsnetwerke.

Die geïntegreerde prosesraamwerk dien as 'n gids vir die modellering, ontwerp en meting van besigheidsprestasie deur die beplanning, bestuur en uitvoeringsvereistes vir ontwerp, produk- en kliënte-aspekte van die besigheid op 'n unieke wyse te omskryf.

Die Value Chain Group beweer dat VRM die volgende generasie van Besigheidsprosesbestuur sal wees wat waardeverwysingsmodellering van alle besigheidsprosesse moontlik maak en uitnemendheid in produkte, bedryf, kliëntediens in die hand werk.

Die ses besigheidsfunksies van die Waardeketting:




</doc>
<doc id="31832" url="https://af.wikipedia.org/wiki?curid=31832" title="Projek">
Projek

Die term projek word in projekbestuur op verskillende maniere gedefinieer:

'n Projek is dus 'n "tydelike" gebeurtenis. Die duur van 'n projek kan wissel van 'n aantal weke tot 'n aantal jare maar sal nooit oneindig voortduur nie. 'n Projek het altyd 'n einddatum. Dit is wel moontlik dat daar tydens die eerste beplanning van 'n projek nog nie 'n einddatum bepaalbaar is nie as gevolg van onsekerhede aangaande die duur van 'n aantal tussenstappe. Ook al lê die einddatum van 'n projek nie 'n presiese tyd vas nie is daar steeds die eindfase wat altyd 'n konkrete gegewe van die projek is.

Die uitvoer van 'n projek vereis inspanning. Binne 'n projek word daar gewoonlik van die inspanning as hulpbronne gepraat. Onder hulpbronne verstaan 'n mens al die insette tot die projek. Dit kan menslike inspanning sowel as materiale wees. Beide vorme van hulpbronne bring 'n bepaalde kosprys mee en bepaal uiteindelik die totale kosprys van 'n projek. Binne 'n projek word daar gestreef om die benodigde hulpbronne tydens die aanvang van die projek vas te stel en te skat.

Op die einddatum moet die projek uitloop op 'n eindproduk. Hiermee word bedoel dat 'n projek opgestel word om 'n nuwe artikel of nuwe diens te ontwikkel. Die deurlopende en roetinevervaardiging van bestaande produkte val dus nie binne die bestek van 'n projek nie.

'n Projek vereis dan ook 'n spesifieke bestuursomgewing. Binne die unieke raamwerk kan 'n projek volledig beskryf word en kan die begroting vir die verskillende hulpbronne tydens die verloop van die projek gemonitor word.

'n Projek word gelei deur 'n projekbestuurder. Dikwels word mense en materiale deur verskillende organisasies beskikbaar gestel.

Daar bestaan verskillende projekbestuursmetodes wat gebruik word om projekte te beheer. 'n Voorbeeld hiervan is die PRINCE2 metode.

'n Projek word gewoonlik opgedeel in 'n voorondersoek", 'n begin-, 'n uitvoerings- en 'n eindfase. Na die uitvoering van 'n projek word daar ook 'n evaluasiefase uitgevoer. Ook word daar dikwels van die beplan, doen, " 'nagaan en optree prosesfases gebruik gemaak. Die prosesfases wat gebruik word is afhanklik van die nywerheid, die soort en die grootte van die projek. Daar word dikwels gewerk met gestandardiseerde prosesstappe. In PRINCE2, 'n projekbestuursmetode vir 'n projek in 'n gekontroleerde projekomgewing, word daar in besonderhede daarop uitgebrei. Onderstaande is 'n opsomming van 'n moontlike aantal projekfases. Hierdie opsomming is bloot ter illustrasie:

As bogenoemde als klaar is en goedgekeur is kan die volgende fase begin word.


</doc>
<doc id="31833" url="https://af.wikipedia.org/wiki?curid=31833" title="Sintetiese radioaktiewe isotoop">
Sintetiese radioaktiewe isotoop

'n Sintetiese radio-isotoop, is 'n radionuklied wat nie in die natuur aangetref word nie: daar bestaan geen natuurlike proses of meganisme wat dit vervaardig nie of dit is so onstabiel dat dit verval in 'n baie kort tydsbestek. Voorbeelde hiervan is tegnesium-95 en promethium-146. Baie van hierdie isotope word gevind en ontgin vanuit gebruikte kernbrandstof. Sommige daarvan word in partikelversnellers vervaardig.

Sommige sintetiese radio-isotope word ontgin vanuit die uitgeputte brandstofstawe van kernreaktore wat verskeie fissieprodukte bevat. Daar word byvoorbeeld geraam dat tot en met 1994 sowat 49 000 TBq (78 ton) tegnesium in kernreaktors vervaardig is, wat dit by verre die grootste bron van tegnesium op aarde maak.

Slegs 'n klein hoeveelheid daarvan word kommersieel aangewend. Ander sintetiese isotope word in beduidende hoeveelhede deur kernsplitsing geproduseer, maar word nie herwin nie. Ander isotope word vervaardig deur neutronbestraling van moederisotope in 'n kernreaktor (Tc-97 word byvoorbeeld vervaardig deur neutronbestraling van Ru-96) of deur die bombardeer van moederisotope met hoë-energie partikels vanaf 'n partikelversneller. .

Die meeste sintetiese radio-isotope is uiters radio-aktief en het kort halfleeftye. Ten spyte daarvan dat gewoonlik 'n gesondheidsgevaar inhou word radio-aktiewe materiale ook dikwels in die geneeskunde en nywerheid aangewend.

Die veld van kerngeneeskunde dek die gebruik van radio-isotope vir diagnose en behandeling.

Radio-aktiewe spoorverbindings word gebruik om die funksies van verskeie organe waar te neem. Hierdie stowwe gebruik 'n chemiese spoorder wat aangetrek of gekonsentreer word deur die orgaanaktiwiteit wat gemonitor word. Die chemiese spoorder bevat gewoonlik 'n radio-aktiewe isotoop met 'n kort leeftyd, gewoonlik een wat gammastrale uitstraal wat energiek genoeg is om deur die liggaam te beweeg en deur 'n gammakamera opgeneem kan word om die konsentrasies te karteer. Gammakameras en soortgelyke detektors is hoogs doeltreffend en die spoorverbindings word baie effektief by die gebied van belang gekonsentreer en daarom word baie min van die radio-aktiewe materiaal benodig.

Die metastabiele kernisomeer Tc-99 is 'n gammastraler wat dikwels vir mediese diagnose gebruik word omdat dit 'n halfleeftyd van slegs 6 uur het en maklik in die hospitaal vervaardig kan word deur 'n tegnesiumgenerator te gebruik.

Radio-aktiewe geneesmiddels is stowwe waar 'n radio-isotoop gebruik word vir mediese behandeling, gewoonlik deur die radio-aktiewe isotoop te laat konsentreer naby 'n spesifieke orgaan in die liggaam. Jodium-131 word byvoorbeeld gebruik in die behandeling van sommige afwykings en gewasse van die skildklier.

Radio-aktiewe uitstraling van alfapartikels, betapartikels en gammastrale word nuttig in die nywerheid aangewend. Die meeste van die bronne is sintetiese radio-isotope. Nywerheidstoepassings sluit in:




</doc>
<doc id="31834" url="https://af.wikipedia.org/wiki?curid=31834" title="Rainforestation natuurpark">
Rainforestation natuurpark

Die Rainforestation natuurpark is sowat 5 minute vanaf Kuranda, Noord-Queensland in Australië geleë. Dit beslaan 'n 40 hektaar gebied te midde van die Wêrelderfenis reënwoud. Die park is in 1976 oopgemaak. Die gebied is voorheen gebruik vir die verbouïng van koffie en lemoene.
Vandag het die Rainforestation baie uitgebrei met die doel om besoekers 'n insig in die inboorlingkultuur te gee, die Australiese natuurlewe en die reënwoud wat gelys is as 'n Wêrelderfenisgebied.

Rainforestation het drie hoofbesienswaardighede:

Die militêre boot toer – Neem die besoekers deur die reënwoud aan boord van 'n Tweede Wêreldoorlogse DUKW amfibiese tuig met 'n gids wat die plaaslike plant- en dierlewe toelig. Die toer gaan verder oor die waters van 'n groot meer en gaan ook deur 'n tropiese vrugtebord waar daar meer as 40 verskillende eksotiese tropiese vrugtebome aangeplant is.

Pamagirri Aborigine Ervaring – Hier word besoekers bekendgestel aan Aborigine kultuur. 'n Aborigine dans word opgevoer en 'n wandelroete waar besoekers leer om 'n boemerang te gooi en die didgeridoo te speel.

Koala & Wildlife Park – Laat mens toe om oor verhoogde plankpaadjies die natuurlewe te besigtig wat krokodille, koalas, kangaroes, Wallabies, dingos en wombats onder andere insluit.



</doc>
<doc id="31835" url="https://af.wikipedia.org/wiki?curid=31835" title="Rasionale getal">
Rasionale getal

In wiskunde is 'n rasionale getal 'n getal wat uitgedruk kan word as 'n verhouding van twee heelgetalle. Rasionale getalle wat nie heelgetalle is nie (gewoonlik breuke genoem) word gewoonlik geskryf as die gewone breuk formula_1 waar "b" ongelyk is aan nul. "a" word die teller genoem en "b" die noemer genoem.
Elke rasionale getal kan op 'n oneindige aantal maniere uitgedruk word, soos formula_2 maar is in sy vereenvoudigde vorm wanneer "a" en "b" geen gemene deler behalwe 1 het nie. Elke nie-nul rasionale getal het presies een vereenvoudigde vorm van dié aard met 'n positiewe noemer. 'n Breuk in hierdie vereenvoudigde vorm word 'n gereduseerde breuk genoem.

Die desimale uitbreiding van 'n rasionale getal is uiteindelik periodies. (In die geval van 'n eindige uitbreiding, vorm die nulle wat implisiet volg die periodiese gedeelte.)

'n Reële getal wat nie 'n rasionale getal is nie word 'n irrasionale getal genoem.




</doc>
<doc id="31836" url="https://af.wikipedia.org/wiki?curid=31836" title="Reënwoud">
Reënwoud

Reënwoude is woude wat gekenmerk word deur 'n hoë reënval met gedefinieerde minimum normale jaarlikse reënval van tussen 1 750 en 2 000 mm.

Reënwoude is die tuiste van twee derdes van alle lewende dier- en plantspesies op Aarde. Daar word geraam dat daar baie honderde spesies plante, insekte en mikro-organismes daarin voorkom wat steeds nie ontdek is nie.

Die ruigtes onder die uitgebreide blaredak in grotendeels beperk deur die gebrekkige sonlig wat op die grond val. Daar word onderskei tussen twee soorte reënwoude:


Ten spyte van die digte plantegroei is die grondgehalte dikwels baie swak. Vinnige verval deur bakterië voorkom die opeenhoping van humus. Die konsentrasie van yster en aluminiumoksied deur die lateriseringsproses verskaf aan die oxisole 'n helderrooi kleur en produseer ontginbare neerslae soos bauxiet. Op jonger substrate, veral van vulkaniese oorsprong kan die grond betreklik vrugbaar wees.

Groot hoeveelhede koolstofdioksied word deur 'n natuurlike reënwoud afgeskei en geabsorbeer. Op 'n wêreldwye skaal is die vloeie gebalanseerd, wat beteken dat 'n reënwoud 'n klein impak op die vlakke van koolstofdioksied in die atmosfeer sal hê al mag dit dalk ander beduidende klimaatsinvloede hê soos die hersirkulasie van waterdamp en wolkvorming. Daar bestaan vandag nie 'n enkele reënwoud wat as ongeskonde beskou kan word nie. Mensgedrewe ontbossing speel 'n beduidende rol in die vrystelling van koolstofdioksied vanuit reënwoude na die atmosfeer, maar ook natuurlike prosesse soos droogte wat boomsterftes ten gevolg het. Daar word geglo dat hierdie droogtes opsigself 'n groot bydrae gemaak het tot klimaatsverandering. Sommige klimaatmodelle neem interaksie met plantegroei in ag en voorspel 'n groot verlies van Amasone-reënwoude weens droogte rondom 2050 met die gevolglike versnelde verhoging in koolstofdioksiedvlakke.

Tropiese- en gematigde reënwoude is deur die loop van die 20 eeu blootgestel aan grootskaalse houtkappery en ontbossing vir landboudoeleindes. Hierdie praktyke veroorsaak dat die oppervlakte van die aarde wat met reënwoude bedek is, steeds vinnig afneem. Bioloë beraam dat 'n groot aantal spesies elke jaar tot uitwissing gedryf word vanweë habitatsverwydering. Beskerming en hergenerasie van die reënwoude is 'n sleuteldoelwit van baie omgewingsorganisasies.

'n Ander faktor wat lei tot die verlies van reënwoude is die uitbreiding van menslike nedersettings. Kusstrook reënwoude van oostelike Australië is deesdae baie skaars vanweë ontwikkelinge langs die kusgebiede om aan die groot aanvraag te voldoen.

Omtrent die helfte van die wêreld se tropiese reënwoude, sowat 750 tot 800 miljoen hektaar van die oorspronklike 1,5 tot 1,6 miljard hektaar wat die aarde eens bedek het is reeds vernietig.




</doc>
<doc id="31837" url="https://af.wikipedia.org/wiki?curid=31837" title="Risiko">
Risiko

Risiko is die kans dat 'n gebeurtenis sal plaasvind vermenigvuldig met die gevolg van daardie gebeurtenis en die kans dat 'n bepaalde scenario waar die vroeër genoemde kans sal plaasvind in voorkom (dit staan in teenstelling met die begrip onsekerheid waar die kanse nie bekend is nie). Die gevolge kan positief of negatief wees. Meestal word die begrip egter in die negatiewe sin gebruik. Die risiko is ook die blootstelling vermenigvuldig met die gevolg en die waarskynlikheid. By die laaste gaan dit vernaamlik oor langdurige prosesse en by die eerste definisie gaan dit meer oor skielike gebeurtenisse. 

Verskeie maatreëls kan geneem word om risiko's te beheer. Hierdie maatreëls kan een of almal van die elemente van bostaande vergelyking aanspreek. As voorbeeld kan 'n mens die moontlike maatreëls beskou wat geneem kan word dat iemand 'n fles soutsuur kan omgooi:


Indien 'n ongeval wel sou voorkom kan die gevolg van die gebeurtenis verminder word deur storte in die omgewing te installeer sodat die soutsuur vinnig afgespoel kan word sodat die skade beperk kan word.

Die handeling wat lei tot die gebruik van soutsuur kan beperk word. Eksperimente met soutsuur kan gegroepeer word sodat die aksie slegs één keer in 'n groter reeks gedoen word.

'n Risikoanalise kan uitgevoer word om te bepaal hoe groot die risiko is, welke risiko's verminder kan word en welke risiko's die mees dringendste aandag vereis.



</doc>
<doc id="31838" url="https://af.wikipedia.org/wiki?curid=31838" title="Sabie">
Sabie

Sabie is 'n bosboudorp geleë aan die oewers van die Sabierivier in Mpumalanga, Suid-Afrika. Die Sabierivier was eens op 'n tyd vol krokodille en daarom het die Sjangaan-stam die rivier "uluSaba" ("rivier van vrees") gedoop. Die dorp is gestig nadat HT Glynn en JC Ingle goud hier ontdek het en die Glynns-Lydenburg Gold Mining Company gestig het.

Dit is 360 km oos van Johannesburg en sowat 64 km wes van die gewilde Krugerwildtuin geleë en is 'n baie gewilde toeristebestemming.

Die belangrikste nywerheid is bosbou. Die plantasies rondom Sabie vorm een van die wêreld se grootste mensgemaakte woude.

Die dorp is sowat 1000 meter bo seevlak en val in die somerreënvalgebied. Die bekende Long Tompas begin net buite Sabie en verbind dié dorp met Lydenburg.

Sabie het uiters gewild geword onder die bergfietsryers. Daar is etlike jaarlikse wedrenne en meerdaagse wedrenne wat in die omgewing plaasvind. Die "Sabie Experience" is 'n vierdaagse bergfietstoer wat beperk word tot 250 spanne, dit vind elke jaar gedurende Desembermaand plaas. Die "Sabie Classic" is ook 'n bekende wedren wat jaarliks plaasvind. Die Suid-Afriaanse veldwedren, Olimpiese formaat, kampioenskappe word ook gereeld in die Sabie-omgewing gehou.

Daar is etlike watervalle in die Sabie omgewing. Die bekendes is: Berlynwaterval, Bruidsluierwaterval, Forestwaterval, Lisbonwaterval, Mac-Macwaterval, Lone Creekwaterval, Perdeskoenwaterval, Sabiewaterval en Maria Shireswaterval.




</doc>
<doc id="31839" url="https://af.wikipedia.org/wiki?curid=31839" title="Salomo">
Salomo

Salomo (Hebreeus: שלמה) was die vierde koning van Israel en 'n seun van koning Dawid en Betseba. Hy het op haar aandrang die troonopvolger van Dawid geword. Salomo het volgens Bybelse geskrifte van ongeveer 970 v.C. tot 930 v.C. geregeer en het ook volgens die Hebreeuse Bybel die eerste Joodse Tempel gebou.

Salomo (wat ook in Arabies as Süleyman bekend staan) was bekend vanweë sy wysheid wat onder meer blyk uit sy regverdige uitsprake – byvoorbeeld die beroemde oordeel van Salomo soos beskryf in 1 Konings 3 vers 16-28. Die Bybelboeke Prediker en Spreuke wat as die wysheidsliteratuur bekend staan asook Hooglied word tradisioneel beskou as sou dit deur Salomo geskryf gewees het, al word dit baie aangeneem dat die boeke eers later iewers tussen die 2de en 3de eeu v.C. saamgestel is uit verskillende geskrifte wat in omloop was. Dit is moontlik dat van die geskrifte oorspronklik van Salomo gewees het maar dit is te betwyfel of sy naam aan die samestelling in sy geheel gekoppel kan word. Ook in die naburige beskawings van Antieke Egipte en Mesopotamië doen soortgelyke wysheidsgeskrifte die rondte. 'n Bekende Egiptiese bundel met wyse spreuke word aan die farao Ramses I toegeskryf.

Salomo het tydens Israel se ‘’Goue Eeu’’ geregeer. Die ryk van Israel het gestrek vanaf Oud-Egipte tot by die Eufraatrivier en die vanaf die see tot diep in die huidige Jordanië. Gedurende sy regering was daar geen oorlogsvoering nie en kon inwoners hul toewy aan winsgewende handel deur die vele handelsweë wat deur Israel en Jerusalem loop. Salomo het 'n handelsverbond met koning Hiram van Tirus gesluit en het materiaal en vaklui by hom verkry vir die oprig van 'n vloot aan die Rooisee. Salomo se skepe was na oorlewering by die skeepswerf te Eilat gestasioneer. Salomo het in samewerking met sy bondgenoot Hiram van Tirus daarna ook die skeepsvaart en handel op die Middellandse See en die Rooisee uitgebrei. Volgens legendes het baie Israeliete op reis gegaan as skeepsbemanning en as handelaars en hul gevestig op handelsposte in Tarsis, Libië, Etrurië en Ofir (moontlik die huidige Jemen).

Salomo het ook volgens die Bybel die eerste Joodse tempel opgerig. Sy vader Dawid sou hiermee begin het maar God het by monde van profeet Natan (II Samuel 7:5-7) hom nie die voorreg toegestaan nie. Salomo het geskoolde boumeesters, messelaars en kunstenaars onder sy eie bevolking gebruik maar daar was ook Fenisiese vakmanne gebruik. 

Hy het ook by Hiram bekwame metaalwerkers gekry wat vir hom twee bronspilare, twee bronskapitele (suilhoof of versierde kop van die pilare), roosters met gevlegde kettingwerk, rye granate, 'n groot waterbak van gegote metaal op twaalf op twaalf bronsbeeste gemonteer, tien brons voetstukke met gekerfde reliëfwerk, tien brons waens met reliëfwerk daarop en verskeie waskomme (bakke).

Die beskrywing van die tempel self in die Bybel is redelik volledig sodat 'n mens 'n algemene indruk kan kry van die opset maar die presiese argitektoniese uitleg word vermis wat verskeie interpretasies moontlik maak.

Dit was Dawid se ideaal om 'n tempel vir die Here in Jerusalem te bou. Hy het die grond daarvoor aangekoop (die dorsvloer van Arauna op die berg Moria), kosbare boumateriaal bymekaar gemaak en 'n plan laat optrek. Maar omdat hy 'n man van geweld was, het die Here hom nie toegelaat om die tempel te bou nie. Sy seun Salomo, die man van vrede, sou dit doen. Salamo het dus 'n handelsooreenkoms met 'n ou vriend van sy vader, Hiram, die koning van Tirus, gesluit. 

In ruil vir koring en olie sou Hiram aan Salomo waardevolle seder - en sipreshout vir die bou van die tempel lewer. Sewe jaar lank is daar gebou. Die klippe vir die prag-gebou is almal in die steengroewe klaar gekap om netjies te pas sodat daar op die tempelterrein self nooit die geluid van beitels of hamers gehoor is nie. Goud, marmer, kosbare hout en edelgesteentes is gebruik, en slegs die beste vakmanne en kunstenaars het aan die tempel gewerk. 

Toe dit voltooi het Salamo self die gebed gedoen en die seën van die Here op die Huis afgesmeek. Vier eeue lank is die manjifieke gebou deur die Israeliete gebruik om God te dien en te eer, totdat dit in die jaar 587 v.C. deur Nebukadnésar verwoes is. Salamo het ook vir homself en sy groot hofhouding 'n paleis laat bou. Dertien jaar lank daar gewerk. Die groot handelsvloot wat hy met die hulp van Hiram se ervare seevaarders en skeepsbouers opgebou het, het na verre lande gevaar en met kosbare vragte ivoor en speserye en met eienaardige diere teruggekom. 

Israel het 'n florerende in- en uitvoerhandel gedryf, maar Salomo het ook, hoewel hy in vrede met sy bure geleef het, 'n groot leërmag opgebou. In 1928 het 'n span wetenskaplikes by Megiddo in Palestina die oorblyfsels van wat waarskynlik die perdestalle van Agab was, opgegrawe. Salomo het ook 'n groot afdeling: strydwaens in gereedheid gehou. Berigte oor die wysheid en rykdom van Salomo het onder die naburige volke begin versprei, en ook die koningin van Skeba in die Suide van Arabië bereik. Met 'n groot karavaan kamele, belaai met speserye en kosbare geskenke van goud en edelgesteentes, het sy na Jerusalem gereis. 

Sy was self ryk en knap, maar tog was sy heeltemal oorstelp deur Salomo se prag en praal - sy goue troon met die twaalf leeus, sy goue drinkservies, sy baie bediendes, sy weelderige lewenswyse oor die algemeen - en sy was net so getref deur sy wysheid . “Omdat die Here Israel vir ewig liefhet," het sy aan Salomo gesê, ”het Hy u as koning aangestel om reg en geregtigheid te doen." Maar Salomo, in al sy wysheid en glorie, het teen die einde van sy lewe twee groot foute begaan. 

Hy het die wyse raad van sy vader Dawid om hom te hou aan die verordeninge van die Here en te wandel in Sy weë, vergeet. Hy het in sy ouderdom toegegee aan die wense van sy heidense vroue en vir hulle afgode en tempels laat bou. Hier het hy self ook die offers aan die goede gebring. Daarom het die Here vir hom gesê: “Ek sal sekerlik die koningskap van jou afskeur!” Die volk het ook swaar gekry onder die las wat Salamo se uitsapttige leefwyse op hulle gelê het en ontevrede begin word. Na veertig glorieryke jare van koningskap is Salamo dood en onmiddellik daarna het die ryk van Israel in twee geskeur en was daar weer broedertwis en oorlog. God se belofte aan Dawid het egter bly staan: eeue later is die ware Vredevors, Jesus Christus, uit die geslag van Dawid en Salamo gebore. 

Spreuke behoort tot die wysheidliteratuur van die Ou Testament. Hierdie wysheid word uit die natuur en die ervaring geput, maar staan nie los van die ander dele van die Ou Testament, die wet en die profete nie. In die laaste instansie kom die wysheid van God en het dit dus 'n sedelike en godsdienstige strekking.

Hierdie boek, net soos Spreuke, behoort tot die wysheidliteratuur. Eerlik en openhartig spreek die skrywer sy diepe teleurstelling uit oor wat die aardse lewe bied. Hy twyfel egter nooit aan die bestaan en bestuur van God en Sy geregtigheid nie. Hy worstel met die Godsbestuur, wat dikwels vir hom ŉ raaisel is, maar daar is geen teken van ongeloof of verbittering nie. 

Die nietigheid en tevergeefsheid van die lewe sonder God word sterk beklemtoon. Alle menslike pogings om geluk te vind, is tevergeefs. Die skrywer “weet dat dit goed sal gaan met die wat God vrees" en hy kom tot die gevolgtrekking: “Vrees God en hou Sy gebooie ...want God sal elke werk bring in die gerig wat kom oor al die verborge dinge, goed of sleg."

Hierdie liefdeslied handel in digterlike taal oor die natuurlike liefde tussen twee jong mense - Salomo en die Sulammitiese vrou. Die liefdeslewe word in sy volle reine werklikheid belig. Die lied het egter ook ŉ dieperliggende betekenis. Die bruidegom en bruid wys na Christus en Sy gemeente en die lied werp lig op die liefde tussen Christus en Sy gemeente, tussen die Lam en Sy Bruid. 





</doc>
<doc id="31840" url="https://af.wikipedia.org/wiki?curid=31840" title="Slag van die Somme">
Slag van die Somme

Die Slag van die Somme is gevoer tussen Julie en November van 1916 en was een die grootste veldslae van die Eerste Wêreldoorlog. Met meer as 1,5 miljoen ongevalle was dit een van die bloedigste veldslae ooit. Die Geallieerde magte het gepoog om deur die Duitse linies te breek oor 'n 12 km front ten noorde en suide van die Sommerivier in Frankryk. Een van die doelwitte was om Duitse magte weg te lok vanaf die Slag van Verdun; maar die verliese by die Somme het egter die verliese by Verdun oorskry. Teen die einde van die oorlog was die Duitse magte se getalle voor die Geallieerde magte se sterkte uitgeput, hoofsaaklik vanweë 'n oorwig in getalle.

Net soos Verdun simbolies was van die geweldige verliese wat tydens 'n oorlog gely kan word, het die Slag van die Somme vir die Britte dieselfde betekenis ingehou en met 67 470 ongevalle wat 19 240 sterftes op die eerste dag van die veldslag (1 Julie 1916) alleen was dit ook een van die bloedigste dae in Britse krygsgeskiedenis. Die vreeslike gevolge van oorlog is by die Britse publiek tuisgebring deur die vrystelling in Augustus daardie jaar van die propagandafilm getited "Battle of the Somme", wat werklike opnames van die eerste dag van die veldslag vertoon het.

Die Geallieerde strategie vir 1916 was grootliks uitgestippel tydens 'n konferensie te Chantilly wat tussen 1 en 8 Desember 1915 gehou is. Tydens die konferensie is besluit dat gesamentlike offensiewe deur die Russe op die Oostelike front, die Italianers in die Alpe (wat aangesluit het by die Entente Cordiale) en die Anglo-Franse magte op die Westerse Front om die Sentrale Moondhede sodoende van alle kante af aan te val.

In laat Desember 1915 het Generaal Douglas Haig vir Generaal John French as opperbevelvoerder van die Britse magte vervang. Haig het 'n Britse aanval in Vlaandere verkies wat nader aan die Britse magte se voorraadroetes oor die Engelse Kanaal was, met die strategiese doelwit om die Duitsers weg van die Belgiese kus aan die Noordsee te verdryf, waarvandaan hulle duikbote die Britse Vloot lastig geval het. Die Britse magte is egter deur die Franse bevelvoerder, Generaal Joseph Joffre, oorreed om 'n gesamentlike offensief te loods op die punt waar die Franse en Britse linies by die Sommerivier in Picardy byeengekom het.

Planne vir die gesamentlike aanval was skaars van stapel gestuur toe die Duitsers hulle aanvalle by die Slag van Verdun op 21 Februarie 1916 geloods het. Aangesien die Franse hul magte moes inspan om Verdun te verdedig is hul bydrae tot die offensief by die Somme baie verminder en het die las grootliks op die Britse magte geval. Frankryk kon uiteindelik slegs 3 leërafdelings bydra tot die aanval. Soos die Slag van Verdun uitgerek geraak het, het die doelwit van die Somme verander van 'n poging om die Duitse leër 'n deurslaggewende slag toe te dien na 'n poging om die druk op die Franse leër te verlig.

Die oorspronklike Britse staandemag wat uit ses afdelings bestaan het aan die begin van die oorlog, is grootliks deur die veldslae van 1914 en 1915 uitgewis. Die leër het op hierdie tydstip grootliks uit vrywilligers van Lord Kitchener se New Army bestaan wat vroeg in Augustus van 1914 op die been gebring is. Dit het meegebring dat die ervaring van die soldate en hul bevelvoerders veel te wense oorgelaat het.

Teen die middel van 1916 is die Duitse Luftwaffe se tegnologiese voordeel wat die Fokker Eindecker teweeg gebring het grootliks geneutraliseer en kon die Britse lugmag tien eskadronne van 185 vliegtuie teenoor die Duitsers se 129 in die veld stoot. Die Britte het 'n aggressiewe lugverkenningstaktiek gevolg deur middel van vliegtuie en ballonne en het die Duitsers grootliks dieselfde voordele ontsê. Eers rondom September kon die Duitsers met nuwe bykomstige vliegtuie die balans weer in hul rigting swaai. 

Die Duitse verdedigingslinies was hier op die hoë grond geleë en het min aanvalle sedert Oktober 1914 verduur, wat hulle baie tyd gegun het om loopgrawe en diep bombestande bunkers te bou. Verder is die Duitsers ook glad nie deur die aanval verras nie.

Die veldslag is voorafgegaan deur 7 dae se voorbereidende artillerie-bombardement waartydens die Britte meer as 1,7 miljoen kanonkoeëls afgevuur het. Sewentien myne is ook in tonnels onder die Duitse voorste linies geplant; die drie grootste tonnels alleen het ongeveer 21 ton plofstof bevat.

Die aanval sou geloods word deur Britse 13 Afdelings ten noorde van die Sommerivier en 11 afdelings van die Franse Leër bo-oor en ten suide van die rivier. Hulle is teengestaan deur die Duitse Tweede Leër van Generaal Fritz von Below. Die middelpunt van die aanval sou die Romeinse pad wees wat vanaf Albert in die weste tot Bapaume 19  in die noordooste geloop het.

Die aanval het begin om 7:30 v.m. op 1 Julie 1916 met die ontploffing van die myn onder Hawthornrif 10 minute tevore. Die oorblywende myne is om 7:28 v.m. ontplof (behalwe vir 'n myn by Kasino-punt, wat laat was).

Die Britse infanterie het elk sowat 32 kg se toerusting met hul saamgedra wat hul beweeglikheid gestrem het (daar word deur sommiges beweer dat hierdie syfer oordrewe is aangesien dit die soldate se uniform en stewels ingesluit het) en in sommige gevalle is hulle beveel om in geordende linies teen 'n looppas oor niemansland aan te val. 

Elders het baie eenhede tot in niemansland ingekruip sodat hulle die Duitse loopgrawe kon bestorm sodra die bombardement gestaak is. Ten spyte van die swaar bombardement het baie Duitse verdedigers, wat diep ingegrawe was, oorleef en het hulle die Britse aanvallers 'n skrikwekkende slag toegedien. Van die bydraende faktore wat bygedra het tot die Duitse leërs se vermoë om die bombardement te weerstaan was dat die grootste deel van die Britse bomme fragmentasie bomme was en nie die kragtige springstof bevat het wat benodig is om bunkers te vernietig nie. Die akkuraatheid van Britse artillerie was ook nie na wense nie.
Die enigste sukses is bereik by Mametz en Montauban en aan die Franse sektor. Noord van die Albert-Bapoume pad was die aanslag bykans van meet af aan 'n volslae mislukking. Op 'n paar punte kon die aanvallers die Duitse voorste loopgrawe binnedring, maar hulle getalle was in bykans alle gevalle te min om Duitse teenaanvalle te weerstaan. Die Duitse bombardement van niemandsland het versterkings ook onmoontlik gemaak en verslae aan die agterhoede kon ook nie deurkom nie.

Kommunikasie was ook geheel en al ontoereikend en bevelvoerders was grootliks onbewus van die toedrag van sake op die slagveld. 'n Valse verslag dat die Britse 29 Afdeling suksesvol was by Beaumont Hamel het daartoe gelei dat die reserwebrigade ook beveel is om vorentoe te beweeg ter ondersteuning. Die eerste Newfoundland Regiment kon egter nie eens die voorste linie se loopgrawe bereik nie en het soveel as 91% verliese gely. 800 manskappe uit die regiment het die slagveld op die dag betree en slegs 68 het ongedeerd daarvan afgekom, met meer as 500 wat gesneuwel het.

Britse vordering langs die Albert-Bapaume pad is ook gestuit. Hier het nog 'n tragiese opmars deur die Tyneside Irish Brigade van die Britse 34 afdeling plaasgevind. Hulle het in die ope in duidelike sig van die Duitse masjiengewere opgemars en is uitgewis voordat hulle die voorste loopgrawe kon bereik.

In die sektor suid van die pad het die Franse afdelings groter sukses behaal. Hier was die Duitse verdedigingslinies relatief swak en het die Franse artillerie oor groter getalle en meer ervaring as die Britte beskik. Vanaf die dorp Montauban tot by die Somme-rivier is al die eerste dag se doelwitte bereik. Al was die Franse XX korps slegs bedoel om 'n ondersteunende rol in die sektor te speel het hulle in hierdie geval 'n leidende rol gespeel. Suid van die Somme het Franse magte baie goed gevaar en hul doelwitte oortref. Die eerste Koloniale Korps het vanuit hulle loopgrawe vertrek teen 9:30 vm as deel van 'n skynaanval wat bedoel was om die Duitsers aan die oorkant in 'n valse sin van gerustheid te plaas. Die skynaanval was suksesvol aangesien hulle baie maklik opgemars het. In minder as 'n uur het hulle Fay, Dompierre en Becquincourt bestorm en kon hulle 'n houvas op die Flaucourt-plato verkry. Die hele Duitse linie het in Franse hande beland. Teen 11:00 vm. is die tweede linie - langs Assevillers, Herbecourt en Feuillères - bereik sonder om eers van reserwemagte gebruik te maak. Aan die regterflank van die Koloniale Korps het die XXXV korps ook om 9:30 vm. aangeval maar het minder sukses behaal. Nietemin is al die eerste dag se doelwitte hier bereik. Die Duitse loopgrawe is geheel en al oorweldig en is die vyand heeltemal deur die aanval verras. Die Franse het sowat 1,5 km en 2 km aan die Noord- en Suidoewers respektiewelik vorentoe gestoot.

Oorhoofs gesien was die eerste dag van die Somme aanslag 'n mislukking. Die Britte het 19 240 gesneuweldes, 35 493 gewondes en 2 152 vermiste en 585 gevangenes in verliese gelei vir 'n totale verlies van 57 470 manskappe. Die aanvanklike ongevalle was veral swaar onder offisiere wat steeds verskillend geklee was as die onderoffisiere en ander range. Die Duitsers is ook opgelei om die uniforms uit te ken. Die Franse leër het 7 000 ongevalle in die eerste dag gely.

'n Presiese getal vir die Duitse ongevalle vir 1 Julie is moeilik om vas te stel omdat Duitse eenhede slegs ongevallesyfers elke tiende dag verskaf het. Daar word beraam dat die Duitsers ongeveer 8 000 ongevalle aan die Britse front, 2 200 waarvan krygsgevangenes was gely het. Die groot verskil tussen Britse en Duitse ongevalle was die hoogste by Ovillers wara die 8Britse Afdeling 5 121 ongevalle gely het terwyl die verdedigende Duitse 180 Regiment slegs 280 ongevalle gely het, 'n verhouding van 18 tot 1.

Teen 22:00 op 1 Julie het die bevelvoerder van die Britse Vierde leër, Luitenant-Generaal Henry Rawlinson beveel dat die aanval hervat word. Verwarring en swak kommunikasie deur die uitgerekte bevelstruktuur het meegebring dat dit etlike dae geneem word voordat die Britse leiers die skaal van die ramp besef het. Haig het Luitenant-Generaal Hubert Gough aangestel om in die noordelike sektor oor te neem, terwyl die Vierde Leër sou sorg vir die suidelike sektor. Gough was bewus van die fiasko wat in sy sektor ontvou het en het daarom die onmiddellike hervatting van die aanval vertraag tot en met 3 Julie.

Die Britte was ook onbewus van die geleenthede suid van die Albert-Bapaume pad, waar hulle gedeeltelike sukses behaal het. Dit is nou bekend dat daar 'n groot gaping in die Duitse verdedigingslinie tussen Ovillers en Longueval was. Op 3 Julie het 'n verkenningspatrollie van die Britse 18 afdeling sowat 3 km in die Duitse gebied inbeweeg sonder om enige gevestigde verdedigingsposisies teë te kom. Die geleentheid is egter nie uitgebuit nie, of dit kan wees dat die Britte nie beskikbare mannekrag gehad het nie, en die Duitsers was hierna in staat om die gaping toe te stop.

Mametzbos was steeds leeg op die 3 Julie maar is op die volgende dag weer deur die Duitsers herbeset en sou eers op die 10 Julie val na twee dure aanvalspogings. Plekke soos Foureaux-bos en Delvillebos wat op die eerste dag ingeneem kon word sou uiteindelik 'n enorme lewensverlies meebring voordat dit in Augustus en September ingeneem is.

Terwyl die Britte gesukkel het om hul offensief van die grond te kry, het die Franse vinnig opgeruk na die suide van die Somme. Die kritieke punt in die aanval was op die 3 en 4 Julie toe die moontlikheid van 'n deurbraak haalbaar gelyk het. Net so gou as wat die geleentheid hom voorgedoen het, het dit egter weer verdwyn. Elders het die eerste Koloniale korps aanhou opruk en aan die einde van die derde Julie was Frise, Méréaucourt-bos, Herbécourt, Buscourt, Chapitre-bos, Flaucourt en Asseviller almal in Franse hande. Hiermee is 8 000 Duitsers gevange geneem terwyl die inname van die Flaucourt-plato Foch in staat gestel het om swaar grofgeskut in te beweeg om die XX Korps te ondersteun op die noordoewer. Die Franse het hul aanval op 5 Julie voortgesit met die verowering van Hem. Op 8 Julie is Hardecourt-aux-Bois en die plaas Monacu verower, gevolg deur Biaches, Maisonnette en die Fort by Biaches op 9 en 10 Julie.

Dus het die Franse sesde leër in tien dae se gevegte op 'n front van byna 20 km lank die Duitse verdedigingslinie so ver as 10 km op plekke binnegedring. Die hele Flaucourt-plato is ingeneem met die gevangeneming van 12 000 krygsgevangenis, 85 kanonne, 26 mortiere, 100 masjiengewere en ander materiaal met relatief min verliese.

Vir die Britte het die eerste twee weke van die geveg egter verval tot 'n reeks onbeplande kleinskaalse aksies, oënskynlik ter voorbereiding van 'n groter aanslag. Vanaf 3 tot 13 Julie het Rawlinson se Vierde leër meer as 46 sulke aksies uitgevoer met 'n gevolglike 25 000 ongevalle sonder enige betekenisvolle vooruitgang. Dit het die verskil in Haig en sy Franse eweknieë opmerklik gemaak en was 'n bron vir baie wrywing tussen die bevelvoerders. Haig se doelwit was om deurlopend druk op die vyand te plaas terwyl Joffe en Foch verkies het om hulle energie te bewaar vir 'n enkele, deurslaggewende slag.

In een belangrike opsig was die Slag van die Somme 'n groot strategiese sukses vir die geallieerdes aangesien Falkenhayn sy aanslag by Verdun gestaak het. Aan die Somme kon von Below se tweede leër nie langer alleen die Britse en Franse aanslag verduur nie. Elke Duitse afdeling aan die voorste linies is deur drie of vier geallieerde afdelings aangeval. Op 19 Julie het die Duitse magte herorganiseer en het von Below bevel van die Duitse Eerste leër, wat verantwoordelik was vir die noordelike sektor, oorgeneem en Generaal Max von Gallwitz het die Tweede leër oorgeneem wat veranwoordelik was vir die suidelike sektor.

So vroeg as die tweede Julie het sewe Duitse afdelings na die Somme vertrek as versterkings en sewe meer was binne 'n week op pad daarheen. In Julie en Augustus het die Duitsers 35 ekstra afdelings aan die Britse sektor ontplooi en 'n verdere sewe afdelings aan die Franse sektor. Die gesamentlike druk op Duitsland het beteken dat die Duitse leër se opperbevel teen Augustus slegs een reserweleër oorgehad het.

Die Britte het gehoop om die vloei van Duitse versterkings na die Somme vanaf ander sektore van die front te verhoed. Om dit te doen het hulle 'n aantal aanvalle elders op die Duitse front geloods. Die grootste en berugste hiervan was die Slag van Fromelles tussen 19 Julie en 20 Julie oorkant Aubers-rif in Artois. Teen 'n koste van 7080 Australiese en Britse ongevalle is geen grondgebied verower nie, en kon hulle ook nie daarin slaag om die verskuiwing van Duitse afdelings na die Somme te halt nie.

Op die 14 Julie (Bastille-dag), was die Vierde Leër gereed om hul aanval in die suidelike sektor te hervat. Die aanval was daarop gemik om die Duitsers se tweede verdedigingslinie wat bo op die rif vanaf Pozières op die Albert–Bapaume pad, suid-oos tot by die dorpe van Guillemont en Ginchy gelê het. Die doelwitte was die dorpe Bazentin le Petit, Bazentin le Grand en Longueval, wat langs Delvillebos geleë was. Agter hierdie linie op die ander helling van die rif was die Foureaux-bos geleë.

Die voorbereiding en uitvoering van hierdie aanval het in skerp kontras gestaan met die aanval op die 1 Julie. Die aanval op Bazentin-rif is deur vier afdelings uitgevoer op 'n front van 5,5 km lank met die troepe wat net voor dagbreek om 3:25 uit hulle loopgrawe gestorm het, na 'n verassende bombardement. Die artillerie het hul vuur kort voor die troepe gehou en sodoende moes die aanvallers slegs 'n kort afstand aflê na die bombardement gestaak is.

Teen die middel van die oggendure was die eerste fase van die aanval suksesvol en is byna al die doelwitte bereik en is 'n gaping in die Duitse linies geslaan. Die Britte kon egter weereens nie die voordeel uitbuit nie. Die Britse troepe het vir 'n tydjie lank hul greep op Foureaux- en Delvillebos probeer behou maar moes uiteindelik bes gee. Die Britse bevelvoerders het nie uit hul foute geleer nie en het swak besluite gemaak. Op die nag van 22 Julie het Rawlinson 'n aanval met ses afdelings op die Vierde leër langs die lengte van die front geloods wat geheel en al misluk het. Die Duitsers het vinnig hierop gereageer en 'n diepteverdedigingstrategie ontwikkel wat die doeltreffendheid van die artillerievuur verminder het.


</doc>
<doc id="31841" url="https://af.wikipedia.org/wiki?curid=31841" title="Veldslag van Marathon">
Veldslag van Marathon

Die slag van Marathon het plaasgevind in 490 v.C. Dit was die hoogtepunt van Koning Darius I van Persië se eerste volskaalse poging om die oorblywende dele van Griekeland by die Persiese ryk in te lyf. Dit wat vandag bekend is oor die veldslag is afkomstig van die Griekse geskiedkundige Herodotos. In Persiese bronne word daar geen melding van so 'n veldslag gemaak nie.

Volgens die oorgeskrewe Griekse en Latynse manuskripte wat omtrent 'n duisend jaar oud geskat word en toegeskryf word aan Griekse geskiedkundiges, het Darius eers Mardonios in 492 v.C. oor 'n landroete na Europa gestuur om die Persiese houvas op Thrakië en Masedonië te verstewig na die Ioonse opstand dit verswak het.

Alhoewel dit suksesvol was het die grootste deel van die mag in 'n storm naby die Berg Athos omgekom en moes die oorblywende mag noodgedwonge na Asië terugkeer en het hulle verdere verliese op pad terug gely. In 490 v.C. is Datis en Artaphernes gestuur met 'n vloot om die Kyklade eilande in die middel van die Egeïese See te onderwerp om hulle te straf vir hul hulp aan die Ioonse opstand. 'n Beleg is om Eretria gehou en die stad het geval; die vloot het toe in Marathonbaai geland. Daar is hulle deur 'n kleiner mag van Athene en Plataia wat hoofsaaklik uit hopliete bestaan het. Die lang afstand wat deur die boodskapper afgelê is om die Spartane se hulp te ontbied het die inspirasie geword vir die maratonwedloop wat vir die eerste keer by die Olimpiese Spele van 1896 gehou is.

In 511 v.C. het die Atheners met behulp van Kleomenes I, die Koning van Sparta vir Hippias die tiranniese heerser van Athene. Saam met Hippias se vader Peisistratos het die familie vir 36 jaar uit die vorige 50 jaar regeer en Hippias was van plan om aan te hou regeer. Hippias het na Sardis gevlug na die koninklike hof van die naaste Persiese goewerneur, Artaphernes en beheer oor Athene beloof as die Perse hom weer aan bewind sou stel. Toe die Athene sy uitlewering opgeëis het, het Artaphernes voorgestel dat hulle hom weer aan die bewind stel. Hierdie daad het hulle beweeg om hulp te verleen aan die Ioniërs tydens hulle opstand tussen 499 v.C. En 494 v.C. Hippias het waarskynlik tydens die opstan na koning Darius se hof gevlug tydens die opstand.

Die stad Eretria het ook hulp aan die Ioniërs verleen. Alhoewel die hulp wat deur die twee stede verleen is nie baie doeltreffend was nie, het dit Darius beweeg om wraak daaroor te neem. In 492 v.C. Het 'n leër onder beheer van sy skoonseun, Mardonios na Griekeland gestuur. Mardonios het Thrakië verslaan, maar op pad na die suide het die Persiese vloot in 'n storm beland by Kaap Athos waar hulle 300 skepe en 20 000 man verloor het. Mardonios moes noodgedwonge na Asië terugkeer. Aanvalle deur Thrakiese stamme het die terugkerende Perse nog verdere verliese toegedien. Darius het kennis geneem, moontlik by monde van Hippias dat die Alcmaeonidae, 'n invloedryke familie teen Miltiades die Jongere gekant was. Hulle was egter ook nie ten gunste van Hippias se heerskappy nie en het gehelp om hom omver te gooi.). Die familie was waarskynlik van mening dat 'n Persiese oorwinning onvermeidelik sou wees en wou moontlik 'n beter posisie in die nuwe bedeling vir hulself beding.. 

Darius wou voordeel trek uit hierdie situasie om Athene te verslaan en sodoende Sparta te isoleer deurdat die oorblywende Griekse gebiede in die Egeïse see in sy hande sou beland en sodoende sy beheer oor Ionië te vestig.

Darius het besluit om slegs 'n mag per see te stuur onder leiding van Artaphernes, die seun van die goewerneur na wie Hippias gevlug het en Datis, 'n Meedse admiraal – Mardonios is beseer in die vorige veldtog en het was ook nie meer in die guns van die koning gewees nie. Die doelwit was om Naxos te straf en Eretria en Athene te dwing om hulself aan Darius te onderwerp of vernietig te word.

Alvorens Herodotos het die vloot wat deur Darius gestuur is uit 600 Trireme maar volgens Cornelius Nepos was daar slegs 500. Die geskiedkundige bronne bevat nie inligting oor hoeveel vervoerskepe hulle vergesel het nie. Volgens Herodotos het 3000 vervoerskepe 'n 1207 skepe vergesel tydens Xerxes se inval in 480 v.C. Stecchini beraam dat die hele vloot waarskynlik eerder uit 600 skepe altesame bestaan het: 300 trireme en 300 vervoerskepe; terwyl Peter Green reken daar was 200 trireme en 400 vervoerskepe gewees. Tien jaar tevore het 200 trireme daarin misluk om Naxos te verslaan, dus is dit onwaarskynlik dat 'n 200 of 300 vloot met trireme voldoende geag sou gewees het om al drie bostaande doelwitte te bereik.

Herodotos maak nie 'n skatting van enige van die leërs nie. Hy sê bloot van die Persiese leër dat hulle 'n groot infanterie gehad het wat diggepak was. Onder antieke bronne het die digter Simonides, byna 'n tydgenoot, die mag op ongeveer 200 000 geskat; terwyl 'n latere skrywer, die Romein Cornelius Nepos die mag op 200 000 infanterie en 10 000 kavallerie geskat het, waarvan slegs 100 000 in die veldslag betrokke was, terwyl die oorblywende mag in skepe was en besig was om om Kaap Sounion te seil.

Plutarchus en Pausanias het albei onafhanklike skattings van 300 000 gemaak asook die Suda woordeboek; Plato en Lysias het 500 000 geskat en Justinus 'n mag van 600 000.

Moderne geskiedkundiges het ook verskeie skattings gemaak. Kampouris het opgemerk dat as die 600 skepe oorlogskepe en nie vervoerskepe was nie met 30 soldate in elke skip dat die mag op 18 000 te staan sou gekom het. Die Perse moes egter vervoerskepe gehad het aangesien perde vervoer is vir die kavallerie. Die kavallerie word gewoonlik op tussen 1 000 tot 3 000 geskat, maar soos hierbo genoem is het Cornelius Nepos dit aangegee as 10 000.

Ander moderne geskiedkundiges het ander getalle beraam vir die infanterie. Bengston beraam dat daar nie meer as 20 000 Perse kon gewees het nie; Paul Davis skat ook dat daar sowat 20 000 Perse moes gewees het; Martijn Moerbeek raam die getal op 25 000 Perse; How & Wells beraam dat daar soveel as 40 000 Perse in Marathon aan wal gegaan het; Bussolt en Gustave Glotz praat van 50 000 weerbare troepe; Stecchini beraam dat daar soveel as 60 000 Persiese soldate by Marathon was; Kleanthis Sandayiosis praat van 60  tot 100 000 Persiese soldate; terwyl Peter Green die getal op 80 000 raam insluitend die roeiers en Christian Meier praat van 90 000 troepe. Kenners wat 'n klein getal Persiese troepe beraam se verweer is dat die leër nie te groot kon wees as dit in die skepe moes pas nie. Die teenargument van kenners wat groter getalle beraam is dat as die Persiese leër klein was sou die Eretriërs saam met die Atheners en Plateane die getalle maklik kon ewenaar. Naxos kon alleen 8 000 troepe in 500 v.C. in die veld stoot en het inderdaad met hierdie mag 'n 200 skip Persiese invalsmag 10 jaar tevore afgeweer.

Moderne geskiedkundiges glo dat die Griekse leër uit ongeveer 10 000 hopliete bestaan het met ongeveer 9 000 Atheense hopliete en die kleiner Plateaanse kontingent van ongeveer 1 000 man. Ander het die hele Griekse leër op 7 000 tot 8 000 geskat, Pausanias het beweer dat die mag nie 9 000 man oorskry het nie, terwyl Justinus en Cornelius Nepos albei die getal Griekse soldate as 10 000 aangee.

Athene kon waarskynlik op hierdie tydstip ten minste 'n mag wat vier keer groter was gestuur het as hulle sou besluit het om ligte infanterie, wat uit die laer stande afkomstig was, ook te stuur. Hulle het byvoorbeeld tien jaar later by die Seeslag van Salamis 'n 180 trireem vloot wat deur 32 000 roeiers beman was gehad en het by die vroeëre Seeslag van Artemisium 90 skepe verloor. Waarom hulle dit nie gedoen het nie word steeds oor gespekuleer.

Die twee leërs het mekaar vreedsaam gekonfronteer in die hoop op gunstige verwikkelinge, met die Atheense leër wat geleidelik die afstand tussen die twee kampe verminder het, met pieke van skerpgemaakte stompe aan hul flanke om hulself teen kavallerie-aanvalle te beskerm. Aangesien tyd in die Atheners se guns gewerk het, was dit waarskynlik die Persiese leër wat besluit het om eerste tot aksie oor te gaan. 'n Gedeelte van die Persiese leër het saam met 'n deel van die vloot weggevaar om Athene vanaf die see aan te val. Die Atheners het agtergekom dat die Persiese kavallerie nie meer by die leër was nie en het hulle aangeval.

Miltiades het besluit om vroeg in die oggend aan te val. Hy het twee stamme in die middel laat stelling inneem in 4 gelede terwyl die res van die stamme aan die kante stelling ingeneem het met geledere van 8 diep. Die afstand tussen die twee leërs het verminder na 1 500 meter verminder en toe het die Grieke hul aanval geloods. Die laaste deel van die afstand het hulle gehardloop, waarskynlik om die boogskutters min kans te gun om skade aan te rig.

Soos die Grieke na vore gevorder het, het hulle versterkte vleuels voor die middel uitbeweeg. Die middelste linies het volgens plan geritereer, maar die geledere het bly staan en sodoende die Perse ingetrek. Die Griekse terugtog in die middel het buiten dat hulle die Perse ingetrek het, ook die Griekse flanke ingetrek wat die Griekse linies verkort het. Gevolglik is die Persiese leër in 'n knyptang vasgevang. Die Persiese leër het paniekbevange geword en na hulle skepe begin terugvlug. Die flanke was nie heeltemal toegemaak nie en sommige Perse het na deur die opening in die moerasse ingevlug waar hulle verdrink het.

Herodotos het aangeteken dat daar 6 400 Persiese gesneuweldes op die slagveld getel is, en dit is onbekend hoeveel in die moerasse verdrink het. Verskeie Persiese skepe is ook gevange geneem. Die Atheners het 192 man verloor en die Plateane 11 man.

Na Datis weggevaar het, het die twee middelste stamme by die slagveld agtergebly en die res van die Atheners het na Athene terugmarsjeer. Hulle was betyds om te keer dat Artaphernes aan wal kon gaan. Toe Artaphernes sien dat die geleentheid verlore is het hy teruggekeer na Asië. Die volgende dag het die Spartane by Marathon aangekom, nadat hulle die 220 kilometer in slegs drie dae afgelê het. Baie geskiedkundiges betwyfel die vinnige opmars. Die Spartane het die slagveld te Marathon besoek en die Atheners se groot oorwinning erken.

Die Griekse oorwinning oor die Perse wat op daardie tydstip baie dekades lank nie 'n nederlaag gelei het nie (behalwe in gevegte teen die Samagaetes en die Scythes) het groot kopsere vir die Perse veroorsaak. Dit het aan baie van die onderdrukte volke getoon dat die Perse kwesbaar was en het dit gelei tot baie opstande in die Persiese ryk en het dit etlike jare geneem om orde te herstel. 

Die gesneuwelde Griekse soldate van Marathon is die spesiale eer betoon deurdat hulle op die slagveld begrawe is in plaas van die begraafplaas in Athene soos die gebruik was. Die graftombe is in die 1880's deur Duitse argeoloë uitgegrawe. Die span het egter nie die kundigheid gehad om 'n akkurate bepaling te maak van die hoeveelheid lyke wat in die tombe was nie. Hierdie span het ook 'n sloot uitgegrawe waar 'n groot aantal menslike gebeendere in ontdek is en wat geglo word die plek is waar die Persiese soldate begrawe is.


</doc>
<doc id="31842" url="https://af.wikipedia.org/wiki?curid=31842" title="Laer (toestel)">
Laer (toestel)

'n Laer is 'n toestel wat beperkte beweging tussen twee dele moontlik maak, tipies draai- en lineêre beweging. Laers kan breedweg geklassifiseer word volgens die bewegings wat hulle toelaat, volgens hul beginsel van werking asook volgens die rigting waarop die las op die laers uitgeoefen word.

Laers met 'n lae wrywing is dikwels baie belangrik vir doeltreffendheid, om verwering te verminder en om hoë snelhede moontlik te maak. In wese kan 'n laer wrywing verminder deur sy vorm, die materiaal waaruit dit vervaardig is of deur 'n vloeier tussen twee oppervlaktes in te voer en daar te hou.


Kombinasies hiervan kan selfs ingespan word in 'n enkele laer. 'n Voorbeeld hiervan is waar 'n koeëllaar vervaardig word uit 'n spesiale polimeer soos teflon wat dan die materiaal en vorm gelyktydig benut.

'n Paar algemene beginsel van werking is:

Laers wissel baie ten opsigte van die kragte en snelhede wat hulle kan verduur.

Die kragte kan aksiaal of loodreg op die as voorkom.

Laers wat die relatiewe beweging van twee oppervlakke behels het gewoonlik 'n beperking op hoe vinnig hulle kan beweeg.

Vir rollaers word die vermoë gewoonlik uitgedruk in terme van die produk se 'DN' waar D die deursnee is (dikwels in mm) en N die draaisnelheid is in omwentelinge per minuut.

Daar bestaan gewoonlik 'n oorvleueling ten opsigte van laers se vermoëns waar gewone glylaers die laagste snelhede kan hanteer, rollaers kan vinniger bewegings hanteer, gevolg deur vloeierlaers met magnetiese laer wat uiters hoë snelhede kan hanteer.

Vloeier- en magnetiese laers kan potensieel 'n onbeperkte lewensduur hê. Rollaers se lewensduurte word bepaal deur die lading, temperatuur, onderhoud, vibrasie, smering en ander faktore. Gewone laers se lewensduurte hang dikwels af van die materiaal waarvan hulle vervaardig is.

Baie laers vereis periodieke onderhoud om voortydige faling te verhoed. Sommige vloeier- en magnetiese laers vereis egter baie min onderhoud. Baie laers wat voortdurend in gebruik is vereis gereelde smering en skoonmaak en mag ook verstellings vereis om die verwering te verminder.



</doc>
<doc id="31843" url="https://af.wikipedia.org/wiki?curid=31843" title="Lewensvatbaarheidstudie">
Lewensvatbaarheidstudie

'n Lewensvatbaarheidstudie is 'n voorlopige studie wat onderneem word om 'n projek se lewensvatbaarheid (ekonomiese regverdiging) te bepaal en te dokumenteer. Die begrip word ook dikwels gebruik om na die dokument/verslag self te verwys. Die resultate van so 'n studie word gebruik om 'n besluit te maak of daar met 'n projek voortgegaan moet word aldan nie. As die projek wel goedgekeur word sal die studie ook gebruik word om die waarskynlikheid van die projek se sukses te bepaal. Dit bestaan uit 'n analise van die moontlike alternatiewe oplossings tot 'n probleem en 'n aanbeveling oor die beste "alternatief".

Daar word geskat dat ongeveer een uit elke vyftig besigheidsidees in der waarheid kommersieel lewensvatbaar is. Daarom is 'n lewensvatbaarheidstudie 'n doeltreffende manier om te verseker dat vermorsing of verdere belegging van hulpbronne nie gebeur nie. As dit blyk uit die resultate van die studie dat die projek lewensvatbaar sal wees is die volgende logiese stap om 'n volledige besigheidsplan saam te stel. Die navorsing en inligting wat tydens die lewensvatbaarheidstudie ontdek is sal die besigheidsbeplanningstadium ondersteun en navorsingstyd verminder. Die koste van die besigheidsplan sal daarom ook minder wees. 'n Deeglike lewensvatbaarheidsanalise verskaf volop inligting wat ook benodig word in die besigheidsplan. 'n Goeie markanalise is byvoorbeeld nodig om 'n besigheidskonsep se lewensvatbaarheid te bepaal. Hierdie inligting verksaf die basis vir die markafdeling van die besigheidsplan. Laastens behoort 'n lewensvatbaarheidstudie duidelike ondersteunende bewyse te verskaf vir sy aanbevelings. Die sterkte van die aanbevelings kan teen die studie se vermoë opgeweeg word om die kontinuïteit te demonstreer wat bestaan tussen die navorsingsanalise en die voorgestelde besigheidsmodel. Aanbevelings sal afhang van verskeie numeriese data met kwalitatiewe, ervaringsgebaseerde dokumentasie. 'n Lewensvatbaarheidstudie steun swaar op marknavorsing en -analise. 'n Lewensvatbaarheidstudie verskaf aan die deelhebbers bewyse met variërende grade van sekerheid oor die lewensvatbaarheid van 'n projek.

Die lewensvatbaarheidstudie se bevindings sal deur voornemende beleggers en deelhebbers oorweeg word ten opsigte van hul geloofwaardigheid en die diepte van die argumente. Die lewensvatbaarheidstudie plaas die bevindings in verskillende afdelings in die formele besigheidsverslag. Dit plaas dan ook die bevindings in lyn met die funksionele prosesse van 'n onderneming wat 'n gehoor maklik kan verstaan (Thompson 2003a).

Dit behels vrae soos of die tegnologie vir die stelsel reeds bestaan, hoe moeilik dit sal wees om dit te bou en of die onderneming genoeg ervaring in die gebruik van die tegnologie het. Die beoordeling word gegrond op die afbraak van die stelselvereistes in terme van Toevoere, Prosesse, Afvoere, Vakgebiede, Programme en Prosedures. Dit kan dan gekwalifiseer word in terme van volumes data, neigings, frekwensies van opdatering en ander gebiede om 'n bekendstelling tot die tegniese stelsel te verskaf.

Dit behels die vrae oor hoeveel tyd beskikbaar is om die stelsel te bou, wanneer dit gebou kan word, of dit met bestaande besigheidsprosesse sal inmeng, die soorte en hoeveelheid hulpbronne wat benodig sal word, afhanklikheide ens. Gebeurlikheids- en verligtingsplanne moet ook hier genoem word sodat die besigheid voorbereid sal wees as die projek laat is.

Op hierdie stadium word die projek se alternatiewe geanaliseer vir hul moontlike impak op die plaaslike en algemene kultuur. Omgewingsfatkore moet byvoorbeeld in ag geneem word.

Nie noodwendig laaste nie, moet 'n projek onder 'n wetlike vergrootglas geplaas word. As 'n organisasie interne of eksterne regsverteenwoordiging het, is sulke hersienings gewoonlik standaard. 'n Projek mag egter wetlike kwessies na voltooiïng in die gesig staar.

Dit sal 'n analise van die enkel en multi-dimensionele markkragte insluit wat die kommersiële lewensvatbaarheid sal beïnvloed.






</doc>
<doc id="31844" url="https://af.wikipedia.org/wiki?curid=31844" title="Long Tom">
Long Tom

Die 155 mm Creusot of Long Tom soos hy tydens die Tweede Vryheidsoorlog bekend gestaan het, was 'n Franse kanon. Vier van hierdie kanonne saam met 4 000 granate, 4 000 granaatkartetse en 800 kartetse is deur die Zuid-Afrikaansche Republiek (wat informeel as Transvaal bekend gestaan het) in 1897 aangekoop. Die kanonne is aanvanklik in forte rondom Pretoria geplaas.

Die Long Tom is voor 1877 deur Schneider & kie ontwerp om as beleëringskanon te dien. Hul eerste en enigste kliënt vir hierdie kanon was die ZAR, wat hulle as vestingskanonne aangekoop het. Hulle was nie bedoel om as veldkanonne gebruik te word nie.

Die loop was 4,2 meter lank en het 2 500 kg geweeg. Die affuit, of onderstel, het 3 200 kg geweeg. Om die kanon te vervoer, is die agterkant op 'n voorwa gelaai. Die loop is dan deur middel van 'n driepoot en katrolle opgelig en na agter geplaas sodat die gewig eweredig oor die vooras en agteras versprei was. Die hele kanon het dan 6 300 kg geweeg en moes deur 16 tot 20 osse getrek word.

Om die kanon op te stel of “in battery te bring”, was harde werk. Eers moes die wêreld gelykgemaak word; horisontaal in alle rigtings. Daarna moes gate gemaak word om die spanstukke, waaraan die terugloopbuffer gekoppel was, te begrawe. Daarna is 'n platform van houtbalke neergelê. Die stelling was dan gereed om die kanon te ontvang. Laastens is die kanon uit sy treknokke gelig en in sy gevegsnokke geplaas. 'n Klipmuur is dan om die kanon opgerig om dit te beskerm teen bomme wat naby die kanon ontplof. Dr Gustav S. Preller skryf die Long Toms was onhandig, log, topswaar en moeilik om in geveg te bring.

Die doel van die platform was om te verhoed dat die kanon in sagte grond wegsak. Die drie lae planke wat gebruik is, het 'n stewige en stabiele platform gevorm. Die kanon se gewig is dus aangewend om die spanstukke en terugloopbuffer in plek te hou, selfs wanneer die kanon agteruit beweeg het nadat 'n skoot afgevuur is. Die platform was 4,5 meter by 4,5 meter en 22 sentimeter hoog. Die hout sou 5 200 kg weeg. Daar is getuienis dat twee waens gebruik moes word om 'n platform te vervoer.

Die Long Tom het van drie tipes projektiele gebruik gemaak. Die gewone granaat het ontplof wanneer dit iets hards getref het, met ander woorde dit het 'n aanslag- of skokbuis gehad. Die projektiel se reikafstand was effens minder as 9 000 meter. Die granaatkartets, wat met loodkoeëls gevul was, het 'n dubbelaksiebuis gehad wat óf op aanslag óf na verloop van 'n sekere tyd in die lug kon ontplof. Hierdie projektiele is dus teen mense en diere aangewend. Die reikafstand was 7 500 meter as dit in die lug gebars het. Die kartets het geen plofstof bevat nie en was met loodkoeëls gevul. Dit het 'n reikafstand van 400 meter gehad en is as noodmaatreël gebruik as die kanon deur die vyand bestorm is. ’n Ander probleem wat die kanon gehad het, was dat die lading van buskruit gemaak was. Elke keer wat ’n skoot afgevuur is, is ’n groot rookwalm uitgespoeg. Die vyand kon sien waar die kanon was.

Om ’n skoot in ’n ander rigting (of selfs net ietwat links of regs) te vuur was nogal ’n gedoente. Hiervoor het die bemanning van elke kanon vier houtspane gehad om as hefbome te gebruik. Hierdie spane is duidelik sigbaar op die twee foto's. Agter die kanon het een of twee manskappe die agterkant van die affuit opgelig deur die platform of ’n houtbalk as steunpunt te gebruik. Een man by elke wiel het dan die wiel vorentoe of agtertoe gedraai deur die kanon se as as steunpunt te gebruik.

Elke kanon is deur 'n bevelvoerder (gewoonlik 'n adjudant-offisier) en 6 manskappe bedien.

Met hul aankoms in die ZAR is die vier Long Toms in die vier forte rondom Pretoria opgestel: Wonderboom, Daspoort, Schanskop en Klapperkop. Toe die oorlog uitbreek is drie van die kanonne na die Natalse front gestuur en gebruik om Ladysmith te beleër. Die vierde kanon is na Mafeking gestuur om die Britte daar te beleër.

Dit het nie goed gegaan by Ladysmith nie. Op 1 Desember het ’n bom afkomstig van ’n Britse howitzer naby die Long Tom op Middle Hill ontplof. Nege burgers is dood en die sluitstuk van die Long Tom is beskadig. Die kanon moes in Pretoria reggemaak word, maar dit was darem weer terug op 11 Desember. Gedurende die nag van 7/8 Desember het ’n groepie Britse saboteurs die punt van die loop van die Long Tom op Gun Hill opgeblaas en die sluitstuk gegaps. Hierdie kanon moes ook na Pretoria gestuur word om reggemaak te word. Op 3 Februarie 1900 het die Boere een van die Long Toms by Ladysmith na Vaalkrans verskuif en dit daar gedurende daardie veldslag gebruik. Op 13 Februarie is dit na Pietershoogte gestuur. Op 18 Februarie word die arme Long Tom deur ’n 4.7" kanon raakgeskiet en dit moes weer die aftog blaas. Toe Buller eindelik deurbreek moes albei Long Toms op die Natalse front die hasepad kies. Hulle was vir 'n rukkie by Biggarsberg opgestel en al twee het toe op 14 Mei na Pretoria verkas. Een van hulle is teruggestuur en weer op Pougwana naby Majuba opgestel.

Die ingenieurs in Pretoria het intussen aan die ander Long Tom gewerk. Die enigste raad met die opgeblaasde loop was om die voorste 25 cm af te sny. Daarna is die kanon die Jood genoem. Toe die herstelwerk voltooi is aan die einde van Januarie 1900, is die kanon na Kimberley gestuur. Daar was die kanon maar net vir ’n week opgestel toe hulle haastig moes vlug sonder om die platform, spanstukke en terugloopbuffer saam te neem. Teen 2 Maart was die kanon terug in Pretoria. Die Mafeking Long Tom was ook terug in Pretoria in April 1900. Laasgenoemde kanon is toe op ’n treintrok gemonteer.

Die Long Tom op die treintrok is suidwaarts gestuur en by Renosterrivier in die Vrystaat het dit ’n paar skote op die aankomende Engelse gevuur en toe gevlug. Dieselfde het gebeur by Donkerhoek. Die Jood het dieselfde gedoen, maar sonder om ’n skoot af te trek. Die derde Long Tom het sommer vroeg-vroeg op die trein na Middelburg geklim. Die drie Long Toms het eers by Belfast omgedraai om die Britte weer behoorlik aan te vat.

Die Long Tom wat op Pougwana opgestel was tot 11 Junie is padlangs na Belfast gestuur. Al vier die Long Toms het toe aan die Slag van Bergendal deelgeneem. Na die veldslag het die Jood in die berge naby Lydenburg gaan wegkruip. Die Long Tom op Driekop het langs Warmbad (Badplaas) en Barberton na Komatipoort gevlug. Die ander twee het Louis Botha na Lydenburg vergesel. Hulle was betrokke by gevegte by Badfontein, Lydenburg en ook op die bergpas tussen Lydenburg en Spitskop. Daarvandaan is hulle na Ohrigstad geneem. Die een Long Tom is bergaf en verby Leydsdorp na Haenertsburg geneem. Die ander een is deur Sekhukhuneland verby Warmbad na Pieterburg geneem. Toe die Engelse na Pietersburg opruk is hierdie Long Tom ook na Haenertsburg geneem.

Die kanon wat na Komatipoort geneem is, is aanvanklik opgestel om die Britte vir oulaas te trotseer. Dit is egter op 22 September 1900 met dinamiet opgeblaas.

Die enigste eietydse skriftelike bron van die plek waar die Long Tom vernietig is, is die dagboek van die kanonnier Frederik Rothmann. Hy het geskryf dat hulle op 11 Oktober 1900 by Haenertsburg aangekom het. Hulle het daar gebly tot 19 Oktober en toe na Pietersburg vertrek. Op daardie dag skryf hy dat die kanonne, insluitend die Long Tom,  die vorige dag opgeblaas is. Hy voeg by: "Ek het ’n stuk van Long Tom as soewenier behou". Die geskut was klaarblyklik digby Haenertsburg opgeblaas. Grobler vertel dat hy in 1954 Haenertsburg toe is om na oorblyfsels van ’n Long Tom te gaan soek. Daar het hy ’n Barkhuysen ontmoet, wat gesê het dat hy as jong seun daar gewoon het en presies weet waar die Long Tom vernietig was. Hy neem hom toe na die Letabarivier, omtrent drie kilometer oos van Haenertsburg, en wys die plek uit. Later het ’n swart man dieselfde plek onafhanklik ook uitgewys. Hierdie plek is nou waarskynlik toe onder die Ebenezerdam.

Ons weet nie eintlik wat met die Jood gebeur het vanaf die slag van Bergendal (Augustus 1900) tot April 1901 toe dit op die plaas Rietfontein beland het nie. In April 1901 het die Britte ’n groot operasie onderneem om die ZAR-regering en generaal Viljoen te omsingel en te vang. Generaal-majoor F.W. Kitchener, aan die hoof van een van ses kolonnes, het Lydenburg gedurende die nag van 13-14 April verlaat. Sy kolonne het uit 2 290 voetsoldate, 550 berede troepe en 6 kanonne, insluitend ’n 5-duim kanon, bestaan. Hulle het in die rigting van Burgersfort opgeruk. Kolonel Jacson skryf soos volg oor die gebeure: 'The following morning the column marched north down the Waterval valley, and after the mounted troops had experienced some opposition in very hilly and rough country, Boschfontein was reached. Shortly after the force had settled into camp heavy gun fire was heard from the direction of Waterval. The Boers' shells exploded in the valley immediately to the north of the camp and in the vicinity of a farm, where it would appear the Boers considered the column should have bivouacked. After the explosion of some twenty shells a louder report than usual was heard, and the shelling ceased.' Die volgende dag het hulle die koppie agter die opstal op Rietfontein bestyg en die oorblyfsels van die Long Tom daar gevind. Die Boere het op 16 April 1901 die kanon self opgeblaas voordat die vyand dit kon kry. Die ligging van die oorblyfsels van die stelling is 24° 57.761’S, 30° 13.271’E (WGS84), hoogte 1475 m.

In April 1901 is hierdie kanon na die Haenertsburg omgewing geneem. Op 30 April 1901 is die laaste Long Tom by Feeskop, omtrent 8 kilometer noord van Haenertsburg, deur die Boere opgeblaas.



</doc>
