<doc id="31845" url="https://af.wikipedia.org/wiki?curid=31845" title="Papier">
Papier

Papier is 'n dun materiaal wat hoofsaaklik gebruik word om op te skryf, om drukwerk op te doen of vir verpakking. Dit word vervaardig deur die saamstelling van vesels, tipies plantvesels wat uit sellulose bestaan wat deur waterstofbinding aanmekaar gehou word. Die vesels vir die maak van papier is gewoonlik van natuurlike oorsprong maar daar bestaan ook 'n verskeidenheid sintetiese vesels wat gebruik kan word, soos byvoorbeeld polipropileen en poliëtileen kan ook by die pulpmengsel ingesluit word om die verlangde eienskappe aan die papier te verleen. Die algemeenste bron van hierdie soort vesels is houtpulp vanaf bome wat geskik is vir pulphout. Plantvesels soos katoen, hemp, linne en rys kan ook gebruik word.

Buite Egipte is perkament of kalfsvel gebruik wat vervaardig uit die skaap- of kalfshuid gemaak is in plaas van papirus aangesien die plant subtropiese toestande vir groei vereis het.

In die Amerikas bestaan daar argeologiese bewyse wat daarop dui dat soortgelyke perkamentmateriale deur die Maya rondom die 5 eeu n.C. gemaak is. . Die perkament was gemaak deur die binneste bas van bome te kook totdat die materiaal geskik was om op te skryf of te teken.

‘’’Papiervervaardiging’’’ word as een van die vier groot uitvindings van Antieke China beskou, aangesien die eerste papiermaakproses in China ontwikkel is tydens die vroeë 2 eeu n.C. Tydens die Shang-dinastie (1600 v.C. – 1050 v.C.) en die Zhou-dinastie (1050 v.C. – 256 v.C.) is dokumente gewoonlik gemaak van been of bamboes. Sy, 'n ligte materiaal is ook soms gebruik, maar was gewoonlik te duur. Die hofamptenaar, Cai Lun, uit die Han-dinastie word gewoonlik beskou as die eerste om moderne papiermaaktegnieke te bemeester uit houtpulp in 105 v.C. Die ontdekking van monsters met geskrewe Sjinese karakters daarop in 2006 in die noordooste van China se Gansu-provinsie dui egter daarop dat papier deur die antieke Sjineses leër gebruik is meer as 'n 100 jaar voor Cai in 8 v.C. Argeologiese bewyse van ware papier in China dateer egter uit die heerskappy van Keiser Wu van die Han dinastie in die 2 eeu v.C. en is gebruik om delikate bronspieëls toe te draai en te beskerm. . Dit is ook gebruik vir veiligheid, soos in die geval waar giftige medisynes toegedraai is en beskryf is deur amptelike historici van daardie tydperk. Papier is ook in die 3 eeu algemeen gebruik vir skryfdoeleindes.

Dit wil voorkom asof toiletpapier ook al in die 6 eeu n.C. in gebruik was. In 589 n.C. het die Chinese geleerde Yan Zhitui (531-591 n.C.) geskryf: “Papier waarop daar aanhalings en kommentaar vanuit die Vyf Klassieke werke of die name van die wysgere geskryf is, durf ek nie vir toiletdoeleindes gebruik nie”. 'n Arabiese reisiger na China het ook eens geskryf oor die vreemde tradisie van Chinese toiletpapier in 851 n.C. waar hy gesê het: “Hulle is nie baie nougeset op hulle sindelikheid nie en was hulself nie met water as hulle klaargemaak het met die nodige nie; maar vee hulself net met papier af”.

Tydens die Tang-dinastie (618-907 n.C.) is papier gevou en gestik om vierkantige sakke te vorm vir die bewaring van die smaak van tee. In dieselfde tydperk is aangeteken dat tee bedien op mandjies met veelkleurige papierkoppies en papierservette van verskillende groottes en vorme. Tydens die Song-dinastie (960-1279) het die regering nie net die eerste gedrukte geld op papier bekendgestel nie, maar ook die papiergeld in spesiale papierkoeverte toegedraai om verdienstelike regeringsamptenare te beloon.

Die gebruik van papier het stadig buite China versprei aangesien die SChnese geheimsinnig was oor die vervaardigingsproses wat gebruik is. Die papier wat hulle gemaak het was baie dun en deurskynend en daarom is daar slegs op die een kant van die papier geskryf. Die tegnologie is rondom 604 na Korea uitgevoer en vandaar deur Boedistiese monnike na Japan uitgevoer waar vesels van die moerbeiboom gebruik is.

As gevolg van handel en die nederlaag van die Chinese tydens die Slag van Talas in 751 het die ontdekking na die Midde-Ooste versprei. Vervaardiging is aanvanklik in Baghdad begin waar die Arabiere 'n tegniek ontwikkel het om dikker velle papier te vervaardig. Vervaardiging het tydens die Eerste Kruistog in 1096 reeds na Damaskus versprei maar die oorloë het die vervaardig daarvan onderbreek. In Kaïro is dikker papier steeds vervaardig. Iran het die middelpunt geword vir die vervaardiging van dunner papier, vanwaar die tegnieke ook na Indië versprei het.

Die eerste papiermeule in Europa was in Spanje, by Xátiva, die moderne Valencia in 1120. Meur meulens het hul verskeining tydens die 13 eeu in Fabriano, Italië gemaak waar dit vanaf die Islamitiese deel van Spanje af ingevoer is. Hemp en linne is gebruik as bron vir die vesels. Die oudste bekende papierdokument in die Weste is die Mozarabiese misboek van Silos uit die 11 eeu en is waarskynlik in die Islamitiese deel van Spanje geskryf. Die vervaardiging van papier in Italië en Duitsland is teen 1400 opgeteken, rondom dieselfde tyd as wat die houtsnee drukwerktegniek vanaf materiaal na papier oorgedra is. Die eerste kommersieel suksesvolle papiermeule in Engeland is deur John Spilman in 1588 naby Dartford in Kent oopgemaak en het swaar op Duitse vaardigheid ten opsigte van papiervervaardiging gesteun.

Die woord papier kom van die Griekse woord "papyros", 'n baie ou skryfmateriaal wat van die stingels van "Cyperus papyrus" (die papirusplant) gemaak is. Die stingels is in die lengte deurgesny, oopgevou en dwars bo-oor mekaar gelym. Papirus is tot ongeveer 100 v.C. in die Mediterreense Iande gebruik, waarna dit deur perkament (dierevelle) vervang is. Perkament is tot in die Middeleeue as skryfmateriaal in Egipte gebruik. In omstreeks 105 n.C. het die Chinees Tsjai Loen 'n tegniek ontwikkel waarvolgens papier van die bas van moerbeibome en bamboesplante gemaak is. 

Die bas is fyngestamp, tot 'n pulp gekook en daarna met water skoongewas en op 'n linnedoek in 'n bamboesraam uitgesprei om droog te word. Die papiermaaktegniek is teen die einde van die 8e eeu deur Chinese krygsgevangenes na Bagdad oorgedra en in die 11e eeu deur die Arabiere na Europa, Afrika en Egipte versprei. Die grondstof het toe slegs uit linnelomp bestaan. Dit is eers 'n tyd lank klam laat lê om "ryp" te word, waarna dit met houtas gekook, met water gewas en tot 'n veselrige pulp gestamp is. 

Die pulp is met water tot 'n gladde houtpap vermeng en hierdie vloeistof is op 'n reghoekige raam van fyn koperdraad (koperdoek) geskep, sodat die oortollige water deur die sif kon dreineer. Die klam papiervel is daarna tussen viltlae gepers en opgehang om droog te word. Ten slotte is die papier in ŉ soort lym gedoop om onder meer te verhoed dat die ink sou vloei wanneer daarop geskryf word. Al die prosesse is met die hand gedoen. Teen omstreeks 1300, toe Italië die sentrum van Europa se papierbedryf was, het die vervaardigingstegnieke in talle opsigte verbeter. 

Stampmeulens, wat meestal deur waterkrag aangedryf is, is ingespan om die grondstowwe tot pulp te stamp en die droogmaakproses is ook bespoedig deur die water eers uit die papier te pers. Nadat die papier droog gemaak is, is dit gesatineer - 'n proses waardeur dit 'n gladde glansafwerking verkry het. Aanvanklik is klippe gebruik om die papier mee "af te werk", maar die primitiewe middels is later deur waterkrag-aangedrewe hamers vervang. 

Toe die Nederlandse satineerwals ('n kalanderrol) na 1700 sy verskyning maak, is die papier egter op 'n doeltreffender manier gladgestryk. Omstreeks dieselfde tyd is ŉ ander masjien in Nederland ontwerp wat, met sekere aanpassings, steeds vir pulpvervaardiging gebruik word. Die uitvinding staan as die "Hollander" of klopper bekend en het die proses waarin lappe eers ontbind is voordat dit verpulp is, onnodig gemaak. Dit het oorspronklik uit 'n groot kuip of tenk met 'n oorlangse afskorting in die middel bestaan. 

Tussen die een kant van die bak en die afskorting was 'n wentelende silinder met skerp punte wat die papiergrondstowwe wat om die middelafskorting gesirkuleer het, tot ŉ pulp versny het. Papiermeulens het meestal langs 'n rivier of 'n sterk stroom lopende water gestaan waar daar waterkrag beskikbaar was om die Hollander mee aan te dryf en ook skoon water om pulp mee te berei. Die papierbedryf is steeds een van die nywerhede wat die meeste water verbruik.

Die eerste papiermeule is in omstreeks 1280 in Fabriano, Italië, opgerig en die stad is teenswoordig nog 'n belangrike sentrum vir die papierbedryf. Die bedryf het later noordwaarts versprei na Frankryk (1338), Duitsland (1389), Switserland (1411), Brittanje (1490), Oostenryk (1498) en Nederland (ca. 1600). In 1798 het die Fransman Nicolas Louis Robert 'n papiermasjien uitgevind wat deur middel van ŉ roterende sifdoek 'n aaneenlopende papiervel met een handeling kon vervaardig. 

Dit was die voorloper van die Fourdriniermasjiene, wat vandag wêreldwyd gebruik word. Dit bestaan uit 'n breë, aaneenlopende band van fyn gaas wat oor rollers beweeg en heen en weer skud. Wanneer die geklopte pulp uit die Hollander kom, stort dit in ŉ egalige stroom op die bewegende gaasband. Die masjien is in 1799 gepatenteer en in 1807 in ŉ aangepaste vorm in Brittanje bekend gestel, waarna die bedryf vinnig gemeganiseer geraak het. Met die ontwikkeling van die drukkuns het ‘n toenemende vraag na 'n verskeidenheid van papiersoorte en groottes ontstaan. Die eerste Suid-Afrikaanse papierfabriek is in 1920 by Kliprivier in die omgewing van Johannesburg opgerig.

Papier kan uit enige plantspesie vervaardig word, en die keuse word onder meer deur ekonomiese faktore en die gehalte van die papier bepaal. Namate die verbruik van papier toegeneem het, het ŉ ernstige tekort aan lap ontstaan en in die eerste helfte van die 19e eeu is die grondstof deur houtpulp vervang. Dit is vandag nog die hoofbron van papier. Lap en strooi word egter steeds vir die vervaardiging van spesiale papiersoorte gebruik. 

In Suid-Afrika is aanvanklik net afvalpapier, en van 1938 af ook strooi, gebruik vir die vervaardiging van papier. Die grondstowwe is later deur hout vervang en die pulp- en papiernywerheid is teenswoordig Suid-Afrika se grootste enkele verbruiker van hout, veral denne- en bloekomhout. Die hout word op slypstene tot houtpulp gepers, wat meebring dat die veselwande skeur en uitrafel en gedeeltelik van lignien (naas sellulose die vernaamste bestanddeel van die veselwande) gesuiwer word. 

Die sellulose verskyn op die oppervlak van die beskadigde wande en dit speel 'n belangrike rol by die vorming van papier op die papiermasjien - 'n proses waartydens die veselweefsels in die papierstof verstrengel raak. Deur die pulp te sif, te sorteer en met water te was, word stukkies bas, spaanders, sand en ander afval verwyder en sodra die regte verhouding tussen lang en kort vesels verkry is, kan die mengsel (meganiese pulp) tot houthoudende papier verwerk word. 

Die soort papier kan baie ekonomies vervaardig word, maar is van ŉ minderwaardige gehalte; dit is ook nie baie duursaam of kleurvas nie en word gewoonlik vir produkte met ‘n kort lewensduur, byvoorbeeld koerante, gebruik. Die houtpulp word egter meestal deur middel van chemiese kookprosesse (sulfaat- en sulfietprosesse) tot suiwer sellulose (chemiese pulp) verwerk. Lignien en ander onsuiwerhede word hierdeur van die sellulose, wat as grondstof vir houtvrye papier gebruik word, geskei. 

Houthoudende papier word gebruik vir die vervaardiging van hoëgehalte-papier, byvoorbeeld goeie afdrukpapier en skryfpapier. Sellulose sowel as houtpulp kan na gelang van die verlangde witheid van die papier gebleik word of pigmente of kleuroplossings kan bygevoeg word om die papier te kleur. Die vermenging van sellulose, houtpulp, kleurstof en optiese bleikmiddels in die korrekte verhouding vind tydens die maalproses plaas. Koerantpapier bestaan uit ongeveer 78 % houtpulp, 12 % sellulose, 8 % water en 2 % kleur- en bleikmiddels.

Die meganiese vervaardiging van papier op ŉ aaneenlopende sif of ringmaasband vind in 4 prosesse plaas. Die verdunde suspensie (grondstofmengsel wat vir minstens 95 % uit water bestaan) word in konstante hoeveelhede in die masjien ingevoer. Die suspensie word gedurende die nat bewerking gebruik. waartydens die papierstof op die aaneenlopende maasband ontwater en die papier gevorm word. Suigperswalse en droogsilinders maak dit verder droog voordat dit na die droogkant gevoer word. 

Daar word dit deur strykwalse glad gemaak. en laastens word dit oor 'n oproltrommel tot 'n massa van ongeveer 10 ton gerol. Die rolle word weer in hanteerbare groottes gerol en gesny en stroke van minderwaardige gehalte word verwyder. Twee soorte papiermasjiene word hoofsaaklik gebruik, naamlik die Fourdriniermasjien en die silindermasjien; eersgenoemde word veral vir die vervaardiging van koerantpapier gebruik en laasgenoemde vir 'n beter gehalte papier. 

Die Fourdrinier produseer papier van ongeveer 10 m wyd teen sowat 1 000 m per minuut, terwyl die silindermasjien se maksimumproduksie net sowat 100 m per minuut is vir papier van ongeveer 4 m wyd. By die masjien is die sifdoek gespan oor 'n silinder wat in ŉ houer met papierstof draai. Die vloeistofvlak binne die houer is laer as die buite die houer en die verskil in druk bring mee dat die papierstofvesels aan die sifdoek vaskleef. Na 'n halwe omwenteling kan die papiervel verwyder en na die perse deurgevoer word.

Papier verkry bepaalde eienskappe deur vulstowwe teen die einde van die maalproses by te voeg - die deursigtigheidsgraad en tekstuur word onder meer hierdeur beïnvloed. Die papieroppervlak word verder deur afwerkingsprosesse glad gemaak. Verskillende grade papier word vir verskillende gebruike geproduseer, byvoorbeeld skryfpapier, afdrukpapier en papier vir banknote. Dierlike gom of plantaardige hars word in skryfpapier gebruik om die absorbsievermoë tot die minimum te beperk, en die papier word ook gesatineer om 'n gladde afwerking te verkry. 

Hoëgehalte-skryfpapier word deur 'n watermerk gekenmerk. Die eienskappe van afdrukpapier word bepaal deur die gebruik daarvan en die drukprosesse waaraan dit onderhewig sal wees. Die goedkoopste afdrukpapier is koerantpapier (deur 'n masjien afgewerk). Die drukpapier bevat geen lym nie en het 'n hoogs gesatineerde oppervlak om doeltreffende kontak met die fyn diepdrukrasters te verseker. Glanspapier is aan beide kante verglans en is besonder glad, terwyl kunsdrukpapier weer 'n hoë weerkaatsingsvermoë het ten einde hoëgraadse vierkleurdruk tot sy reg te laat kom. Onverglansde papier het verskillende grade van gladheid. afhangende van die aantal kalanderrolle waardeur dit gepers is. 

Dik papier het 'n lae relatiewe digtheid en word onder meer uit die sellulose van espartogras, ŉ Spaanse grassoort, vervaardig - ŉ dik boek kan uit betreklik min blaaie saamgestel word. Baie dun papier (Bybelpapier) bevat baie vuller, wat die ondeursigtigheid verhoog. Verpakkingspapier is dikwels glad aan die een kant; die dunste graad is sigaretpapier en die sterkste graad kraftpapier, wat vir onder meer verseëling gebruik word, byvoorbeeld by kabels. 

Aangesien die papier waaruit banknote gemaak word, baie duursaam moet wees, word linnelomp dikwels as grondstof gebruik. Besondere papiersoorte is onder meer perkamentpapier (duursaam, water-, vet - en lugdig), filtreerpapier (gemaak van chemies suiwer lapvesels sonder enige byvoegings), deurskynende papier (deur die byvoeging van Kanadabalsem) en geïmpregneerde papier (vir verseëling en verpakking).

Die dikte van papier word in gram per vierkante meter (g /m) in kilogram per 1 000 velle uitgedruk en die prys word per kilogram of per ton vasgestel. Die gramgewig van papier vir boeke is gemiddeld 80 tot 100 g/ m, vir koerante 48 tot 55 g/m, vir tikpapier 65 tot 80 g/m en vir kunspapier 115 tot 135 g/m. 

Karton, waarvan die gramgewig hoër as 200 g/m is, word in die papierbedryf papierbord genoem. Papier word in standaardgroottes vervaardig met konstante lengte- breedteverhoudings. Die basiese grootte, A- 0, is 841 x 1189 mm en het 'n oppervlakte van 1 m. Die ander groottes het deur herhaalde halvering hieruit ontstaan. Die A- 4-grootte word gewoonlik vir briefskryfpapier gebruik en die A-6 vir poskaarte; A-7 is die minimumgrootte vir posstukke. Vroeër is B-, C- en D-reekse ook vervaardig, maar die geringe aanvraag kon nie die produksie regverdig nie.



</doc>
<doc id="31846" url="https://af.wikipedia.org/wiki?curid=31846" title="Portlandsement">
Portlandsement

Portlandsement is die mees algemene soort sement in gebruik in die meeste wêrelddele en maak 'n basiese bestanddeel uit van beton, dagha (messelklei), pleister en baie gewone bryvulsels. Dit bestaan uit 'n fyn poeier wat vervaardig word deur portlandsementklinker (meer as 90%), 'n beperkte hoeveelheid kalsiumsulfaat wat die droogtyd bepaal en tot soveel as 5% ander bestanddele (soos toegelaat deur verskeie standaarde).

Die Europese Standaard EN197.1 definieer portlandsement as volg: “portlandsementklinker is 'n hidrouliese materiaal wat moet bestaan uit ten minste twee derdes op 'n massabasis kalsiumsilikate, (3CaO.SiO en 2CaO.SiO), met die oorblywende massa wat uit aluminium- en ysterbevattende klinkerfases en ander verbindinge bestaan. Die verhouding CaO tot SiO mag nie minder as 2.0 wees nie. Die magnesiuminhoud (MgO) sal nie 5.0% per massa oorskry nie.” (Die laaste twee vereistes is reeds in 'n Duitse standaard van 1909 uitgestippel.)

Portlandsementklinker word vervaardig deur 'n homogene mengsel van roumateriale in 'n oond te verhit tot by sintertemperature, wat ongeveer 1450 °C is vir moderne sement. Die aluminium- en ysteroksied dien as 'n vloeimiddel en dra min by tot die sterkte van die sement. Vir spesiale sementsoorte soos lae hitte en sulfaatbestande soorte, is dit nodig om die hoeveelheid trikalsiumaluminaat (3CaO.AlO) wat gevorm word te beperk. Die hoofbestanddeel vir die maak van klinker is gewoonlik kalksteen (CaCO) wat gemeng word met materiale wat klei bevat as bron van die aluminosilikaat. Gewoonlik word 'n onsuiwer kalksteen wat klei of SiO bevat gebruik. Die CaCO inhoud van hierdie kalksteensoorte kan so laag as 80% wees. Die materiale wat met die kalksteen gemeng word hang gewoonlik af van die suiwerheid van die kalksteen. Materiale wat by kalksteen gemeng word sluit in: klei, leiaarde, sand, ystererts, bauxiet, vliegas en slak. 'n Sementoond wat steenkool verbrand sluit ook die as van die steenkool in as 'n roumateriaal.

Portland is ontwikkel uit sement (hidrouliese kalk) in Brittanje aan die begin van die negentiende eeu. Die naam is afkomstig van die ooreenkoms daarvan met portlandsteen, 'n soort bousteen wat ontgin is in steengroewe op Portland-eiland in Dorset, Engeland. Joseph Aspdin, 'n Britse messelaar het in 1824 die patent verkry vir 'n sementmaakproses wat hy portlandsement genoem het. Sy sement was 'n kunsmatige hidrouliese kalk wat ooreenkomste getoon het met die materiaal wat as Romeinse sement (in 1796 deur James Parker gepatenteer) bekend gestaan het. Sy proses was ook soortgelyk aan die wat in 1822 gepatenteer is en sedert 1811 gebruik is deur James Frost wat sy sement, Britse sement gedoop het. Die naam ‘’’portlandsement’’’ is ook in 'n gids wat met William Lockwood en ander verband hou gepubliseer. Aspdin se seun, William, het 'n verbeterde weergawe in 1843 vervaardig en dit aanvanklik Patent portlandsement genoem (al het hy geen patent daarop gehad nie). In 1848 het William Aspdin sy sement verder verbeter en in 1853 het hy verhuis na Duitsland waar hy ook betrokke was by sementvervaardiging.

Baie mense het daarop aanspraak gemaak dat hulle die eerstes was om portlandsement in die moderne sin te maak, maar daar word oor die algemeen aanvaar dat William Aspdin te Northfleet, Engeland in 1842 die eerste moderne portlandsement gemaak het. Die Duitse regering het reeds in 1878 'n standaard vir portlandsement uitgereik.

Die vervaardiging van portlandsement bestaan uit drie fundamentele stappe:

Sementchemie is baie ingewikkeld, dus is 'n spesiale notasie deur sementchemici ontwikkel om die formules vir die algemene oksiede wat in sement voorkom te vereenvoudig. Dit weerspieël die feit dat die meeste elemente in hul hoogste oksidasietoestand teenwoordig is en chemiese analise van sement word uitgedruk as 'n massapersentasie van hierdie denkbeeldige oksiede.


</doc>
<doc id="31851" url="https://af.wikipedia.org/wiki?curid=31851" title="Royan">
Royan

Royan (in Saintongese "Roeyan") is 'n dorp en strandoord in die Suidwes-Franse département Charente-Maritime (administratiewe gewes Nieu-Akwitanië) met 'n oppervlak van 19,30 vierkante kilometer en 18 541 inwoners (2009).

Die dorp in die historiese gewes "Saintonge" maak deel uit van die arrondissement Rochefort en vorm sy twee kantonen. Sy inwoners word in Frans die "Royannais" genoem.

Royan se ekonomie steun veral op toerisme.

Modernistiese argitektuur: Die "Palais des congrès", Die Katedraal Notre-Dame de Royan.




</doc>
<doc id="31852" url="https://af.wikipedia.org/wiki?curid=31852" title="Minsk">
Minsk

Minsk (Wit-Russies: Мінск, uitgespreek [mʲinsk]; Russies: Минск, uitgespreek [mʲinsk]; Pools: "Mińsk") is die hoofstad en grootste stad van Wit-Rusland met 'n bevolking van 1 921 807 soos op 1 Januarie 2014.



</doc>
<doc id="31855" url="https://af.wikipedia.org/wiki?curid=31855" title="Ljubljana">
Ljubljana

Ljubljana (Sloweens: [ʎubˈʎa:nʌ], ; Duits soms ook: "Laibach"; Italiaans: "Lubiana"; Latyn: "Labacum") is die hoofstad en grootste stad van Slowenië met 'n bevolking van 278 789 in 2015 en 'n oppervlakte van 163,8 km². Ljubljana is die kulturele, wetenskaplike, ekonomiese en administratiewe sentrum van die land. Die stad is aan die monding van die Ljubljana-rivier in die Sava, 'n sytak van die Donau, geleë.



</doc>
<doc id="31865" url="https://af.wikipedia.org/wiki?curid=31865" title="Blyderivierspoort">
Blyderivierspoort

Blyderivierspoort is 'n diep kloof in die noorde van Mpumalanga, Suid-Afrika. Die besondere natuurverskynsel is in Mpumalanga net noord van Graskop geleë, en is een van Suid-Afrika se mooiste besienswaardighede. Die kloof maak deel uit van Blyderivierspoort-natuurreservaat, wat sowat 24 000 ha beslaan. Die kloof is 26 kilometer (16 myl) lank en gemiddeld ongeveer 800 meter (2500 voet) diep, en vorm in die noorde 'n poort in die Drakensberg-eskarp. Die kloof se hoë wande bestaan hoofsaaklik uit rooi sandsteen wat ontbloot is namate dit deur die Blyderivier uitgekerf is. Hierdie botaniese wonderland strek vanaf die Bourke's Luck-kolkgate in die suide tot by die poort in die noorde van die gebied. Die sogenaamde "Drie Rondawels" is drie reusagtige rotse, in die vorm van hutte, wat bo die kloof uittroon. Blyderivierspoort is op die sogenaamde "Panoramaroete" wat by Graskop begin en "God's Window", die "Pinnacle" en die kolkgate by "Bourke's Luck" insluit.

Die Blyderivier, wat deur hierdie bergkloof vloei, het sy naam aan 'n voorval in 1844 te danke. Andries Hendrik Potgieter het in daardie jaar 'n handelsroete na Lourenço Marques, Mosambiek probeer vind. Naby die dorpie Pelgrimsrus het hy sy Voortrekkergroep verlaat en saam met 'n kommando na Delagoabaai vertrek om met die Portugese te gaan onderhandel. Die ossewaens moes agterlaat word omdat hulle nie die steil klowe daarmee kon afgaan nie en is te perd verder. Toe Potgieter en sy kommando na 'n lang ruk nog nie teruggekeer net nie, het die wagtende groep vermoed dat die ruiters dood is. Hulle het begin terugdraai en die bedroefde Voortrekkers het oor 'n takriviertjie getrek wat hulle dan ook die Treurrivier genoem het. Ná 'n paar dae toe hulle uiteindelik die oewer van die hoofrivier bereik, het Potgieter en sy kommando hulle egter ingehaal. Die blydskap was so groot dat hulle die rivier waar hulle uitgespan het die "Blyde" genoem het.

Ongeveer 180 miljoen jaar gelede het Pangea uitmekaar geskeur. Met die skeur van 'n (super)kontinent ontstaan daar 'n duidelike rifgebied. So 'n rif, die Drakensberg-eskarp, is nog steeds langs die suide van Suid-Afrika te sien. Die canyon is plek-plek bykans 1,5 km diep en die hellings het 'n trapagtige voorkoms weens die uitwerking van erosie deur die eeue heen op die verskillende gesteentes van die omgewing, namate die rivier 'n kronkelpad oor die rotslae gevolg het.

Die kolkgate by Bourke's Luck, waar die canyon begin, het hul naam te danke aan 'n delwer met die naam Bourke, wat sy fortuin in goud hier ontdek het. Die indrukwekkende kolkgate is gevorm deur maalklippe in die waters waar die Blyde- en die Treurrivier saamvloei. Hiervandaan vloei die Blyderivier met skouspelagtige kronkelings deur die canyon. Erosie deur die eeue heen het aan die hellings met hul afwisselende lae van kwartsiet en skalierots 'n trapagtige voorkoms verleen.

Hoewel wilde diere hier nie volop is nie, word spesies wat baie skaars is, soos die rooiduiker en vaalribbok hier gevind. 'n Vissoort wat nêrens elders ter wêreld voorkom nie, die "Barbus treurensis" (die ghieliemientjie), word hier aangetref. 

As gevolg van topografiese faktore wat die reënval beïnvloed, is die plantegroei in hierdie gebied uniek. Binne enkele kilometers van die tipiese bosveldplantegroei, vind 'n mens subtropiese reënwoude. In die canyon sien 'n mens pragtige mingerhout-, geelhout- en stinkhoutbome, benewens proteas en heide saam met die subtropiese plantegroei, wat boommosse en epifitiese orgideë insluit. Die Blyderivierspoort is deels in die hoëveldstreek geleë, waar dit ook 'n tipiese hoëveldklimaat met warm somers en bitterkoue wintersnagte het. Soos in sommige streke van die hoëveld sneeu dit by geleentheid hier in die wintermaande.

Die Blyderivierspoortdam, wat vir besproeiing gebruik word, is in die benede-canyon geleë en beslaan sowat 261 ha.



</doc>
<doc id="31868" url="https://af.wikipedia.org/wiki?curid=31868" title="Nadine Gordimer">
Nadine Gordimer

Nadine Gordimer (1923 – 2014) was 'n Suid-Afrikaanse skrywer van hoofsaaklik Engelse romans en toneelstukke. Sy wen die Booker-prys in 1974 en die Statebondprys in 2002. In 1991 wen sy die Nobelprys vir Letterkunde en word die eerste Suid-Afrikaner en eerste vrou in 25 jaar om die prys te wen.

Gordimer is op 20 November 1923 in Springs, destyds in Transvaal, gebore. Haar pa, Isidore Gordimer, was van Joodse en Litouse afkoms en haar ma, Hannah "Nan" (Myers) Gordimer was van Londen en ook van Joodse afkoms. Sy begin van jongs af skryf en haar artikels is reeds op 15-jarige ouderdom gepubliseer in 1937, 'n kortverhaal. Op 16-jarige ouderdom, het sy haar eerste fiksie verhaal gepubliseer.

Gordimer het vir 'n jaar studeer by die Universiteit van die Witwatersrand. Sy het nie haar graad klaar gemaak nie, en Johannesburg toe getrek in 1948.

Sy sterf op 13 Julie 2014 op 90-jarige ouderdom in haar slaap by haar huis in Johannesburg. Oor haar lewe het sy 'n totaal van 15 romans, 12 bundels kortverhale en 'n hele aantal nie-fiksie geskryf. Haar boeke is in 40 tale wêreldwyd gepubliseer.





</doc>
<doc id="31869" url="https://af.wikipedia.org/wiki?curid=31869" title="Pous Silvester III">
Pous Silvester III

Silvester III was die 146ste pous van die Rooms-Katolieke Kerk.

Pous Silvester III is gebore as Giovanni di Crescenzi – Ottaviani ongeveer in die jaar 1000 in Rome, Italië. Voor sy verkiesing was hy biskop van Sabina vanaf 1012. Op 20 Januarie 1045 volg hy Pous Benedictus IX op en regeer totdat Benedictus hom verdryf op 10 Maart 1045. Hy word opgevolg deur Pous Benedictus IX.
Die naam ‘Silvester’ beteken 'Woudman'.

Hoewel Pous Silvester III in Maart 1045 deur Benedictus IX verdryf word, word hy eers definitief afgeset deur die sinode van Sutri op 20 Desember 1046. Hy is bly egter biskop van Sabina tot 1062. Sommige skrywers beskou hom as 'n teenpous.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31875" url="https://af.wikipedia.org/wiki?curid=31875" title="Emma Huismans">
Emma Huismans

Emma Huismans is 'n Suid-Afrikaanse skrywer, joernalis en anti-apartheid-aktivis. Sy was op 10 Julie 1946 in Nederland gebore. Op die ouderdom van vyf het haar familie na Suid-Afrika gekom en het sy Afrikaans aangeleer.

Emma Huismans het in 1985 en 1986 as 'n verslaggeefster vir "Crisis News" in Kaapstad gewerk. Sy het haar vir die afskaffing van die beleid van rasseskeiding in Suid-Afrika beywer, alhoewel sy vanweë haar wit velkleur, die gebruik van Afrikaans vir haar literêre werke en die feit dat sy haar seksuele identiteit as lesbiese vrou tot uitdrukking gebring het baie moeilikhede ondervind het.
Emma Dieuwke Rosalina Huismans is op 10 Julie 1947op Bennekom in Nederland gebore as een van twee kinders. Sy het ’n broer. In 1952 verhuis die gesin na Suid-Afrika waar hulle gou verafrikaans. Reeds op skool is haar begeerte om joernalis te word en wanneer haar pa toestemming weier en besluit dat sy eerder universiteit toe moet gaan, loop sy weg. Haar pa kry die polisie om haar te soek en haar te laat besef dat sy totdat sy mondig is, onder ouerlike gesag verkeer. Sy studeer dan verder aan die Universiteit van Pretoria, waar sy in 1968 ’n B.A.-graad verwerf, maar  word tog later ’n joernalis.  Haar eerste joernalistieke pos is by ’n jeugtydskrif, waarna sy redakteur is van vrouetydskrifte. Sy werk vanaf 1984 tot 1989 as media-verteenwoordiger by die Westelike Provinsie se Raad van Kerke en as joernalis by hulle publikasie "Crisis News". Die kerkgroep beywer hulle vir geweldloosheid en is aktief betrokke by die verset teen die apartheidsregering. Haar baas word gevange geneem en hy stuur uit die tronk ’n boodskap aan Emma om voorsorg te tref dat sy nie gearresteer word nie, omdat die polisie gevangenes teen mekaar afspeel. In 1990 raak die aanhoudende geweld te veel vir haar en keer sy terug na Nederland en werk weer as joernalis en radio-omroeper, onder andere vir die NCRV-netwerk. Sy besoek Suid-Afrika daarna enkele kere, onder andere in 1994 toe sy ’n reeks videoprogramme vir Nederlandse televisie maak onder die titel “"iKapa kunjani"”. Die doel van die programme was om uit te vind wat verander het na die koms van demokrasie en wat het nie verander nie. In 1998 neem sy saam met ’n aantal skrywers van regoor die wêreld deel aan die Winternachten Letterkundefees in Den Haag in Nederland. Sy bly in die Schilderswijk in Den Haag. . Sy het haar vir die afskaffing van die beleid van rasseskeiding in Suid-Afrika beywer, alhoewel sy vanweë haar wit velkleur, die gebruik van Afrikaans vir haar literêre werke en die feit dat sy haar seksuele identiteit as lesbiese vrou tot uitdrukking gebring het baie moeilikhede ondervind het.

Haar skryfloopbaan begin met kinderverhale. “"Die draak se verjaarsda"g” is die verhaal van Anton, ’n seuntjie wat baie van stories hou en sommer sy eie stories opmaak. Hy ontmoet vir Jacobzoon van het Rheede ten Bosch, ’n draak wat sy 400ste verjaarsdag vier maar ongelukkig is omdat hy laas ’n partytjie gehad het toe hy veertig geword het. Vir kinders verwerk sy ook “"Pinokkio"” van Carlo Collodi en “"Donker spore"” van C.J. Langenhoven, laasgenoemde wat as “"Prins se spook"” gepubliseer word.

Hierna raak haar skryfwerk betrokke by die aktuele politieke gebeure van die tyd en publiseer sy haar eerste verhale in die tydskrifte "De Kat" en "Stet". Haar werk kan getipeer word as literatuur met ’n boodskap, wat op die lang duur gevaar loop om afbreuk te doen aan die letterkundige waarde daarvan, want sodra die politieke boodskap nie meer relevant is nie, bly daar nie veel oor van die werk nie. Desondanks lewer sy werk wat in etlike gevalle bo die boodskap uitstyg, waarin werklik ontstellende werklikhede trompop geloop word en sonder omhaal van woorde reguit gekonfronteer word. Haar perspektief is altyd dié van die buitestaander, naamlik ’n witmens in ’n swart politieke struggle, ’n homoseksueel in ’n heteroseksuele samelewing, ’n Hollander in Suid-Afrika of ’n Afrikaner in Nederland. Dit maak ontheemding eindelik die belangrikste tema in haar werk.

“"Berigte van weerstand"” is kortverhale met ’n sterk feitelike inhoud en fokus op die politieke struggle, vooroordele teenoor ras en taal en mense se verhoudings daartoe en met mekaar. Dit is veral politieke geweld in die Kaap gedurende die middel-tagtigerjare wat belig word, vanuit die perspektief van ’n bevoorregte blanke persoon wat na ’n dag se swerftogte in die armoede en onlus van die swart woonbuurte rondom Kaapstad weer kan terugkeer na haar bevoorregte woonplek. Die verteller is desondanks ’n persoonlike deelnemer aan die stryd en ’n genadelose waarnemer, wat die bloed, verraad en geweld sonder versagting beskryf. Die kontras tussen haar bevoorregte posisie en die posisie van die inwoners van die townships word sterk uitgebeeld, asook die wankommunikasie tussen mense en die magteloosheid om iets daadwerkliks aan so ’n groot strukturele probleem te doen. Die effek van die stryd op die verteller se lewe word ook ’n belangrike tema en sy poog om ontvlugting en troos te soek in die arms van ’n minnares wat nie werklik begryp of die nodige emosionele ondersteuning kan gee nie. So word die menslike teleurstelling in ’n ongenaakbare lewe uiteindelik die blywende wete. In “"Anale kanale"” is daar ook toespelings op literêre persoonlikhede. Hierdie bundel word in 1990 genomineer vir die Rapportprys.

Die verhalebundel “"Sonate vir Wraak"” se titel is ironies van aard, want ’n sonate is nie musiek vir wraak of geweld nie. Die verhale kan dan ook getipeer word as oordenkings aan die gewelddadige gebeure, maar wanneer wraak bedink word is dit eerder versoening wat na vore tree. Die verhale word geskryf vanuit die standpunt van ’n verteller vanuit Nederland, met die eerste verhaal wat die vreemdheid van die nuwe aankomeling in Nederland verwoord, waarna die aanpassing geleidelik geskied. Daar is egter gedurige terugverwysing na die werklikhede van Suid-Afrika, wat eindelik tematies die bundel oorheers. Dit is die mees letterkundige van Huismans se werk, aangesien die woedende toonaard van vorige werke hierin ietwat versag en daar meer besinning kom oor die self en die rol van die mens in ’n samelewing sonder die een oorheersende doelwit om onreg af te breek. Die verhale is tematies goed deurweef binne die raamwerk van wit oorheersing, polisie brutaliteit, onverdraagsaamheid en die besef van die baie duur prys wat almal in Suid-Afrika nog lank daarvoor gaan betaal. Onderliggend hieraan is die letsels van ’n besmette maatskappy, waarin die mense mislei is deur leiers en die kerk en die magsmisbruik eindelik tot selfvernietiging lei. Soos die titel aandui is die onderliggende vraag watter vorm die wraak vir al hierdie onreg moet aanneem, maar die verteller kom tog mettertyd nader aan aanvaarding.

Die novelle “"Requiem op ys"” handel oor die reis van ’n Suid-Afrikaanse lesbiese vrou deur Europa, wat benewens die fisiese ook ’n geestelike reis deurmaak. Die fisiese teenwoordigheid in ’n vreemde wêrelddeel onderskryf dus ook die psigiese elemente van die verhaal. Die verteller is die Suid-Afrikaanse uitgewersredakteur, Chris Bouman, wat op reis deur Europa is ná die voltooiing van ’n ensiklopedie. Vroeg reeds ontmoet sy vir Inger Jensen, ’n Deense bankamptenaar, en die res van die verhaal skets die pogings om hierdie verhouding te bestendig. Chris worstel ook met ’n ander probleem, naamlik om in Suid-Afrika te bly of na Europa te verhuis. Sy vrees die maklike besluit om die harde werklikheid in Suid-Afrika te ontvlug, wat soos ys op die gletser is wat sy vroeg in die reis besoek. Hierdie ys werk as metafoor deur die novelle en soos die gletser, bly koue dinge uit die verlede ook by Chris spook. Sonder om eksplisiet te wees, skep die verteller ’n verhouding waarin die seksuele sentraal staan, sonder dat dit ooit die fokus van die vertelling word. Die verhaal word knap gebind deur die integrasie van musikale ontdekkings (reeds in die titel gesuggereer) en die terugflitse na die Suid-Afrikaanse agtergrond. Herinneringe word intermezzo's waarmee die karakter van Chris toegelig word. Dit is slegs die tweede novelle in Afrikaans (na “"Klipkus"” van Marlise Joubert), waar die lesbiese liefdesverhouding sentraal staan in ’n roman of novelle, en die pogings om momentele geluk met duursaamheid te versoen vorm die kern van die verhaal. Hierdie boek word in 1993 genomineer vir die Rapportprys.

Die Nederlandse verhalebundel “"Werken met werkelijkheid"” (wat sy saam met die joernalis Kees Neefjes skryf) beskryf die werklikheid na afskaffing van apartheid en toon aan dat nie veel op die grond verander het vir gewone mense nie. Al haar Afrikaanse geskrifte word ook in Nederlands vertaal en van haar verhale verskyn in tydskrifte soos "De Kat" en "Stet". Benewens haar eie werk vertaal sy ook Henk Figee se “"Striep"” in Afrikaans. Haar kortverhaal “"Die hond"” word deur Abraham H. de Vries in “"Afrikaanse kortverhaalboek"” opgeneem en “"Die vinger van God"” verskyn in die versamelbundel “"Vrou: Mens"” onder redaksie van Corlia Fourie. Haar verhale word ook in ander versamelbundels soos “"Soort soek soort"” opgeneem.





</doc>
<doc id="31878" url="https://af.wikipedia.org/wiki?curid=31878" title="Soweto">
Soweto

Soweto is 'n gebied in Johannesburg, Gauteng, Suid-Afrika. Die naam is die sillabiese afkorting van "South Western Townships". Meer as 65% van Johannesburg se inwoners bly in en om Soweto. Volgens die 2001-sensus was die bevolking 896 995 van wie 99,3% swart was.

Soweto is sedert die 1950's onder die destydse regering se stelsel van 'afsonderlike ontwikkeling' as 'n woonbuurt vir swart bewoners van Johannesburg gevestig. Die stad is op die vroeëre plase Doornkop, Klipriviersoog, Diepkloof, Klipspruit en Vogelstruisfontein ontwikkel.

Binne die raamwerk van 'afsonderlike ontwikkeling' was die doelwitte met swart voorstede soos Soweto drieërlei: swart Suid-Afrikaners is uit die 'blanke' stadsgebied verban; hul bewegings kon maklik dopgehou, gekontroleer en beperk word; maar hulle is nogtans binne 'n relatief klein afstand van welvarende wit voorstede gevestig waar hulle onder meer as bediendes benodig is.

In Junie 1976 was Soweto die toneel van ernstige onluste, veral oor die verpligte gebruik van Afrikaans as onderrigmedium in die helfte van vakke in swart skole.

Soweto het in die nuwe Suid-Afrika 'n omvattende verandering ondergaan en huisves tans 'n verskeidenheid inkomstegroepe wat naas ekonomies benadeeldes ook middelklas- en welvarende swart Suid-Afrikaners insluit. Stygende eiendomspryse weerspieël 'n dinamiese ontwikkeling, en lankal beskik welvarende bewoners (na wie dikwels as "swart diamante" verwys word) oor hul eie plaaslike winkelsentrums, kroeë en restaurante.




</doc>
<doc id="31879" url="https://af.wikipedia.org/wiki?curid=31879" title="Jeugdag">
Jeugdag

Jeugdag is 'n dag wat die jeug van 'n land gedenk. In sommige lande, soos Suid-Afrika, is jeugdag ook 'n nasionale openbare vakansiedag.

Internasionale Jeugdag word op 12 Augustus gevier. Die dag word amptelik deur die Verenigde Nasies erken (resolusie 54/120 van 1999).

In Suid-Afrika word Jeugdag op 16 Junie gedenk ter nagedagtenis aan die 1976 Skoliereopstand in Soweto. Swart skoliere het in opstand gekom teen 'n regeringsbesluit dat beide Afrikaans en Engels op 'n 50-50 basis as voertale in die Bantoe-onderwys gebruik moet word. 

Vroeër was die onderwysdepartement nie landwyd eenvormig van toepassing soos vandag in Suid-Afrika nie. Elke provinsie (die Kaapprovinsie, Oranje-Vrystaat, Transvaal en Natal) het sy eie onderwysstelsel en kurrikulum gehad. Afrikaans en Engels as taalmedium in swart skole sou slegs in die Noord-Transvaalse gebied vanaf Januarie 1975 toegepas word in Standerd 5 (vandag graad 7) en nie dwarsoor die Republiek van Suid-Afrika of sy protektoraat, Suidwes-Afrika (vandag Namibië) nie. In 1976 sou die sekondêre skole van die Noord-Transvaal voortgaan om hierdie stelsel deur te voer.

Die vakke wat in Engels aangebied sou word is Algemene Wetenskap en die praktiese vakke (Huishoudkunde, Naald-, Hout-, Metaalwerk, Kuns en Landboukunde), terwyl Afrikaans as medium gebruik sou word in Wiskunde, Rekenkunde en Sosiale Wetenskappe. Die moedertaal van die swart leerlinge sou as medium gebruik word tydens Godsdiens, Musiek en Kultuur.

Ander besware was die swak toestand van die skole en die tekort aan handboeke. Verskeie kinders is gedood of beseer nadat die Polisiemag op hulle losgebrand het om die skare in toom te hou. Dit het weer tot verdere opstande dwarsoor die land gelei waarin 600 mense gesterf het.

Die VSA vier Jeugdag op 28 Februarie.

Die Rooms-Katolieke Kerk vier "Wêreldjeugdag" sedert 1984, toe dit deur Pous Johannes Paulus II ingestel was.



</doc>
<doc id="31881" url="https://af.wikipedia.org/wiki?curid=31881" title="Vaduz">
Vaduz

Vaduz is die hoofstad van Liechtenstein, die setel van owerhede en die parlement ("Landtag") en huisves sedert die jaar 1939 ook die vorstelike hof van Liechtenstein. Vaduz is aan die oostelike Rynoewer aan die voet van die Drie-Susters-bergmassief (Duits: "Dreischwesternmassiv") net oos van die grens tot Switserland geleë. Die voormalige boeredorp, wat oorspronklik vir sy eersterangse wyn bekend gestaan het, is vandag 'n besige administratiewe sentrum met 'n uitgebreide banke- en dienstesektor.

Die naam "Vaduz" is van Retoromaanse oorsprong en dateer uit die tydperk toe die Romeine die gebied as deel van die provinsie Raetia beheer het.

Die eerste historiese verwysing na Vaduz dateer uit die jaar 1150. Die graafskap Vaduz, wat grotendeels ooreenkom met die huidige vorstedom, is met die opsplitsing van die Sargansies-Werdenbergse besittings in 1342 uit die ou regterlike distrik van Vaduz gevorm.

Die kasteel van Vaduz, wat omstreeks 1300 opgerig is, was die setel van die Liechtensteinse landshere. Die graafskap is (in historiese volgorde) deur die grawe van Werdenberg te Vaduz, die baronne van Brandis uit die Switserse Emmental, die grawe van Sulz uit die Badiese gewes Klettgau en die grawe van Hohenems uit Vorarlberg geregeer. Die Duitse keiser Rudolf II het in 1592 die markreg aan Vaduz verleen.

In 1712 het die graafskap Vaduz 'n besitting van prins Johann Adam van Liechtenstein geword. Die gebied is deur keiser Karel VI in 1719 met die gebied Schellenberg tot die Ryksvorstedom Liechtenstein verenig. Vaduz het as sy hoofstad gedien.




</doc>
<doc id="31882" url="https://af.wikipedia.org/wiki?curid=31882" title="Boedapest">
Boedapest

Boedapest (Hongaars: "Budapest"; uitgespreek [ˈbudɒpɛʃt]) is die hoofstad en grootste stad van Hongarye met 'n bevolking van 1 737 000 in 2011. Die Donauoewer, die Kasteel van Buda en Andrássy út is in 1987 deur Unesco as wêrelderfenisgebied gelys. Boedapest is gevorm op 17 November 1873 toe Boeda, Óbuda en Pest saamgesmelt het en huisves tans byna 'n vyfde van die Hongaarse bevolking. 

Tradisioneel word na Boedapest verwys as die "Koningin van die Donau". Die Hongaarse hoofstad is in die oorgangsgebied tussen die heuwelagtige weste van Hongarye en die uitgestrekte vlaktes in die ooste en suide van die land geleë. Die twee groot stadsdele, Boeda en Pest, is respektiewelik aan die wes- en oosoewer van die Donau geleë en word deur 'n reeks brûe met mekaar verbind.

Die geskiedenis van Boedapest begin met 'n Keltiese nedersetting, Aquincum, wat deur die Romeine tot administratiewe setel van hul provinsie Neder-Pannonië (Pannonia Inferior) verhef is. Hongare het hulle in die 9de eeu in die gebied gevestig. Hul eerste nedersetting is in 1241/42 deur Mongole geplunder. Ná sy heropbou het die stad tot een van die Europese sentra van 15de eeuse humanistiese Renaissance-kultuur ontwikkel.

Ná die Slag van Mohács en naastenby 150 jaar van Ottomaanse heerskappy het die streek 'n nuwe bloeitydperk beleef, terwyl Boedapest met die samesmelting van Boeda, Óbuda en Pest tot 'n wêreldstad ontwikkel het. Saam met Wene het Boedapest as hoofstad van die dubbelmonargie Oostenryk-Hongarye gedien, 'n Europese groot moondheid wat as gevolg van die Eerste Wêreldoorlog in 1918 ontbind is. Boedapest was die middelpunt van die Hongaarse Rewolusie van 1848, die Hongaarse Raderepubliek in 1919, die Slag van Boedapest in 1945 en die Hongaarse Rewolusie van 1956. 

Al strek die geskiedenis van Boedapest terug tot in die antieke tydperk, het sy indrukwekkende boukuns veral voortgespruit uit sy rol as die middelpunt van die Hongaarse gedeelte van die 19de eeuse dubbelmonargie Oostenryk-Hongarye toe Hongarye drie keer groter was as die huidige republiek. Die millennium van die volksplanting van nomadiese Hongaarse stamme in die Pannoniese Laagvlakte in 1896 is gevier met meesterlike boukuns. En al het Hongarye ná die Eerste Wêreldoorlog groot gebiedsverliese gely, het Boedapest tot die tweede grootste metropool in Sentraal-Europa ná Berlyn gegroei.
Boedapest se tersiêre opvoedingsinstellings sluit die Eötvös Loránd-universiteit (gestig in 1635), die Pázmány Péter Katolieke Universiteit (gestig in 1635) en die Semmelweis-universiteit (die oudste mediese skool in Hongarye, gestig in 1769) in.

Die algemene vergadering van Boedapest word elke vyf jaar deur die bevolking gekies. István Tarlós (bekend in Hongarye as Tarlós István) is sedert 2010 die burgemeester van die stad.

Setels van die stad se algemene vergadering.
Boedapest het 'n bevolking van 1 735 041 in Januarie 2013 gehad en volgens die 2011-sensus het die stad se metropolitaanse gebied 2 530 167 inwoners gehad. Dit is die grootste stad in Hongarye en negende grootste in die Europese Unie (na Hamburg en voor Warskou).

Volgens die 2011-sensus kan 1 712 153 (99%) van Boedapesters Hongaars praat waarvan 1,692,815 (97,9%) dit as hulle huistaal praat. Die grootste tweede tale is Engels (536 855 sprekers; 31%), Duits (266 249 sprekers; 15,4%), Frans (56 208 sprekers; 3,3%) en Russies (54 613 sprekers; 3,2%). Boedapest het tot die middel van die 19de eeu 'n Duitse meerderheid gehad en daarna praat meeste van die inwoners Hongaars. Hieronder wys die taal geskiedenis van die stad sedert 1715.
Boedapest is die ekonomiese spilpunt van Hongarye wat saam met sy omliggende gebiede sowat 40% van die land se bruto binnelandse produk (BBP) oplewer, en verskeie belangrike maatskappye en finansiële instellings het hulle hoofkwartiere in die stad. In 2012 het Boedapest 'n jaarlikse bruto binnelandse produk van 93,4 miljard $ (1 000 miljard ZAR) genereer en omdat byna helfde van Hongarye se BBP uit Boedapest kom is die stad bekend as die land se primaatstad.

Boedapest bly 'n gewilde bestemming vir toeriste en is die gewildste van al die stede in Hongarye. Boedapest word deur 4,3 miljoen toeriste per jaar van dwarsoor die wêreld besoek, en is die sesde gewildste toeristebestemming in Europa. Bekende besienswaardighede sluit die 268 m lank Parlementgebou (wat in 1904 voltooi is), die Széchenyi Kettingbrug (375 m in totale lengte) en die hele "ou stad" van Boeda in. Die stad spog talle van Europa se oudste en grootste spa en baddens. In die vroeë 19de eeu het die stad die bynaam "Stad van Spa" ontvang.

Boedapest Ferenc Liszt Internasionale Lughawe (BUD) (Hongaars: "Budapest Liszt Ferenc Nemzetközi Repülőtér"; vernoem na Hongaarse komponis Franz Liszt) is die grootste in Hongarye, en die jaarlikse aantal passasiers het in 2013 tot 8,5 miljoen gestyg.

Die lughawe is in 1942 naby Ferihegy geopen. Tot 2011 staan dit as "Boedapest Ferihegy Internasionale Lughawe" bekend. Dit word in Maart 2011 herdoop as Boedapest Franz Liszt Internasionale Lughawe. Die lughawe is 16 km suidoos van die stad geleë en is een van die besigste in Sentraal-Europa.

Boedapest se openbare vervoerstelsel bestaan uit 'n netwerk van moltreine, stedelike spoorlyne, busse en trolliebusse en trems. Die openbare vervoerstelsel van Boedapest val sedert 27 Oktober 2010 onder die bestuur van "Budapesti Közlekedési Központ (BKK)" (Sentrum vir Boedapestvervoer).



</doc>
<doc id="31884" url="https://af.wikipedia.org/wiki?curid=31884" title="Kiëf">
Kiëf

Kiëf of Kyiv (Oekraïens: Київ [ˈkɪjiu̯] , Russies: Киев [ˈkʲiɪf]) is die hoofstad en grootste stad van Oekraïne met 'n bevolking van naastenby 2,9 miljoen. Saam met sy voorstede tel Kiëf vier miljoen inwoners.

Kiëf is in 'n geografiese oorgangsgebied geleë, op die grens tussen steppe en woudsteppe, maar ook tussen die moerasgebiede van Pripjat en Desna in die noorde en die uitgestrekte vlaktes met vrugbare swart grond in die suide. Die historiese stadskern van Kiëf het op die heuwels langs die regteroewer van die Dnipro ontstaan en was oorspronklik versterk. Die stadsgebied het egter lankal aan weerskante van die rivier uitgebrei en beslaan intussen meer as 800 km², waarvan sowat 'n derde deur tuine en ander groen ruimtes beslaan word.

Die Afrikaanse naam "Kiëf" is soos die Duitse "Kiew" en die Engelse "Kiev" afgelei van die Russiese naam, terwyl die transliterasie "Kyiv" nader aan die Oekraïense naam en uitspraak is. Hoewel die westerse media gaandeweg oorskakel na die Oekraïense naam, erken die Afrikaanse woordelys en spelreëls slegs "Kiëf". Onafhanklik daarvan het die Oekraïense regering die getranslitereerde Oekraïense spelwyses onder nuwe reëls reeds in 1995 verpligtend gemaak vir alle vertalings in Engels. Die Afrikaanse leser trek voordeel uit presiese spelwyses volgens ISO 9:1995 vir Kirilliese alfabette wat ook die uitspraak aandui.

'n Meerderheid van die bevolking is lidmate van die Oosters-Ortodokse Kerk.



</doc>
<doc id="31885" url="https://af.wikipedia.org/wiki?curid=31885" title="Tirana">
Tirana

Tirana of Tirene (Albanees: "Tiranë") is die hoofstad en grootste stad van Albanië. Daar woon 610 000 mense in die stad, maar sommige dink dat die getal tot 800 000 kan wees.



</doc>
<doc id="31888" url="https://af.wikipedia.org/wiki?curid=31888" title="Wonderboomlughawe">
Wonderboomlughawe

Die Wonderboomlughawe lê sowat 8 km noordoos van die stadsgebied van Pretoria. Daar is tans 'n opknappingsproses aan die gang en die aanloopbaan word ook verleng - alhoewel die omgewingsimpakstudie wat in 2004 gedoen is, gewys het dat die geraasbesoedeling reeds hoog is. Die projek om die aanloopbaan te verleng is destyds afgekeur omdat die geraas van nog meer (en nog groter) vliegtuie die omgewing sou aftakel.

Op 24 Augustus 1998 het 'n Aero Modifications International DC-3-65TP (registrasienommer ZS-NKK) van "Speed ​​Service Couriers" tydens opstyging neergestort. Die vliegtuig het instandhouding ondergaan en die hoogteroer is per abuis in die volle neus-op posisie gelaat. Die vlieënier het versuim om alle voorvlugprosedures uit te voer en het nie kennis geneem van die posisie van die hoogteroer nie. Een van die twee bemanningslede is dood. Die vliegtuig was op 'n posvlug onderweg na Durban Internasionale Lughawe.



</doc>
<doc id="31893" url="https://af.wikipedia.org/wiki?curid=31893" title="Andorra la Vella">
Andorra la Vella

Andorra la Vella (Katalaans, letterlik "Andorra die Oue"; Frans: Andorre-la-Vieille) is die hoofstad en grootste stad van Andorra en die gelyknamige administratiewe distrik ("parroquia"). Met 'n bevolking van sowat 23 000 is Andorra la Vella ook die enigste stad in die Prinsdom Andorra, 'n klein onafhanklike land tussen Frankryk en Spanje in die Pireneë.

Andorra la Vella is in die ooste van die Pireneë-bergreeks geleë en vorm ook in geografiese opsig die middelpunt van die prinsdom. Met 1 023 meter bo seevlak is dit die hoogsgeleë hoofstad in Europa.



</doc>
<doc id="31901" url="https://af.wikipedia.org/wiki?curid=31901" title="Pous Gregorius VI">
Pous Gregorius VI

Gregorius VI was die 148ste pous van die Rooms-Katolieke Kerk.

Pous Gregorius VI is gebore as Johannes Gratianus Pierleoni in Rome, Italië. Hy was die peetvader van Benedictus IX en aartspriester van Sint Johannes by die Latynse Poort. Op 1 Mei 1045 volg hy Pous Benedictus IX op en regeer tot hy afgeset word deur die sinode van Sutri op 20 Desember 1046. Hy word opgevolg deur Pous Clemens II.
Die naam ‘Gregorius’ beteken 'wagter'.

Pous Gregorius VI was reeds oud toe hy die pous-amp van Benedictus IX gekoop het. Skynbaar het hy dit met goeie bedoelings gedoen om die pous-amp by die skandalige Benedictus IX weg te neem. Hy het staatgemaak op sy kapelaan Hildebrand (later Pous Gregorius VII) om sy kerklike take te vervul. Hoewel die staatskas leeg was het Gregorius probeer om orde op sake te stel. Hy het briewe geskrywe en sinodes gehou en selfs wapengeweld probeer. Die Romeinse faksies was egter te sterk en hy het nie veel hond haaraf gemaak nie.

Op 20 Desember 1046 word hy deur die sinode van Sutri, onder leiding van keiser Hendrik III, afgeset omdat hy die amp gekoop het. Die pous het na Duitsland vertrek in daar gesterf laat in 1047.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31905" url="https://af.wikipedia.org/wiki?curid=31905" title="Pous Clemens II">
Pous Clemens II

Clemens II was die 149ste pous van die Rooms-Katolieke Kerk.

Pous Clemens II is gebore as Suidger von Morsleben und Hornburg ongeveer in 1005 in Morsleben, Duitsland, die seun van graaf Konrad von Morsleben und Hornburg en sy vrou Amulrada, dogter van graaf Erpo von Padberg. Suidger was verbonde aan die hof van keiser Hendrik III en word in 1040 biskop van Bamberg. Op 24 Desember 1046 volg hy Pous Gregorius VI op en regeer tot sy dood op 9 Oktober 1047. Hy word opgevolg deur Pous Benedictus IX.
Die naam ‘Clemens’ beteken 'sagmoedige'.

Pous Clemens II is verkies op aandrang van koning Hendrik III nadat Adelbert, aartsbiskop van Hamburg-Bremen en ab Odilo van Cluny die aanstelling geweier het. Na sy verkiesing kroon hy dan ook dadelik Hendrik as keiser van die Heilige Romeinse Ryk. Daar was heelwat kritiek op sy verkiesing maar Clemens het begin om die bestuur van die kerk te verbeter, veral deur dekrete teen simonie tydens die sinode in Januarie 1047.
Clemens is oorlede in Oktober 1047 in die klooster van Sint Thomas in Pesaro en begrawe in Bamberg, Duitsland. Onlangse nadoodse ondersoeke het bewys dat die pous vergiftig is met loodsuiker (Lood (II) asetaat). Dit is egter nie duidelik of hy vermoor is nie omdat loodsuiker in die tyd dikwels gebruik is as geneesmiddel teen veneriese siektes en ook om wyn te versoet. Clemens is die enigste pous wat noord van die Alpe begrawe is.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31907" url="https://af.wikipedia.org/wiki?curid=31907" title="Irving Stone">
Irving Stone

Irving Stone (14 Julie 1903 – 26 Augustus 1989) was 'n Amerikaanse skrywer bekend vir sy biografiese romans van bekende historiese persoonlikhede.

Stone is gebore in San Francisco, in die VSA. In die 1960's, verkry Stone 'n eredoktorsgraad in Letterkunde van die Universiteit van Suidelike Kalifornië, sy alma mater waar hy vantevore 'n meestersgraad in die departement van letterkunde, kuns en die wetenskappe behaal het. Hy is getroud met Jean. Sy het talle van sy werk geredigeer. In hulle lang huwelik leef hulle hoofsaaklik in Los Angeles, Kalifornië. Hulle stig 'n liefdadigheidsorganisasie ter ondersteuning van talle liefdadigheidsake waarby hulle belang gehad het.

Stone het verkies om primêre bronmateriaal te gebruik in sy navorsing, soos byvoorbeeld sy bestudering van die briewe wat Vincent van Gogh aan sy broer geskryf het. Soortgelyk is sy bronmateriaal vir 'Adversary in the House' waarskynlik ook die briewe wat Eugene Debs aan sy broer geskryf het. Hy het ook ter plaatse navorsing gedoen: hy het vir baie jare in Italië gewoon ter voorbereiding van sy werk oor Michelangelo.

As dit nie anders kon nie, het hy navorsing gedoen deur gebruik te maak van die navorsingsfasiliteite en deskundigheid in die persoon van Esther Euler, die hoofnavorsingsbibliotekaresse by die Universiteit van Kalifornië Los Angeles.

Sommige van Stone se belangrike werke in sluit in: 



</doc>
<doc id="31917" url="https://af.wikipedia.org/wiki?curid=31917" title="Bern">
Bern

Bern (Frans: "Berne", Italiaans en Retoromaans: "Berna", Bernse Duits: "Bärn") is die federale hoofstad (regeringsetel‎) van Switserland en die administratiewe sentrum van die kanton Bern. Met 'n bevolking van 137 597 is Bern die vierde grootste stad in Switserland na Zürich, Genève en Basel. 

Die stad is in 1191 deur die Zähringen-dinastie gestig en het in 1218 die status van Vrye Ryksstad binne die Heilige Romeinse Ryk gekry. In 1353 het Bern as die agste stad tot die Switserse Konfederasie toegetree.

Ná die groot brandramp van die jaar 1405 is die historiese stadskern volgens die Renaissance-styl in sandsteen heropgebou. Die stadsentrum het met sy kenmerkende arkades het grotendeels in die oorspronklike vorm bewaar gebly en is in 1983 deur UNESCO tot wêrelderfenisgebied verklaar. Bern word as een van die indrukwekkendste voorbeelde van Middeleeuse stadsargitektuur in Europa beskou. 

Gedurende sy bloeitydperk in die 16de en 17de eeu het Bern tot die grootste stadstaat noord van die Alpe ontwikkel. In 1848 is Bern as die setel van die federale owerhede van Switserland gekies. In die volgende jaar het Bern ook die hoofkwartier van die staatsbeheerde PTT geword.

In 1874 is die Wêreldposunie in Bern gestig.



</doc>
<doc id="31918" url="https://af.wikipedia.org/wiki?curid=31918" title="Kermit Erasmus">
Kermit Erasmus

Kermit Romeo Erasmus (gebore op 8 Julie 1990 in Port Elizabeth), bynaam ""Skermo"", is 'n Suid-Afrikaanse sokkerspeler. Hy speel sedert 2013 as voorspeler vir Orlando Pirates, in die Suid-Afrikaanse stad Johannesburg.

Hy het sy loopbaan as jongeling begin by Rangers FC en Park United, voordat hy na Supersport United geskuif het, vir wie hy van 2006 tot 2008 gespeel het. As voorspeler blink hy uit in 2008 tydens die Mercedes-Benz Juniorbeker en word aangewys as die beste speler van die toernooi. Sy uitstekende dribbelwerk, aangee, sy pas en tallose doele by Supersport en verskeie onder-19 en onder-21 nasionale spanne, het van hom 'n gunsteling speler gemaak.

Erasmus het op 18-jarige ouderdom 'n kontrak met die Nederlandse sokkerklub Feyenoord geteken.




</doc>
<doc id="31925" url="https://af.wikipedia.org/wiki?curid=31925" title="Ekonomie van Zimbabwe">
Ekonomie van Zimbabwe

Die ekonomie van Zimbabwe is in vergelyking met die meeste ander Afrikalande hoogs ontwikkeld en het al 'n hoë vlak van industrialisering bereik. Nogtans het die Zimbabwiese ekonomie as gevolg van wanbestuur in 'n baie ernstige krisis beland en was in die eerste dekade van die 21ste eeu besig om in mekaar te tuimel.

Zimbabwe beskik oor 'n beduidende ekonomiese potensiaal met sektore soos landbou, mynbou en toerisme wat tot in die middel van die 1990's gefloreer het. Naas vrugbare landbougrond is die land ook ryk bedeel met natuurlike hulpbronne soos hoëgraadse metallurgiese chromietreserwes, steenkool, koper, asbes, nikkel, goud, platinum, ystererts en seldsame aardes, en 'n natuurskoon wat toeristetrekpleisters soos die Victoria-waterval insluit.

Zimbabwe beskik oor 'n goed ontwikkelde infrastruktuur, en die opleidingsvlak van Zimbabwiërs is nog steeds bo die gemiddelde van Afrika, alhoewel dit nou besig is om te daal. As gevolg van die politieke en ekonomiese krisis het die ekonomiese lewe, met uitsondering van die mynbousektor, sedert die laat negentigerjare geleidelik tot stilstand gekom. Die ekonomie het tussen 1998 en 2008 met bykans die helfte gekrimp, en net in 2008 het ekonomiese aktiwiteite met 'n verdere veertien persent afgeneem.

Die ekonomiese klimaat word oorheers deur uiters negatiewe faktore soos hiperinflasie, 'n wisselkoers wat kunsmatig op 'n onrealistiese vlak gehou word, 'n algemene tekort aan buitelandse valuta en beperkings op invoere. Nywerheidsproduksie en beleggings het sterk afgeneem, en talle sakeondernemings is gesluit. Die nywerheids- en dienstesektor word bowendien deur die grootskaalse emigrasie van opgeleide mannekrag geknel.

Die regering het pogings onderneem om die inflasiedruk deur 'n monetêre hervorming (in Junie 2006 is nuwe banknote uitgereik en drie nulle van Zimbabwe se geldeenheid "geskrap") en die afkondiging van amptelike prysbeheer in Junie 2007 te verswak. Algemene regsonsekerheid en die regering se onvermoë om eiendomsregte te beskerm het nogtans dringend benodigde buitelandse beleggers afgeskrik. Die Zimbabwiese bevolking ervaar gereeld krag- en wateronderbrekings, terwyl brandstof nouliks beskikbaar is en gewoonlik net op die swartmark gekoop kan word.

Die vernietiging van krotbuurte het baie nadelige gevolge vir die informele sektor gehad, wat die hoofbron van inkomste vir die armer bevolking is. As gevolg van die humanitêre ramp ly tot by 5,5 miljoen mense aan ondervoeding, terwyl honderdduisende Zimbabwiërs na die buiteland, onder meer Suid-Afrika, gevlug het. Volgens beramings het in laat 2005 reeds sowat 'n kwart van die totale bevolking van 13 miljoen mense in die buiteland gebly.

Die huidige krisis is die gevolg van natuurlike invloedfaktore en ekonomiese wanbestuur wat reeds baie jare gelede begin het, waaronder


Naas die bogenoemde strukturele oorsake het Zimbabwe se regering op die kort termyn baie min vir die vertroue in die land se ekonomiese ontwikkeling gedoen – die onteiening en besetting van plase (waardeur onder meer ooreenkomste ter beskerming van beleggings verontagsaam is), politieke geweld en die aankondiging dat onteienings ook in die mynbousektor oorweeg sal word het sowel binne- asook buitelandse beleggers verder afgeskrik. Die sogenaamde "indigeniseringsproses", wat in Oktober 2007 deur die twee kamers van Zimbabwe se parlement goedgekeur is, behels die oordrag van 'n meerderheid aandele van alle maatskappye in die land aan Zimbabweërs. Die wet wat later deur die president onderteken en bekragtig is, hou negatiewe gevolge vir buitelandse beleggings in.

Grond word nie bloot as 'n primêre produksiemiddel deur die inwoners van Zimbabwe beskou nie. Die inbesitneming van grond deur Britse kolonialiste is deur die inheemse bevolking nie slegs as 'n onteiening van land ervaar nie, maar ook as 'n berowing van hul eie geskiedenis, tradisies en identiteit. Net soos in die buurlande het grondhervorming dus 'n baie emosionele kwessie geword, wat deur politici maklik geïnstrumentaliseer kon word. In Zimbabwe het die regerende party sedert die laat 1990's drastiese grondhervorming as 'n politieke troefkaart begin speel.

Toe Zimbabwe onafhanklik geword het, was die helfte van die landbougrond – veral die vrugbare gebiede – in besit van 4 500 groot boerderye wat deur Blanke boere beheer is, terwyl meer as 700 000 kleinboere die ander helfte bewerk het. Die Lancaster House-ooreenkoms, wat vir 'n oorgangsperiode van tien jaar gesluit is, het privaatbesit gewaarborg en sodoende die oordrag van grond aan die mees behoeftiges gekeer. Grondverdeling was derhalwe beperk tot land wat deur die regering op die vrye mark aangekoop kon word. In plaas van 'n beplande 162 000 Swart gesinne is slegs 62 000 op 2,5 miljoen hektaar landbougrond gevestig.

Ná afloop van die Lancaster House-ooreenkoms was die regering formeel geregtig om grondpryse te bepaal, tog het die inisiatief doodgeloop. In die periode tussen 1992 en 1997 is 800 000 hektaar deur die owerheid aangekoop, maar grotendeels oorgedra aan leidende politici of invloedryke Zimbabwiese sakelui. 'n Nuwe regeringsinisiatief in 1998 het eweneens doodgeloop.

Eers ná die neerlaag in die grondwetlike referendum van 2000 het die regering begin om toevlug te soek in radikale maatreëls, die sogenaamde "fast track". Blanke boere is onteien, verdryf en in enkele gevalle selfs vermoor, hul plase beset. Hierdie beleid het binnekort byna die hele kommersiële landbousektor vernietig en tot 'n dramatiese verlies aan buitelandse valuta gelei. Naas Blanke boere en hul gesinne was Swart plaaswerkers die hoofsaaklike slagoffers van onteienings. Die "fast track" het nóg die grondhervorming nóg die ekonomiese ontwikkeling van Zimbabwe bevorder, en slegs 'n klein groepie regeringsaanhangers het hieruit voordeel getrek.

Die landbousektor het inmekaar getuimel, en die feit dat Zimbabwe tans aangewese is op buitelandse voedselhulp, is net gedeeltelik aan die droogteperiodes van die eerste dekade van die 21ste eeu te wyte.

Die ekonomie het nie goed oorgeskakel na Robert Mugabe se leierskap nie. Dit het veroorsaak dat een van Afrika se sterkste ekonomieë tot die wêreld se heel swakste ekonomie verval het. Hulle inflasie is meer as 730 000% en oortref die van enige ander nasie op aarde. Birma beklee die tweede laaste plek met 'n inflasie van 39.5%. Die regering skryf die slegte prestasie toe aan 'n 2001-wet ("Zimbabwe Democracy and Economic Recovery Act"), 'n VSA-kongres besluit wat skuldverligting koppel aan sosiale hervorming, en die vries van die heersersklas se internasionale bates. Hulle het tans die laagste BBP-groei van enige onafhanklike land en die 3 swakste groei in totaal (net ná die Palestynse grondgebied).

Ongelukkig strem die politieke onrus en die wêreld se hoogste voorvalle van vigsinfeksies hulle vordering.

Mugabe se beleid van grondhervorming het gelei tot interne onrus, bevolkingsverskuiwings, hiperinflasie, en 'n onvermoë van die land se burgers om hulleself te voed.

Nadat in Februarie 2009 'n oorgangsregering gevorm kon word, is vir die eerste keer in jare weer sinvolle ekonomiese besluite geneem. So is die inheemse Zimbabwe-dollar voorlopig afgeskaf en deur die euro, VSA-dollar en Suid-Afrikaanse rand vervang. Die hiperinflasie-probleem – die inflasiekoers het laat in 2008 tot enkele honderd miljoen persent gestyg – is sodoende meteens opgelos.

Die goewerneur van Zimbabwe se sentrale bank, Gideon Gono, wat as die hoofverantwoordelike met betrekking tot Zimbabwe se rampsalige monetêre beleid beskou word, is weliswaar nie uit sy pos ontslaan nie, maar van baie van sy bevoegdhede ontneem. Tans is die Departement van Finansies onder leiding van MDC-sekretaris-generaal Tendai Biti in beheer van alle monetêre, finansiële en begrotingsake. Biti se pogings om Zimbabwe se finansiële stabiliteit te herstel word deur 'n aantal banke in Afrika ondersteun, terwyl die Wêreldbank en die Internasionale Monetêre Fonds net soos die grootste verskaffers van ontwikkelingshulp tans nog 'n afwagtende houding inneem. Westerse regerings het sedert 2008 'n jaarlikse bedrag van 650 miljoen VSA-dollar beskikbaar gestel.

Die hernieude vlaag onwettige plaasbesettings sedert Februarie 2009 word net soos die toepassing van Zimbabwe se nasionale wet op inheemse besit en bemagtiging as struikelblokke op die land se pad na ekonomiese stabiliteit beskou. Die tekort aan geskoolde landboudeskundiges, korrupsie en die gebrek aan beleggings het steeds baie nadelige uitwerkings op die landbousektor. Desondanks het Zimbabwe se ekonomie in 2010 weer met agt persent gegroei. Die ekonomiese groei het in 2011 en 2012 verstewig, maar in die verkiesingsjaar 2013 weer verswak tot slegs drie persent.

Die Zimbabwiese regering het die drie konvensies van Rio de Janeiro (ten opsigte van klimaat, woestyne en biodiversiteit) geratifiseer, terwyl die Kioto-protokol nog nie onderteken is nie. 'n Nasionale strategie vir volhoubare ontwikkeling word tans nog ontwikkel.

Die belangrikste omgewingsvraagstukke, wat grotendeels deur armoede veroorsaak word, is gronderosie as gevolg van ontbossing en die besoedeling van drinkwaterbronne. Daarnaas ontwikkel die vrystelling van kwiksilwer as 'n neweproduk van goudontginning steeds meer tot 'n omgewings- en gesondheidsprobleem. Die land beskik nie oor die nodige kapasiteit om sy omgewingsvraagstukke op te los nie. Verder is daar geen statistieke ten opsigte van omgewingsake beskikbaar nie.

Die brandstofkrisis het belangstelling vir hernubare energiebronne gewek – Zimbabwe spits hom tans op die ontginning van biodiesel uit die jatropha-plant toe.

Nadat Zimbabwe baie jare lank min in sy energiebedryf belê het, het verouderde aanlegte tot massiewe kragonderbrekings gelei. Tans wek die land se aanlegte – veral die steenkoolkragsentrale in Hwange en die Kariba-waterkragsentrale – jaarliks 1 200 MW op, terwyl 'n bykomende 600 MW uit Zambië, Mosambiek en die Demokratiese Republiek van Kongo ingevoer word. Die vraag na elektrisiteit het egter in 2013 tot 2 200 MW gegroei. As voorlopige oplossing vir die elektrisiteitstekort is beurtkrag ingestel, en kragonderbrekings van maksimaal agt uur per dag het 'n negatiewe impak op die Zimbabwiese mynbou- en nywerheidsbedryf.

'n Chinese belegger, "Shandong Taishan Sunlight", het saam met die Zimbabwiese "Old Stone Investments" 'n gemeenskaplike onderneming, "China Africa Sunlight Energy", gestig wat in die vyf jaar vanaf 2014 tot 2019 VS$ 2,1 miljard in kragopwekking, steenkoolmynbou en metaangasontginning sal belê. 'n 300 MW-steenkoolkragaanleg sal in 2016 in Gwayi, Matabeleland in bedryf gestel word. Namate die ontginning van metaangasbronne versnel, sal in 2017 'n verdere 300 MW-gaskragsentrale voltooi word.




</doc>
<doc id="31927" url="https://af.wikipedia.org/wiki?curid=31927" title="Sarajevo">
Sarajevo

Sarajevo (Cyrillies: Сарајево, [sǎrajeʋo]) is die hoofstad en met 'n bevolking van 448 646 ook die grootste stad van Bosnië en Herzegowina. Die stad is langs die Miljacka-rivier in die Sarajevo-vallei geleë en word deur die Dinariese Alpe omring.
Sarajevo het vroeër veral vir sy godsdienstige diversiteit bekend gestaan. Hier het aanhangers van Islam, die Ortodokse Christendom, Katolisisme en Judaïsme eeue lank vreedsaam saamgeleef.

Alhoewel die eerste menslike nedersettings in die gebied in die prehistoriese tydperk terugstrek, het die moderne Sarajevo uit 'n 15de eeuse Ottomaanse vesting ontstaan. Die stad het verskeie kere in sy geskiedenis internasionale aandag getrek. Die moord op aartshertog Frans Ferdinand van Oostenryk en sy vrou Sophie in 1914 was die vonk wat die Eerste Wêreldoorlog laat ontvlam het. Sewentig jaar later het Sarajevo as die gasheerstad van die Olimpiese Winterspele opgetree. Die beleg van Sarajevo tydens die Bosniese onafhanklikheidsoorlog tussen 1992 en 1996 vorm een van die donkerste periodes uit die geskiedenis van die stad.

Die heropbou duur steeds voort, maar Sarajevo is lankal die beduidendste kulturele en ekonomiese sentrum in Bosnië en Herzegowina.



</doc>
<doc id="31929" url="https://af.wikipedia.org/wiki?curid=31929" title="Pous Damasus">
Pous Damasus

Pous Damasus kan verwys na een van twee pouse van die Rooms-Katolieke Kerk nl:



</doc>
<doc id="31933" url="https://af.wikipedia.org/wiki?curid=31933" title="Pous Damasus II">
Pous Damasus II

Damasus II was die 151ste pous van die Rooms-Katolieke Kerk.

Pous Damasus II is gebore as Poppo von Brixen waarskynlik in Pildenau, Beiere, Duitsland, die seun van graaf Poppo II von Rott. Voor sy verkiesing was Poppo biskop van Brixen in Tirool. Op 17 Julie 1048 volg hy Pous Benedictus IX op en regeer tot sy dood op 9 Augustus 1048. Hy word opgevolg deur Pous Leo IX.
Die naam ‘Damasus’ beteken 'van diamant'.

Na die dood van Pous Clemens II in Julie 1047 het die Tusculum faksie weer sy mag laat geld en met die steun van Bonifatius, Markgraaf van Toskane, het hulle weer Benedictus IX pous gemaak. Op Kersdag 1047 het die gesante van Rome vir die keiser Hendrik III die nuus van Clemens se dood gebring en gevra dat hy iemand moet aanstel. Die gesante het, soos hulle opgedra is, vir Halinard, aartsbiskop van Lyon voorgestel. Die keiser het egter Poppo von Brixen aangestel as Pous Damasus II. Die keiser het Bonifatius opdrag gegee om Damasus na Rome te neem. Bonifatius het aanvanklik geweier omdat hy Benedictus verkies het, maar die keiser het sy voet neergesit. Na 'n baie kort pontifikaat van slegs 24 dae sterf die pous waarskynlik aan malaria, in Palestrina waarheen hy gereis het om aan die somerhitte in Rome te ontsnap.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31937" url="https://af.wikipedia.org/wiki?curid=31937" title="Joseph Heller">
Joseph Heller

Joseph Heller (gebore 1 Mei 1923 in Brooklyn, New York Stad – 12 Desember 1999 in East Hampton, New York) was 'n Amerikaanse satirikus. Hy het die invloedryke roman "Catch-22" omtrent Amerikaanse soldate tydens die Tweede Wêreldoorlog geskryf. Die titel het spreekwoordelik geword in die Engelse taal van absurde keuses.Hy word wyd beskou as een van die beste post-Wêreldoorlog satirikuste. Alhoewel hy hoofsaaklik vir "Catch-22" onthou word, het sy skryfwerk gefokus op die lewens van verskeie lede van die middelklas, en bly hulle goeie voorbeelde van moderne satire.

Sy ouers was Joodse immigrante vanaf Rusland. Sy vader sterf toe hy net vier jaar oud was. Na skool werk hy as die assistant van 'n ystersmit, 'n boodskapper en as 'n liasseerklerk. Hy sluit by die Amerikaanse lugmag aan in 1942, en vlieg meer as 60 sendings twee jaar later in Italië. Na die oorlog begin hy studeer en verkry sy M.A. in Engels in 1949. Na 'n jaar in Engeland as 'n Fulbright-student, doseer hy vir twee jaar by die "Penn State University" en daarna as 'n kopieskrywer vir 'n klein advertensiemaatskappy.

In 1981 doen Heller Guillian-Barré-sindroom op. Hy bring ses maande in die bed deur voordat hy begin herstel. In 1984 skei hy van Shirley, sy vrou van 35 jaar, en trou met Valerie Humphries, die verpleegster wat betrokke was by sy herstel. Hy sterf aan 'n hartaanval kort nadat hy sy laaste roman voltooi het.




</doc>
<doc id="31940" url="https://af.wikipedia.org/wiki?curid=31940" title="Mikro">
Mikro

Mikro (die skuilnaam van Christoffel Hermanus Kühn; 1903–1968) was 'n bekende Afrikaanse skrywer, van meer as honderd boeke. Hy is die skrywer van novelles en romans, speurverhale, jeugverhale en toneelstukke en hy skryf selfs ’n aantal gedigte wat in die vroeë dertigerjare in "Die Huisgenoot" gepubliseer is. Hy is veral bekend vir "Ruiter in die nag" en "Die jongste ruiter".

Mikro (die skrywersnaam van Christoffel Hermanus Kühn), is op 8 Oktober 1903 op Van Reenensplaas naby Amandelboom (later die dorp Williston) gebore as die tweede jongste van veertien kinders, waarvan net sewe groot word. Van die sewe is vier seuns en drie dogters. Sy vader is die vooraanstaande boer Benjamin Abraham Kühn, wat in die kerkraad van Amandelboom dien, die bidure in die wyk lei en die kinders streng godsdienstig grootmaak. Hy publiseer ook gereeld gediggies in "De Koningsbode" en "De Wekker".

Mikro ontvang sy skoolopleiding vir sowat ’n jaar op sy geboorteplaas en gaan daarna na die skool op die naby geleë plaas Klein Perdekloof, wat tydens ’n groot droogte in 1913 tot niet gaan. Mikro en sy broer Sam help dan vir sowat agtien maande met skape oppas op die plaas. Hierna koop sy vader ’n huis op Williston, waar hulle ma saam met hom en sy broer bly terwyl hulle daar skoolgaan. Vanaf Januarie 1918 gaan hy en sy broer na die hoërskool op Robertson, waar hulle in die koshuis inwoon. Op 28 Oktober 1918 is sy vader tydens die groot griepepidemie oorlede. Die laaste keer wat hy en sy broer hom gesien het, was toe hy hulle met die trein by die skool op Robertson besorg het. Einde 1919 slaag Mikro standerd agt. Vanaf November 1920 is Mikro ernstig siek aan dubbele longontsteking en na sy herstel gaan hy vanaf Julie 1921 na die Hoërskool Carnarvon, waar die Nederlandse onderwyser, J.D.A. Crafford, sy belangstelling in die letterkunde wek. Hy matrikuleer hier aan die einde van 1922.

In 1923 begin hy sy studies in die mediese wetenskap aan die Universiteit van Stellenbosch, maar slaan die daaropvolgende jaar oor na landbou en voltooi in Desember 1927 die B.Sc. Landbou-graad aan die Universiteit van Stellenbosch. Op universiteit kry hy die bynaam Mikro van sy klasmaats. Hy was eendag laat vir ’n biologieklas waar hulle mikroskopiese werk gedoen het en as verskoning het hy aangevoer dat hy sy mikrovlooi (in stede van mikroskoop) nie kon kry nie, waarna hy die bynaam op die lyf geloop het. Hy moet telkens tydelik sy studies onderbreek om skool te hou ten einde geld in te samel om vir sy studies te betaal. So hou hy in 1924 ’n kwartaal skool op Klaasvoogds en in 1926 en 1927 vyf kwartale op Van Rhynsdorp. Hy onderneem ook ’n bootreis saam met die vragskip Cawdor Castle vanaf Kaapstad na Liverpool, waar hy diens doen as beeswagter vir die beeste aan boord. Die Cawdor Castle het op sy volgende vaart gesink.

In 1928 begin hy skoolhou, eers vir ’n kwartaal by die plaasskooltjie op Vaalhoek naby Williston en toe as aflos op Williston, waarna hy in Junie van daardie jaar op Kuilsrivier begin skoolhou. In 1932 neem hy studieverlof en behaal sy Senior Onderwysdiploma aan die Universiteit van Kaapstad.

Hy tree in Maart 1933 in die huwelik, waaruit ’n seun (Christoph Herman) gebore word, maar skei in 1942. In Junie 1932 en weer in Junie 1933 doen hy dubbele longontsteking op, sodat daar elke keer opnuut vir sy lewe gevrees word. Hy herstel egter beide kere. Nadat hy herstel in 1933 vind hy en sy vrou vir ’n paar maande ’n heenkome op Nietvoorby, die plaas van Louis Basson naby Laingsburg in die Karoo, waar die klimaat gunstiger is vir sy gesondheid. Die einde van die jaar verhuis hulle na Franschhoek, waar sy skoonouers woon, en hy vir ’n paar maande voltyds skryf aan "Toiings". Vanaf April 1934 tot einde 1935 neem hy waar as skoolhoof op Ritchie naby Kimberley, waarna hy aan die begin van 1936 terugkeer na Kuilsrivier en in 1937 as skoolhoof aangestel word.

In Desember 1943 tree hy uit die onderwys en op 19 Februarie 1944 trou hy weer, hierdie keer met die onderwyseres Cornelia Jacoba (Ora) Steyn, wat hy ontmoet wanneer sy onderwys begin gee op Kuilsrivier terwyl hy daar skoolhoof is. Sy is byna twintig jaar jonger as hy. Uit hierdie huwelik word die bekende skryfster Corlia Fourie gebore, asook ’n ander dogter, Lucia, en ’n seun, Herman.

In hierdie tyd begin hy ook skilder, nadat Gregoire Boonzaier hom aanmoedig. Hy skryf hom in as deeltydse student aan die Kaapstadse kunsskool, waar hy meer leer oor die tegniek en uitvind hoe om verf aan te maak, waarna hy vir die res van sy lewe hierdie stokperdjie beoefen sonder om ’n uitstalling te hou. Dit is eers na sy dood wat Saambou in samewerking met sy vrou Ora in Oktober 1969 ’n uitstalling van sy werke reël om sodoende as huldeblyk te dien. Verder was hy ’n goeie brugspeler en het ’n goeie kennis van sport gehad, veral tennis, rugby en krieket. In sy jong dae was hy ’n uithalertennisspeler en het ook dikwels as rugbyskeidsregter opgetree.

Van 1944 tot 1949 wy hy hom voltyds aan sy skryfwerk. Die inkomste hieruit is egter onvoldoende om aan sy behoeftes te voldoen en hy lê hom ook sonder veel sukses toe op die verkoop van versekering en eiendom en spekulasie met aandele. In 1948 aanvaar hy ’n betrekking as takbestuurder van die Hottentots Holland Trustmaatskappy in die Strand, maar die salaris is onvoldoende om aan hom en sy gesin se behoeftes te voorsien. In 1949 los hy vir ’n kwartaal af as onderwyser op Kuilsrivier en vir twee maande aan die Hoërskool Jan van Riebeeck in Kaapstad. Vanaf April 1950 tot aan die einde van 1955 is hy lektor aan die Oudtshoornse Opleidingskollege, waar hy Afrikaans en Natuurstudie doseer. Na ’n tydperk in ’n hotel en huurhuis, laat bou hy ’n huis in Oudtshoorn wat die gesin in November 1950 betrek. Teen die einde van 1950 doen sy vrou ’n bloedklont in die longe op en word in Kaapstad verpleeg. Daar word geruime tyd vir haar lewe gevrees, maar sy herstel en keer weer in Maart 1951 terug huis toe.

Mikro doen dan aansoek en word aangestel om die redaksie van die jeugtydskrif "My Land" in Pretoria vir die Departement van Landbou te behartig. Wanneer hy aan die begin van 1956 in Pretoria aanland, verneem hy dat daar intussen teen die stigting van hierdie tydskrif besluit is en hulle bied hom die pos aan as redakteur van  die tydskrif "Boerdery in Suid-Afrika". Hierdie pos beklee hy tot 1960 en dien daarna tot met sy aftrede in April 1964 as hoofleier van die Landsdiensbeweging in die Departement van Landboutegniese Dienste.

Hierna vestig hy hom saam met sy gesin in die Strand terwyl hulle ’n huis in Somerset-Wes laat bou, wat hulle in September 1964 betrek. Sy gesondheid begin in die tyd in Pretoria agteruitgaan en sy sig verswak vinnig vanaf 1959.

In Desember 1965 het hy ’n ernstige hartaanval en op 17 April 1968 is hy in sy huis op Somerset-Wes aan ’n hartaanval oorlede.

Sy vrou is op 5 Oktober 1997 in die Tygerberg Hospitaal oorlede.
Aan die begin van sy onderwysloopbaan begin Mikro ernstig skryf om die tyd te verwyl en geniet dit so dat hy nooit weer ophou nie. Sy eerste pennevrug is "Sy eie pad", waarvan die manuskrip verlore raak. In 1929 moet hy die kinders afrig vir ’n skoolkonsert en by gebrek aan gepaste stukke skryf hy sy eerste drama, wat later as "Diplomaties" gepubliseer word. Hy is skrywer van novelles en romans, speurverhale, jeugverhale en toneelstukke en hy skryf selfs ’n aantal gedigte wat in die vroeë dertigerjare in "Die Huisgenoot" gepubliseer word.

Sy eerste kortverhaal is "Rou rieme", wat in 1931 in "Die huisgenoot" verskyn. Hierna skryf Mikro "Toiings", maar die manuskrip word deur Nasionale Pers afgekeur vir publikasie en eers later deur J.L. van Schaik aanvaar. Die oorspronklike manuskrip raak egter in die uitgewer se kantore verlore, waarna Mikro die hele boek weer van vooraf opnuut moet skryf.

Sy letterkundige nalatenskap word veral gekenmerk deur twee wêrelde, wat die hoogtepunt van sy kreatiewe skeppings verteenwoordig. skryf hy ’n trilogie ("Toiings", "Pelgrims" en "Vreemdelinge") oor Toiings, ’n Kleurling wie se naam eintlik Frikkie is, maar sy bynaam kry oor die toestand van sy klere. Toiings word geteken as iemand met ’n kinderlike natuur, met ’n mistieke liefdesverlange en religieuse gevoel. Hy bly op Kareeplaas, die plaas van die boer Fanie Naudé, wat optree as ’n soort beskermheer vir hom. Die verhale handel nie oor groot botsings nie, maar beeld eerder die klein konflikte in die lewe van eenvoudige mense uit, wat die menslikheid vooropstel. Mikro slaag daarin om die eenvoudige Toiings en sy probleme met diepe menslikheid voor te stel, sodat hy een van die interessantste karakters in die Afrikaanse letterkunde word.

In "Toiings" tree die blanke boer en sy vrou alleen as byfigure op en draai die hele verhaal rondom die bruin gemeenskap. Toiings is ’n getroue skaapwagter, oordrewe beskeie en geneig om sentimenteel te wees. Hy vind in Siena sy ideale maat en sy hele lewenshouding word deur sy liefde vir haar beheers. Hulle seun kry die bulnaam Dawid Goliat Filistyn. Kort na die geboorte sterf sy, maar by alles wat Toiings doen, en veral by gewigtige besluite soos ’n nuwe huwelik, gesels hy eerbiedig met haar by haar graf en die herinnering aan haar liefde help hom om struikelblokke te oorwin. Op Kareeplaas gaan dit goed, maar Toiings gaan dan Blikkiesdorp toe om ’n nuwe bruid te soek en raak dan maats met die verkeerde soort wat by die kantiene rondlê. Daar is ook ’n vermaaklike rugbywedstryd tussen die Never Sweats en die Lily Whites, waarby die mededinging om ’n mooi jong vrou ’n rol speel. Toiings se seun Dawid se siekte laat hom berouvol aan Siena erken dat hy nie kontrak gehou het nie en sy kind verwaarloos het. Nadat hy met verkeerde vroue soos Griet en Drieka Wee deurmekaar was, vind hy met behulp van oompie Dissel eindelik vir Jannetjie. Sy is ’n skamerige maar deeglike vrou wat by sy stemmige geaardheid pas en hy keer terug na die plaas.

"Pelgrims" se titel verwys na afgedwaalde pelgrims wat ná ’n swerftog in die woestyn eindelik weer die goeie pad vind. In hulle eenvoud worstel hulle steeds met universele lewensvraagstukke. Toiings en Jannetjie is getroud en hy is vol heilige voornemens om nou reg te lewe en fluks vorentoe te boer. Sy eerste daad is om Siena se verwaarloosde graf skoon te skoffel en in sy verbeelding vereenselwig hy sy twee goeie vroue met mekaar. Hy sien in sy geluk nie die voortekens van die dreigende droogte raak nie en redeneer dat omdat hy nou reg lewe, die reën nie kan wegbly nie. Wanneer Twaailaait, die donkie wat hy eenmaal as troosgeskenk aan oompie Dissel gegee het, wegloop terug na Toiings toe, verruil hy hom vir ses bokke. Na hierdie slegte daad verdwyn Toiings se gemoedsrus. Wanneer die droogte aanhou en die vee begin vrek, raak hy opstandig. Eindelik word hy so sterk oortuig dat die droogte aan sy sonde met Twaailaait te wyte is en dat hy nog verder gestraf sal word deur ook Jannetjie se dood, dat hy sy sonde aan oompie Dissel bely. Die vee begin vrek en dan sterf oompie Dissel ook, waarna Toiings hom tot die drank wend vir troos. Hy verlaat vir Jannetjie, Dawid en sy dogtertjie Siena en gaan weg na waar Saul Niklaas en sy mooi dogter Sysie ook is. Hy sien egter in ’n visioen Siena se graf oopgaan, maar dit is Jannetjie wat hom roep. Dit is net die teken wat hy nodig het om terug te gaan huis toe en kort daarna begin dit reën. "Pelgrims" en "Toiings" ontvang in 1936 die Hertzogprys vir Prosa.

"Vreemdelinge" vertel van Toiings se besorgdheid oor sy seun, Dawid, wat misdadige karaktertrekke begin openbaar en deur die boer Fanie Naudé van die plaas weggejaag word. Dawid gaan lokasie toe, waar hy diefstal pleeg en in die tronk beland. Toiings en Jannetjie trek dan ook lokasie toe om hom by te staan. Hier voel hulle soos vreemdelinge en word uitgebuit deur gewetenlose skurke. Met behulp van die sendeling Herklaas van der Vyver kom Toiings weer tot verhaal. Dawid word vrygelaat en versoen hom met sy vader, maar sterf kort daarna in ’n ongeluk by sy werk. As karakter kom Dawid ongelukkig nie heeltemal uit die verf uit nie, hoofsaaklik omdat die leser hoofsaaklik van hom en die karaktervormende situasies waarin hy betrokke is, hoor en hierdie gebeure nie daadwerklik weergegee word nie. Sy dood, nadat hy homself gerehabiliteer het, kry dus nie die trefkrag wat dit behoort te gehad het nie. André P. Brink verwerk die karakter Toiings in ’n drama, "Toiings op die langpad".

Verskeie ander werke oor bruin mense verskyn van hom. "Oeslande" is die verhaal van Draaikolk se bruin gemeenskap en die pogings van die sendeling, Herman Otto, om hulle op geestelike en ekonomiese gebied te bearbei. Herman besluit om ’n groot lap grond langs Soetrivier deur die bruin mense te laat bewerk. Die onmiddellike resultaat van Herman se proefneming is dat die dorpsbewoners dit baie moeilik vind om werkvolk te kry en veertien dae nadat die bruin mense die laaste sooi langs die rivier omgekeer het, val hulle maar weer stadigaan terug in hul gewoontes van leeglê en drink. Die ontevredenheid van die dorpsbewoners groei wanneer die bruin mense opstandig word tydens die opwinding van ’n verkiesing waarin allerlei beloftes aan hulle gemaak word. Die burgemeester, Lodewyk Roux, word vermoor deur Pool, een van die hooffigure in die gemeenskap. Pool gee sy werk by die kleremaker op omdat hy deur Herman se boerderyskema begin te hunker na die rustige plaaslewe. Hy word egter in sy liefde vir Krissie gedwarsboom deur haar werkgewer, Lodewyk Roux, op wie hy hom dan wreek. Mikro lewer in hierdie roman duidelike blyke van die witmense se huigelagtigheid in hulle gedrag teenoor die bruin mense, soos beliggaam in veral die burgemeester se optrede, maar ook die volksraadslid D.P.R. met sy politieke vleiery en omkooptaktiek, die babbelsugtige kleremaker, Jan du Toit, en sensasie beluste magistraat, Vercuiel. Dit is die bruin mense wat met meer menslikheid geteken word en die lewe en karakters in hulle gemeenskap vorm die kern van die verhaal.

Verdere uitbeelding van die bruin mense vind ons in "Huisies teen die heuwel" en "Stille uur", die vervolg daarop, saamgebundel onder eersgenoemde titel. In die wit huisies teen die heuwel, bokant die hoogste wingerd, bly die bruin gemeenskap wat in diens is van die Bolandse wynboer Gert Oberholzer. Daar is Ou Krisjan Latei, wat altyd reg is met ’n gesangvers wanneer hulle berispe word, die drie Kosters wat nie praat nie maar saans hulle verlange met musiek wegspeel, die twee skelms Doppie Hendriks en Piet Ribbes, wat albei te lui is om te werk en altyd siek speel. Die klompie plaasarbeiders wat met humor geteken is, word simbolies van die mensdom in wie die verhewe en goeie tragies saamgemeng is met die aardse luste van die vlees. Ten spyte van die raak beskrywings en die totaalbeeld wat van die gemeenskap gegee word, is hierdie werke sketsmatig van aard en los van bou, sonder die noodwendige stukrag van ’n roman.

"Die donker stroom" skets die lewe van die bruin gemeenskap langs die Bonkelrivier in oorlogstyd. Aan die een kant van die rivier woon die blankes en aan die ander kant die bruin mense. Die blankes vermy die bruine mense, behalwe wanneer daar verkiesings vir die stadsraad of die Volksraad is, wanneer blankes kom stemme bedel. Verder word die bruin mense aan hulle eie lot oorgelaat en kry hulle net soveel drank in die hande as wat hulle wil hê, met die dopstelsel wat op die plase van krag is. Dan breek die oorlog uit en word rekrute vir die leër gesoek. Die bruin mense sien dit as ’n geleentheid om uit hulle ellende te ontsnap. Hulle trek dorp toe, want die mans kry toelaes van die leër en daar leef hulle ’n verworde bestaan van ontug en smokkel met verbode middels. Hierdie groep verag die blankes, veral die Boere, en leer allerhande Engelse leefwyses aan. Tussen hulle staan die hardwerkende, kerkvaste messelaarsfamilie van die Juries wat soos ’n rots staan in die donker stroom van afvalligheid. Die antagonisme tussen die groepe neem toe en dan stoot die Bonkelrivier oor sy walle, wat die gemeenskap tot besinning roep. In hierdie roman rig die skrywer ’n duidelike waarskuwing aan die gewetenlose blankes wat met die belangrike probleem van die politieke toekoms van die bruin mense speel vir eie gewin.

"Rou rieme" is ’n bundel kortverhale, waarin die verhaal "Ou Sampie van die Rôeveld" die hoogtepunt is. Sampie word as held van die bruin gemeenskap van Rooiwal vereer omdat hy reeds drie vroue begrawe het en ook blykbaar die geheim van die ewige jeug ontdek het. Pas was die derde vrou begrawe of Sampie maak al weer flikkers by Let. Let is egter verloof aan die konstabel Freek, maar die ou wewenaar is te uitgeslape vir hom en Let word sy vierde vrou. As die ouderdom Sampie begin vang, bedink hy ’n plan om ’n pensioen te bemagtig. In sy onderhoud met die magistraat erken die eertydse huweliksheld met bitterheid dat sy vierde vrou hom baasgeraak het. Let word elke jaar sterker en ou Sampie is nou te swak om haar te slaan en aan die einde van die maand loop sy weg met sy pensioengeld. Sy vertrek met haar ‘broeisel kleingoed’ en laat ou Sampie eensaam agter om te treur oor die glorie van vergange dae, toe hy sy vroue nog kon regslaan. Die ou vrou Kris kry egter weer pak by haar man en soek skuiling by Sampie, wat nou skadeloos is, en so kry hy sy vyfde vrou. Vier van die ander verhale in die bundel is dorpsketse, waarin Mikro verskeie figure uit die dorpie Rooiwal tipeer. Die keurkommissie vir die Hertzogprys vir 1936 voel dat hierdie werk eervolle vermelding verdien.

Mikro se behandeling van die bruin mense in sy prosa toon met tyd ’n daadwerklike klemverskuiwing. Voor 1945 word hulle geskets slegs binne hulle eie klein milieu, waar die karakters skynbaar onbewus is van groter aktualiteit en rasseprobleme en hulle asof vanselfsprekend onder die bekwame leiding van die blanke staan. Reeds met "Die donker stroom" in 1946 word die politiek vir die eerste keer betrek, hierdie keer met kritiek op die blankes se uitbuiting van die bruin mense om stemme te werf. Die latere "Die koperkan" is ’n probleemroman waarin die rasseprobleem tussen blank en bruin op ernstiger wyse onder die loep kom en die plaasagtergrond plek maak vir die meer kontemporêre stadsmilieu, met die bruin mense wat hierin meer volledig as selfstandige mens uitgebeeld word wat losstaan van die blanke se leiding. Die idealistiese bruin onderwyser Derk Booysen stry teen haat vir die blankes én teen apartheid, maar word daarom deur sy eie mense gewantrou, terwyl die blankes hom ook nie aanvaar nie. "Osse van klei" word eers na Mikro se dood gepubliseer en neem hierdie tema verder. Hierin kom die probleem van die bruin mense binne die apartheidsituasie op menslike vlak tot uitbarsting en bly daar by Gus Opperman slegs verbittering oor.

Die novelles oor Meraai Botes en die ander Gonnakolk-mense is versprei in die bundels "Die wa-as", "Die houtswaan", "Die porseleinkat", "Die nooiensuil", "Gonnakolk", "Die weduwee Meraai" en "Kinders van Meraai".

"Die wa-as" bevat vier novelles, onder andere die verhaal "Nag Mattewis", wat as hoogtepunt in die bundel uitgesonder kan word. Dit is die eerste Gonnakolk-verhaal. "Die wa-as" handel ook oor Gonnakolk se mense, terwyl die bundel verder ook die novelles "Maar die grootste hiervan" en "Die huis langsaan" bevat. "Die houtswaan" bevat vyf novelles en die titelverhaal is ’n vervolg op "Nag Mattewis" uit "Die wa-as".

Daar is ook ’n aantal verhale oor die mense van Soetwater, met veral "Jaatjie, ek kom" wat uitstaan. Ander verhale oor Soetwater is "Liewe Maans", "Hier kom Gawie Jordaan" en "Dankie, Bella". Ten spyte van sy kritiek oor die gebrek aan diepte in die novelles en die beperktheid van die gegewe, beskou Rob Antonissen hierdie boek as die beste prosawerk van 1954 omrede Mikro se atmosfeerskepping en sy vermoë om vlot en kostelik te vertel. "Die porseleinkat" bevat sewe verhale en verower die W.A. Hofmeyr-prys in 1955.

Die verhale oor die mense van Gonnakolk is "Die porseleinkat", "Soppenhoef", "Uw liefhebbende eggenote" en "Die agste van aankomende maand". Daar is ook drie verhale oor die mense van Soetwater, naamlik "Weerlig bo Soetwater", "Bruidjie Dit en Bruidjie Dot" en "Nancy Herrington".

"Die nooiensuil" bevat ses verhale, insluitende "Ai Mattewis" oor Gonnakolk se mense. Die bioskoop die Capitol (of, soos Meraai sê, Gonnakolk se Sondekol) maak op Gonnakolk oop en almal gaan bioskoop toe. Meraai en Mattewis se dogters is groot en Meraai is bekommerd oor hierdie verwikkelinge. Dit is egter die verhaal "Ouma Villett" wat die hoogtepunt van die bundel is, in sy menslike uitbeelding van die goeie vroutjie wat die dubbele kruis van ’n swaksinnige man en treiterende ouvrou met lydsaamheid verdra. Ander novelles in hierdie bundel is "Die nooiensuil", "Hotel Belvedere", "Twee kamers" en "Klippeteklap". "Gonnakolk" is ses verhale oor Mattewis en Meraai en hulle mense en bevat "Ouderling Mattewis", "Die lamp", "Ons tweelingbroer", "Die papierklavier", "Sonde met die soprane" en "Een toer door Afrika". Na Mattewis se dood moet Meraai in "Die weduwee Meraai" alleen oor die weg kom en boonop die kinders verder alleen grootmaak. Hierdie bundel se novelles is "Tot siens, Mattewis", "Ek sal, Mattewis" en "Ekskuus, Mattewis" "Kinders van Meraai" is ’n roman wat die lewe na die dood van Meraai beskryf en word in drie dele verdeel, naamlik "Tewes, die seun van Mattewis", "Maria, die dogter van Meraai" en "Die nuwe Gonnakolk". Met die uitbeelding van die kinders word Mattewis en Meraai se lewens in wyer perspektief gesien en word die gang van geslagte en die veelsoortigheid van die kinders en hulle verwagtings en ideale in familieverband ondersoek.

Die "Gonnakolk"-stories word na Mikro se dood deur P.G. du Plessis vir die televisie verwerk en die Mattewis en Meraai-karakters geniet groot populariteit onder kykers. Ná hierdie televisiereeks word die verhale weer heruitgegee in die bundels "Mattewis en Meraai: Die vroeë jare", "Mattewis en Meraai: Die kinders", "Mattewis en Meraai: Die ouderling" en "Mattewis en Meraai: Die weduwee".

Die kortverhaal "Die ouderlingvrou" word opgeneem in "Halfeeu", waarin P.G. du Plessis hoogtepunte uit die eerste vyftig jaar van "Die Huisgenoot" saambundel. In hierdie verhaal is Meraai bekommerd oor Mattewis se vermoë om in die openbaar te bid na sy verkiesing as ouderling. Sy wil hom ondersteun sodat hy in sy gemeentediens slaag, maar haar inmenging veroorsaak meer probleme as wat dit help. Sy verneem darem tog aan die einde dat Mattewis die kerkraadsvergadering suksesvol met gebed kon open. In 1990 bring die dramastudente van die destydse Pretoria Technikon ’n verwerking van die mense van Gonnakolk na die verhoog.

Ten spyte van treffende momente is die res van Mikro se werk van minder letterkundige belang.

"Huurlinge" hanteer die onderlinge rusies tussen onderwysers op ’n klein dorp.

"Basjan Bastiaanse" is ’n boereroman, waarin die ontwikkeling van ’n ruwe hardwerkende boer tot nasiebesef en geestelike vryheid uitgebeeld word. Die agtergrond is die Afrikaner se lotgevalle tussen 1916 en 1942, met Basjan en sy vrou Hettie wat dien as simbool van die ideale Afrikaanse gesin en gekontrasteer word met ander gesinne wat tiperend word van foute in die volk.

"Vier mense" het ’n godsdienstige tema.

"Klaradynstraat" beeld die wel en wee van die mense van hierdie straat uit, almal verteenwoordigers van die laer en armer klasse in die samelewing, waar daar tussen die wit mense ook mense van kleur woon. Die roman word egter weinig meer as ’n reeks anekdotes om die gesinne aan die leser voor te stel, sonder dat hulle maatskaplike agtergrond grondig ondersoek word of aandag gegee word aan karakterontwikkeling.

"Ons lampe gaan dood" beskryf die ondergang van ’n plattelandse Afrikanergesin in die stad.

"Nog geen herberg" bevat twee novelles. In "Nog geen herberg" is die predikant Bennie Durand ontnugter wanneer hy uitvind dat daar vir hom nie plek in die kerk is nie, terwyl "Die nuwe gebod" die oue en nuwe in ons volkslewe uitbeeld.

In "Die oue en die nuwe" is oom Berrie de Beer die simbool van die beste in die lewensbeskouing van die Afrikaner van die vorige geslag, wat in kinderlike geloof sy God soek en vind. Abraham is die seun van oom Berrie, wat die nuwe lewenshouding simboliseer met sy uitspraak dat die Calvinistiese leer in die mense se pad staan.

"Anna Beyers" is die liefdesverhaal van Anna Beyers en Adriaan Loubser, woonagtig in die bergagtige Noordweste van die Kaapprovinsie. Hulle lewens is egter nie ongekompliseerd nie en die verraderlike Klaas Dampies en die onrusbarende aantal veediefstalle sorg vir grootskaalse bekommernis. Boonop is daar die man wat nie skroom om moord te pleeg nie en agterdog en verwarring saai in die gemoedere van ’n eens vreedsame gemeenskap.

"Die parskuip" is ’n liefdesverhaal wat in die Kaapse wingerde op die spogplaas Oude Kelder afspeel.

"More is dit nuwemaan" is ’n roman oor die mense van die dorpie Lichtendal. Die Swart Virus kom na die dorp en bring die innerlike krag en vrees in die mense uit en wis die onderskeid tussen die trotses en die swakkes en veragtes uit.

"Drie vroue en ’n hond" bevat vyf novelles, met die titelverhaal wat vertel van drie oujongnooiens wat saam met ’n hond in ’n huisie langs die spoorlyn woon. Een nag word hulle wakker wanneer hulle bewus word van ’n man wat hulle afloer en hulle kry groot voetspore in die bedding voor die venster. In stede van vrees maak hierdie besoek egter ander gevoelens in hulle wakker.

"Die dames sestien" bevat twee novelles, die titelverhaal en "Die liewe masker", beide met die onpeilbare vrou as onderwerp. In "Die dames sestien" (naam van ’n eksklusiewe vroueklub) soek Pip Toerien, vrou van professor Jan Toerien, na verwesenliking as individu. In haar soektog verwaarloos sy haar man en kind, met byna tragiese gevolge. Beula Serfontein is in "Die liewe masker" daarvan oortuig dat geluk slegs met geld bekombaar is en dat ’n mens moet veg vir wat jy wil hê. In die proses dra sy ’n masker wat haar ware self verbloem. In "’n Span van 20 Muile" word Skilpadkop nou plat gestoot vir ’n nuwe goudmyn. Die vorige inwoners in hierdie landelike gemeenskap het in hulle beskeidenheid tog ook bestendige lewenswaardes gehad, met hulle eie menslikheid, vreugde in die dagtaak en hegte familiebande. Daar is oom Nollie se vreugde in sy span van twintig muile op die dorsvloer, die Getrou-broers se kunstige klipwerk en Balie se belangrikheid as koster. Die platstoot van die omgewing is simbolies van die vernietiging van die ou waardes en die vervanging daarvan deur materialisme.

"Die koperkanon" is ’n humorverhaal.

"Oudepalmiet" is ’n lang kloofvallei waarin vyf wingerdplase lê en die lewe van die gemeenskap word rondom die wedervaringe van die vyf families op die plase weerspieël. Hoewel die gemeenskap, beide die ouer en die jonger geslag, ’n organiese eenheid vorm, is die probleme wat aangespreek word meer universeel.

"Die winkelvenster" is drie kort novelles, "Die winkelvenster" (die verhaal van die jong onderwyseres Gogga wat haar drome najaag en ’n ou vrou wat haar in die verlede toespin), "Die man in saal D3" (wat die lewe in ’n hospitaalsaal uitbeeld) en "Die man in die deur".

"Droomberg" is ’n klein dorpie vol bome en wingerde. Die nuwe juffrou vind uit dat dit ’n dorpie is vol interessante mense en intriges.

"Ursula" is ten tye van Mikro se dood onvoltooid en word deur C.F. Beyers-Boshoff voltooi. Ursula verlaat haar ouerhuis op die platteland om in Kaapstad te kom werk, waar sy tuisgaan in Ma-lief se tweederangse losieshuis. Tussen hierdie mense leer sy dat die lewe baie fasette het.

Die radiosketse wat Mikro saam met Marie Schoeman skryf, word in "Elke huis het sy kruis" gepubliseer. Dit beeld die kaskenades van ’n dorpsgesin uit, wat benewens gesonde humor en gevatheid min diepgang het. "Dankie Adrianos" bevat ses uiteenlopende kortnovelles wat die gemene tema het van  die dood wat enige tyd kan toeslaan, juis wanneer ’n mens dit die minste verwag.

"Waar die bokmakierie fluit" is ’n bundel kortverhale, met die oorheersende tema dié van idealistiese mense wat verlang na ’n plek om die suiwerheid na te streef.

In "Drielaag" word verhale van hom, H.S. van Blerk en Dolf van Niekerk saamgebundel. "Sewejaartjies" bevat die titelverhaal en "Een aand".

Die kortverhaal "Die naam" word in die versamelbundel "Kortpad" opgeneem, "Die juries" in "Geseënd is julle" en "Op Kareefontein" in "Twaalf Afrikaanse Kortverhale". "Die ouderlingsvrou" word opgeneem in "Halfeeu", waarin P.G. du Plessis hoogtepunte uit die kortverhale in die eerste vyftig jaar van "Die Huisgenoot" saambundel. Ander versamelbundels waarin sy werk verskyn, sluit in "Uit dorp en veld", "Uit ons letterkunde", "Tussen die engtes" en "Vlugte"”

"Hy koop toe vir hom ’n pen" is sy outobiografie, die intimiteit waarvan bederf word deur die onnatuurlike keuse van ’n derdepersoonsverteller. Ook hinderlik is die onderliggende toon van onvergenoegdheid omdat hy glo dat hy nie van letterkundige kritici die erkenning kry wat hy verdien nie. Die boek is nietemin ’n interessante kyk op mense se gewoontes en ’n leefwyse wat onherroeplik verby is, terwyl die streke waar hy gebly het ook lewendig beskryf word.

Mikro skryf talle speurverhale en spanningsverhale.

Die speurroman "Kompartement 1001E" word in 1961 verfilm as "Moord in Kompartement 1001E".

In "Coert Bloemsen se geheim" kom ’n sonderlinge rondloperman in ’n stil Bolandse dorpie aan en maak hom tuis in ’n skuur op een van die erwe. Een oggend word hy vermoor aangetref. ’n Tweede rondloper word kort daarna op dieselfde manier vermoor. Verskeie mense staan onder verdenking. Die speurder van Kaapstad weet dat as hy Coert Bloemsen se geheim kan uitvind, hy ook sal weet wie die moordenaar is.

"Alberdine Bantjies, Speurder" stel hierdie halfblinde, eksentrieke speurder met sy unieke manier om moordsake op te los bekend.

"Moord na ete" is nog ’n Alberdine Bantjies verhaal. Die sieklike en baie ryk Ben Sauerman word op ’n buitengewone manier vermoor en daar is baie verdagtes, almal mense wat graag die erfgename van die aansienlike boedel sou wou wees. Voordat die saak ontrafel word, vind daar nog twee moorde plaas.

"Die vrou van Petrus Delft" waak met jaloerse liefde oor die geluk van haar kinders. Sy is selfs gewillig om Joos te vergiftig sodat Klara nie met hom hoef te trou nie. Dan bied sy haar aan as die moordenares van Johannes, sodat haar familie nie onder verdenking moet staan nie, waarna sy probeer selfmoord pleeg. Sy word gered en vertel die hele storie. Algaande word die insig in die karakters en hulle optredes duideliker.

"Die eensame wag" is ’n verhaal geïnspireer deur die legendariese figuur van Karl Stramrood en sy heldedade en speel af in die dertigerjare van die negentiende eeu aan die Oos-Kaapse grens.

"Die wit arend" speel af in 1825 aan die grens van die Oos-Kaap, waar strooptogte, diefstal en moorde aan die orde van die dag is. Almal soek na die Wit Arend, wat verantwoordelik gehou word vir die onluste. Stefaan Borman weet dat almal dink hy is die Wit Arend, maar hy weet ook dat hy nie vir die onluste verantwoordelik is nie. Met die hulp van Neil White, seun van ’n Britse Setlaar, en die Xhosa Sekwa onderneem hy om die boosdoener aan die man te bring. "Die blou soldatepak" en die vervolg daarop, "Die rooi geruite rok", speel af in die tyd van Willem Adriaan van der Stel se bewind aan die Kaap.

"Die Oranje Sneltrein" vertel van vyftigduisend rand se diamante wat in Durban gesteel is, waarna dit met die Oranje Sneltrein na Kaapstad gebring word. Speurder-sersant Egbert Louw moet in die twee dae wat die reis duur, die saak oplos. Kort-kort kom hy op iets verdag af, maar baie van sy leidrade is vals, geplant deur ’n geslepe bende wat weet hoe om mense om die bos te lei.

In "Die blonde haarkapper" word die lyk van speurder Chris Louw van die Veiligheidspolisie in Bankstraat gevind. Hy was op die spoor van iets groots, maar sy kollegas weet nie wat dit was nie. Sersante Ben Carr en Jos Melck vind dat daar interessante karakters in Bankstraat is. By die haarkappersaak werk ’n blonde haarkapper en daar is Stephen Burke wie se vrou ’n paar maande gelede vermoor is. Hulle eerste goeie leidraad is ’n meisie met ’n groen rok wat ’n eienaardige advertensie in ’n koerant geplaas het. Hulle spoor haar op maar sy word vermoor voordat sy kan praat.

In "Die poskoetsrower" is George Haan die stigter van die groot maatskappye die Golden Water Company en die Golden Transport Company in Johannesburg en menigeen beny en bewonder hom. Sy werklike ambisie is egter om die grootste rooftog te pleeg wat nog ooit in die land plaasgevind het. John Morris, die speurder uit die Kaap, word deur die kommissaris van polisie laat kom om misdaad in Johannesburg hok te slaan. Net toe hy dink dat misdaad onder beheer is, vind die grootste poskoetsroof in die land se geskiedenis plaas.

Vir die jeug skryf Mikro ’n groot aantal avontuurverhale. Hierdie sluit in ’n groot aantal wat tydens die Anglo-Boereoorlog afspeel, soos "Die ruiter in die nag" en die vervolg daarop, "Kaptein Gereke", "Die jongste ruiter", "Boerseun", "Die jongste veldkornet", "Vlam", die "Kleingeld"-reeks en "Die Bont Takbok"-reeks.

Hoewel die verhale suiwer fiksie is, word historiese karakters en veldslae gebruik om die agtergrond histories korrek in te kleur en sodoende geloofwaardigheid te verhoog. "Ruiter in die nag" word verfilm en plaaslik en internasionaal uitgereik en dit word ook in Engels vertaal as "The night rider". Hierin doen ’n geheimsinnige ruiter in die nag waaghalsige verkenningswerk vir die Boeregeneraals. Telkens uitoorlê hy die vyand en hulle soek tevergeefs na hom. Niemand weet wie hy is nie, maar Willemien wonder of dit nie moontlik Sarel Gereke kan wees nie. "Kaptein Gereke" is die vervolg op "Ruiter in die nag". Kaptein Sarel Gereke ontmoet in die geheimsinnige Engelse verkenner, die “Kolonel”, ’n waardige teenstander. Sarel probeer sy identiteit vasstel, maar boet byna met sy lewe daarvoor. Hy en sy makkers besorg die president na veiligheid, maar kort daarna is die oorlog verby en keer hy terug na sy plaas, waar hy en Willemien saam die toekoms kan ingaan.

"Die jongste ruiter" is die verhaal van die dertienjarige Krisjan Venter. Op die plaas speel hy dikwels saam met sy boetie en sussie oorlog, maar dan kom die kans om by generaal De Wet se kommando aan te sluit, waar hy ’n knap verkenner word.

"Die jongste veldkornet" is nog ’n verhaal uit die Anglo-Boereoorlog. Dries Lombard is op negentien die jongste veldkornet in die Vrystaat. Hy word die taak gegee om saam met sy kommando vir president Steyn veilig van Reitz na Warden te vergesel. Daar is egter ’n verraaier in hulle midde wat die planne aan die Engelse verklap, wat bitter graag die president as gyselaar sou wou gevange neem. “"Vlam"” is die perd van Adriana, die dogter van ’n Kolonialerboer. Met die koms van die oorlog sluit Adriana se ouer broer Gert op Vlam se rug by die Boere-kommando’s aan en kort voor lank word Vlam ’n legende. Die Tommies dink dit moet ’n spookperd wees, want hy is skynbaar orals, kan nêrens vasgekeer word nie en is in staat om die kommando’s teen die vyand te waarsku.

"Die bont takbok"-reeks handel oor die dapper verkenner Ben Lasserbi, wat in werklikheid prins Carlo van Lasserkov is. Hy veg vrywillig aan die Boere se kant tydens die Anglo-Boereoorlog.

In "Die bont takbok" weet nie een van sy medeverkenners of selfs sy bevelvoerder generaal Koos de la Rey wie hy in werklikheid is nie. Hulle vind dit eers uit wanneer die jaloerse en selfsugtige prinses Rosa kom om hom te probeer teruglok na haar en selfs nie vir die gemeenste dade van verraad stuit nie. Ben wil egter sy adellike afkoms afsweer, veral nadat hy vir Lettie Potgieter ontmoet, die mooi Boerenooi wat prinse wantrou. Hy word die baasverkenner, die Bont Takbok.

In "Die bont takbok verken" doen sy broer, kroonprins Mikos, ’n beroep op Ben om na Lasserkov terug te keer. Oorlogswolke het oor Lasserkov saamgepak en die enigste man wat die Huis van Lasserbi weer op die troon sou kon plaas, was Ben Lasserbi. Sy selfopgelegde taak op Afrikaanse bodem was egter nog nie voltooi nie.

"Die bont takbok word bittereinder" sluit hierdie reeks af. Ben is steeds die baasverkenner van generaal De la Rey en voer die generaal se gevaarlikste bevele uit. Hy waag dit ook om sy verlange na Lettie te stil deur ’n besoek aan die konsentrasiekamp op Irene. Op 6 Junie 1902 kom generaal De la Rey en sy burgers egter by Doornkom voor hulle laaste graf te staan – die graf van die vryheid van die Boere-nasie.

Die drie boeke in die "Kleingeld"-reeks speel ook tydens die Anglo-Boereoorlog af.

In "Die Kleingeld-kommando" ontmoet ons vir Kleingeld Barnard en sy elf penkopmaats wat op eie inisiatief ’n kommando vorm om aan die oorlog deel te neem en veral hulp te verleen aan diegene wat op die plase agtergebly het of in die veld verkeer. Hulle einddoel is om by generaal De Wet se kommando aan te sluit, kom wat wil. ’n Fragment uit hierdie boek word deur F.V. Lategan opgeneem in die versamelbundel "Voorsmaak", wat bydraes van Scheepersprys-wenners bevat.

"Burgers van die Kleingeld-kommando" vertel van hulle verdere avonture. So neem hulle op aanmoediging van kommandant Koos Fourie sestig perde van die Engelse af en neem dit na die Boere op kommando, terwyl hulle by ’n ander geleentheid gesteelde perde vir slagdiere verruil wat hulle ongemerk onder die vroue en kinders in die kampe te Bethlehem uitdeel. Hulle vang vir Lewies Nel, die hensopper, en oorhandig hom aan generaal de Wet. Kleingeld loop ook weer vir Hester van Tromp raak, die meisie aan wie hy so dikwels dink maar in wie se teenwoordigheid hy altyd na die regte woorde moet soek.

"Generaal Kleingeld" sluit die reeks af. Kleingeld Barnard en sy dapper penkopkommando maak dit vir die Engelse in die Vrystaat so warm dat ’n offisier spesiaal deur sy generaals aangesê word om die seuns voor te keer en na Bloemfontein te bring. Hy kry dit egter nie reg nie en dit is die penkoppe onder hulle “generaal” Kleingeld wat daarin slaag om deur die vyandelike linies te breek om klere en ander voorrade aan die manskappe in die veld te lewer. So swerf die elftal rond en beland van die een skermutseling in die ander. Na dit alles kom die berig dat die oorlog verby is. Hulle gaan met weemoed en tog ook met hoop huis toe en terug na diegene wat vir hulle gewag het.

Die "Sias en Mias"-reeks is jeugboeke vir jonger kinders, waarin die avonture van die identiese tweeling afspeel in die verskeie plattelandse gebiede waar hulle pa as sendeling werk.

Met "Sias en Mias" word die reeks ingelei en maak ons kennis met die onnutsige tweeling, seuns van eerwaarde Jan Viljoen van Bitterwater.

"Sias se spoetnik" se titel word by ’n herdruk verander na "Sias se ruimtetuig". Hierin probeer Sias die taal van die diere te bemeester, waarna hy die gevaarlike ontdekkingsreis na die maan in sy nuwe ruimtetuig, Colombia, wil onderneem. Om die taal van diere te leer moet hy volgens Koos Geyer slegs een nag alleen op Boesmansberg deurbring, maar hierdie uitstappie ontaard in ’n nag van angs en verskrikking en ’n botsing met die gereg. Met die maanreis gaan dit nie beter nie.

"Voëlvlei se konsert" word later herdruk as "Die konsert". Juffrou Otterkam het al haar dae om die skoolkonsert te organiseer, veral omdat sy boonop trouplanne het. Dan jaag Boesman, Sias se mak akkedis, haar ook nog die skrik op die lyf.

In "Jasper, die molslang" hou Sias en Mias ’n molslang in die hokkie wat Sias skelmpies in hulle buitekamer ingesmokkel het. Juffrou Otterkam met haar aanstaande bruidegom en ’n streep huismense daag onverwags daar op. Jasper se teenwoordigheid word ontdek en dit lei tot groot konsternasie, veral wanneer hy wegseil en wegkruip.

In "Die hanskalfies" maak die mooi nuwe juffrou vir Mias voorsitter van die Landsdiensklub. Dit veroorsaak dat Sias so ampertjies die kluts kwyt raak.

Die tweeling se kleinboetie, Kleinjan, kry in "Abednégo die skilpad" ook ’n troeteldier. Kleinjan wil vir Abednégo as projek vir die Landsdiensklub gebruik en met skoenpolitoer poleer hy die skilpad se dop mooi blink. Dan word Abednégo gesteel.

"Speurder Sias" beplan om vir Joggie Petoors vas te trek, al is hy te slim vir sersant Pietertjie van Wyk. Vir ou Joggie is daar niks so lekker as om te steel nie en hy verbeel hom dat hy nog eendag koning gaan word. Wanneer die stemme so met hom praat, ontgeld al wat ’n hoender is dit en Joggie draai hulle nekke maklik om. Dan kom maak Joggie amok in die pastorie se hoenderhok en Sias kry sy planne agtermekaar.

In "Die steenbokkie" wou Sias nog altyd ’n mak wildsbokkie gehad het. Die laaste dag van die Desembervakansie gaan die seuns piekniek hou in die berg, onbewus van die man en sy geweer op die spoor van twee steenbokkies. Toe die skote klap, sien Sias die lammetjie in die ruigtes.

"Ounooi die uil" is Mias se uil en orals waar Mias gaan, sit Ounooi op sy skouer. Mias glo dat Ounooi baie slim is en sommer gou leer Ounooi hoe om self haar hokkie oop te maak. Daar kom egter probleme wanneer Ounooi vir Mias in die kerk en later in die skool gaan soek.

"Afskeid" gaan oor die tweeling se weggaan van Bitterwater wanneer eerwaarde Viljoen ’n beroep na Biesielaagte aanneem. Sias is veral hartseer, want sy pa het gesê dat hulle geen dier kan saamneem nie en boonop het hy vir die eerste keer verlief geraak op ’n meisie.

In "Eerste dae op Biesielaagte" is Sias en Mias sommer met die intrapslag in die moeilikheid by die nuwe skool. Dis nie dat hulle dit so wil hê nie, maar vir wat foeter almal ook so oor wie Sias en wie Mias is? Mettertyd leer die tweeling egter hul nuwe omgewing ken.

In "Die harp" kry elke tweede kind op Biesielaagte ’n harp en Kleinjan wil opsluit ook een hê, ongeag wat sy pa sê. Sias kom in groot moeilikheid, want daar word geld in juffrou Rens se klas gesteel en sy beskuldig hom daarvan. Sias weet egter wie die skuldige is, maar wil dit nogtans nie verklap nie.

In "Kaptein Mias" word Mias gekies as kaptein van die onderelf-rugbyspan, maar die druk is groot, want sy pa het op sy dag vir die Westelike Provinsie gespeel. Wanneer die span gaan toer, gaan pa Jan en die hele gesin saam, maar dis maar moeilik om goed te speel as jou pa jou met arendsoë uit die pawiljoen dophou. Eindelik verdien Mias tog op hierdie toer die titel as kaptein. “"Kleinjan"” is die laaste boek in hierdie reeks en hierin gaan hierdie boetie van die tweeling vir die eerste keer skool toe, waar hy konsternasie veroorsaak net waar hy gaan en almal treiter.

Die bundel "Lente" bevat ’n aantal korter jeugverhale, waarin die probleme van die jeug aangeraak word, soos die gewaarwording van die eerste liefde in die titelverhaal. Die jeugverhale "Die silwerpotlood" en "Die goue protea" maak gebruik van ’n alwetende volwasse verteller, wat die intimiteit van die teks verswak. "Die silwerpotlood" is die verhaal van die mense van Beesdam, veral van Justifina Poggenpoel, wat ’n gesonde verstand het en ’n lieflike geaardheid, maar ook skeelogies, flenter klere en ’n lui pa. Haar ma is reeds dood. Sy het almal lief, ook vir Witsie die brak en die onnutsige Alwyn, maar haar grootste hartsbegeerte is ’n potlood met ’n rubber aan. "Die goue protea" gebruik die volwassewording van ’n jong meisie (Estelle) en die soeke na ’n skaars proteasoort as tema, wat as simbool ook verwys na die strewe na waardevolle insig in die lewe. In 1961 verwerf "Die" g"oue protea" ’n toekenning van die Nasionale Boekhandel.

Mikro sluit dikwels diere in die verhaalgegewe in, selfs as hoofkarakters. "Slapjan" is ’n opreggeteelde hond, maar hy is nie soos ander jaghonde nie. Hy is groter en lomper met groot ore wat soos blare lyk en lief is vir alles en almal. Hierdie einste groot liefde van hom beteken so byna sy ondergang, maar toe kom die blinde Laurette met ’n liefde net so groot soos die van Slapjan. "Ghoen" is ook ’n hond. Vir "Die jongste ruiter," "Die ruiter in die nag", "Kaptein Gereke", "Boerseun", "Die Kleingeld-kommando" en "Lente" verwerf Mikro in 1957 die Scheepersprys vir Jeuglektuur.

Vir jonger kinders is daar ook dierverhale soos "Die wit perd van Tan Fienie", "Die goue eekhorinkie en ander verhaaltjies", "Napoleon die blouskimmel" (wat Miriam verstaan, sy wat nie so gesond soos ander kinders is nie) en "Ou Borreldien" (die spikkelperd wat ou Moosa se groentekar trek en vir Henk die mooiste perd op aarde is). "Die twee bruin perde van Oom Tewie" se name is Beyers en De Wet. Hulle is net karperde, maar is onafskeidbaar en het ’n besondere verhouding met Oom Tewie. Dan gaan Oom Tewie dood en word die perde op vendusie verkoop en van mekaar geskei. Dit gaan hulle egter nie toelaat nie. "Die wiel" beeld die vele gebruike van ’n kruiwawiel tydens die Groot Trek uit.

Mikro se dramatiese werk is nie op dieselfde peil as sy prosa nie. Reeds in 1929 skryf hy die ongepubliseerde drama, "As tweetjies met mekaar wil vry", wat hy instuur vir beoordeling vir die Hertzogprys van daardie jaar.

"Diplomaties", "Die grootste genot" en "Net een dag of Die Vakansiegangers" is ook dramas wat hy reeds vroeg in sy loopbaan skryf en hy hervat eers weer skeppende werk in hierdie genre in die laat vyftigerjare.

"Die dae van ons jare" is ’n koorspel wat na aanleiding van Bybelse boustof ’n beeld van die menslike lewe van die wieg tot die graf wil gee.

"Die rooi lêer" spot met die burokrasie van die staatsdiensamptenary.

"T in die blou kamer" ("’n satire in drie misdrywe") is ’n parodie op eksklusiewe snobistiese damesklubs wat hulle ledige tyd verwyl deur hulle talle sosiale en maatskaplike verpligtinge te bespreek en beplan.

In "Twee goue beddens" loop politieke ambisie deur.

Sy eenbedryf "Eerwaarde Penniklein" verskyn aanvanklik in "Helikon" van April 1952 en word in Gerhard J. Beukes se versamelbundel "Nuwe eenbedrywe" opgeneem en later ook in die versamelbundel "Die rooi duiwel se as". Hierin vermoed twee van die gaste dat Saaiman-Brink en sy nooi waardelose aandele aan hulle probeer verkoop, wat tot ’n botsing lei.

Bosman de Kock verwerk "Bruidjie Dit en Bruidjie Dot" (waarin hy die verhale van die mense van Soetwater saamsmee in ’n drama van agtien tonele) vir die verhoog en dit word in 1964 deur TRUK opgevoer.

In 1964 word die Goue Protea-toekenning aan hom oorhandig vir sy bydrae tot grondbewaring in Suid-Afrika. Die Nasionale Filmraad maak in 1967 ’n dokumentêre rolprent oor sy lewe en werk met die doel om dit vir opvoedkundige doeleindes te gebruik. Die Laerskool Mikro in Kuilsrivier word in 1972 gestig en na hom vernoem. Ten tye van sy honderdste verjaarsdag in 2003 stel sy dogter Corlia Fourie ’n keur uit sy werk saam, wat onder die titel "Want die lewe is so goed" gepubliseer word. In 2003 hou die Nasionale Afrikaanse Letterkundige Museum en Navorsingsentrum (NALN) ook ’n herdenkingsdag tot sy eer. In 2004 is Mikro se lewe en werk die onderwerp van die ATKV se jaarlikse literêre vasvrakompetisie "ATKV-Litdink".

Werke uit sy pen sluit in:





</doc>
<doc id="31941" url="https://af.wikipedia.org/wiki?curid=31941" title="Hertzogprys">
Hertzogprys

Die Hertzogprys is 'n bekroning wat toegeken word deur die Suid-Afrikaanse Akademie vir Wetenskap en Kuns. Dit word jaarliks toegeken aan 'n skrywer met hoogstaande werk, beurtelings, in die veld van drama, poësie of prosa. Die jaarlikse wenner word bepaal deur die sewe lede van die Letterkunde-kommissie. Dit word beskou as die hoogste eer wat 'n Afrikaanse skrywer kan toekom.

Die Hertzogprys is die belangrikste prestigeprys in die Afrikaanse letterkunde en heet na een van die grootste kampvegters vir Afrikaans: genl. J.B.M. Hertzog.

Dit het in 1914 tot stand gekom deur 'n skenking van £1 200 wat genl. Hertzog vir dié doel gemaak het. Hy was in 1910 in 'n lastergeding gewikkel wat voortgevloei het uit sy stryd vir die onderrig van Hollands in die skole van die Vrystaat. Die geld het oorgebly uit 'n fonds vir die vereffening van genl. Hertzog se gedingkoste waartoe die Afrikaanse volk bygedra het en is deur hom onder beheer van die Akademieraad geplaas vir belegging en aanwending van die rente daarop vir 'n Afrikaanse letterkundige prys. Dit is gedoen ingevolge 'n notariële skenkingsakte, onder datum 27 Mei 1914.

Oorspronklik, so blyk uit die skenkingsakte, was dit 'n wedstrydprys vir ingesonde stukke, maar op 15 Februarie 1923 het genl. Hertzog skriftelik toegestem dat alle gepubliseerde boeke vanself in aanmerking mag kom. In 1928 is met genl. Hertzog se toestemming, soos in 'n brief van 3 April 1928 te kenne gegee, besluit om die drie literêre vorme, nl. prosa, poësie en drama, afsonderlik om die beurt te bekroon. Volgens voorskrif van die skenkingsakte self, kon tydens genl. Herzog se lewe veranderinge in die voorwaardes aangebring word met sy toestemming. Na sy oorlye mag dit geskied by eenparige besluit van die Akademieraad.

Gedurende enkele jare het ook "wetenskaplike prosa" vir die Hertzogprys in aanmerking gekom. So het prof. J. du P. Scholtz in 1943 die Hertzogprys ontvang vir "Die Afrikaner en sy taal" en dr. Coenraad Beyers in 1944 vir "Die Kaapse Patriotte". In 1946 is die afdeling "wetenskaplike prosa" afgeskaf. Hieruit het in 1947 die Akademieprys vir Geesteswetenskappe ontstaan, wat sedert 1955 bekend staan as die 'Stalsprys vir Geesteswetenskappe'.

Die bedrag van die prys is in 1964 deur die Akademieraad verhoog tot R2 000 (uit Akademiefondse), maar in 1966 het die Akademieraad besluit om terug te keer tot die voorskrifte van die skenkingsakte en om die prys te beperk tot die rente op die kapitaal. In 1974 het die prys R900 bedra. In 1978 is die prysgeld na R2 000 plus 'n goue medalje verhoog. Vanaf 1994 het Rapport Uitgewers 'n bykomende bedrag van R15 000 geskenk en vanaf 2003 is die skenking R20 000 per jaar sodat die prysgeld tans (2008) R22 000 beloop plus 'n 18 karaat goue Hertzoggedenkpenning.

Die prys word slegs toegeken aan oorspronklike werke in Afrikaans. Die wisseling tussen die drie letterkundige formate het begin in 1968 met poësie, daarna drama en daarna prosa. Die kommissie oorweeg slegs die werk gepubliseerd uit die vorige drie kalenderjare, en kan die toekenning maak op enkelwerk of die oeuvre van 'n skrywer. Vorige wenners mag weer bekroon word vir latere werke, behalwe dat die persoon nie 'n oeuvre-toekenning kan ontvang binne dié genre waarin die vorige oeuvre-toekenning plaasgevind het nie.








</doc>
<doc id="31950" url="https://af.wikipedia.org/wiki?curid=31950" title="Wine (sagteware)">
Wine (sagteware)

Wine is 'n sagteware aanwending wat poog om dit vir Unix-tipe rekenaars op 'n x86 argitektuur moontlik te maak om programme wat oorspronklik vir Microsoft Windows geskryf is te kan loop. Wine verskaf ook 'n sagtewarebiblioteek wat bekend staan as "Winelib" en ontwikkelaars sal help om Windows aanwendings te kan skep en verskuif na 'n Unix-tipe sisteem.

Wine is 'n rekursiewe akroniem vir "Wine Is Not an Emulator" (wat in Afrikaans beteken: "Wine is geen emulator nie", die naam is ook gekies omdat dit die Engelse woord vir wyn is), is 'n Windows-aanpasbare bedryfstelsel vir POSIX-aanpasbare bedryfstelsels.

Die Wine ontwikkelaars het die eerste beta uitgawe van Wine (uitgawe 0.9) op 25 Oktober in 2005 na 12 jaar se ontwikkeling vrygestel. Uitgawe 1.0 is op 17 Junie 2008 vrygestel onder die GNU Lesser General Public License (LGPL). Wine is dus vrye sagteware.


</doc>
<doc id="31952" url="https://af.wikipedia.org/wiki?curid=31952" title="Heroïen">
Heroïen

Heroïen (CHNO diasetielmorfien) is 'n kleurlose, bitter smakende, kragtige, sintetiese opioied (bykans twee maal so sterk soos morfien in analgetiese aksie). Die besit, handel en vervoer hiervan is onwettig in meeste lande, Suid-Afrika ingesluit. Heroïen word vanuit morfien vervaardig. Dit kom, onder andere, in die vorm van wit poeier of bruin kristalle voor. Straatheroïen is meestal onsuiwer en word opsetlik met vulstowwe soos melksuiker vermeng. Heroïen word gerook, gesnuif en ook ingespuit. Heroïen is fisies en psigies uiters verslawend.

Die opium-papawer is in Mesopotamia so lank gelede as 3400 vC gekweek. Die chemiese analise van opium in die 19de eeu het getoon dat die meeste van sy aktiwiteit toegeskryf kan word aan twee alkaloïede, kodeïen en morfien.

Diamorfien is in 1874 gesintetiseer deur C. R. Alder Wright, 'n Engelse chemikus wat by die St Mary's Hospital Medical School in Londen werk. Hy het eksperimenteer met die kombinasie van morfien met verskillende sure. Hy het vir 'n paar uur anhidriese morfienalkaloïed gekook met asynsuuranhidried en het 'n sterker asetileerde vorm van morfien, wat nou "diacetylmorphine" of "morfien-diacetaat" is, geproduseer. 
Wright se uitvinding het nie tot verdere ontwikkelings gelei nie, en diamorfien het eers gewild geword 23 jaar later deur 'n ander chemikus, Felix Hoffmann, hersien word. Hoffmann het gewerk by die Bayer farmaseutiese maatskappy. In 1895 het die Duitse dwelmmaatskappy Bayer diacetylmorfien bemark as 'n geneesmiddel onder die handelsmerknaam Heroïen.



</doc>
<doc id="31953" url="https://af.wikipedia.org/wiki?curid=31953" title="Belgrado">
Belgrado

Belgrado (Serwies: Beograd / Београд, [beǒɡrad], , letterlik: "wit vesting") is die hoofstad en grootste stad van Serwië. Die stad het 'n bevolking van 1 166 763 in 2015 gehad en beslaan 'n oppervlakte van 359,96 km². Belgrado is in 279 v.C. deur die Romeine as "Singidunum" gestig en is aan die monding van die Savarivier in die Donau geleë.




</doc>
<doc id="31956" url="https://af.wikipedia.org/wiki?curid=31956" title="Slag van die Nyl">
Slag van die Nyl

Die Slag van die Nyl (1 Augustus - 2 Augustus 1798) was 'n seeslag waar die Britse Vloot onder leiding van Viseadmiraal Horatio Nelson die Franse vloot verslaan het en Napoleon se leër in Egipte van steun afgesny het. Franse verliese word beraam op soveel as 1 700 gesneuweldes (insluitend Viseadmiraal Brueys) en 3 000 krygsgevangenes. 218 Britte het tydens die seeslag gesneuwel.

Napoléon Bonaparte was op die tydstip nog 'n Franse generaal wat vinnig besig was om opgang te maak. In sy poging om die Britse posisie in Indië te bedreig het hy Egipte ingeval en verower. Die veldtog deur Napoleon het ook baie wetenskaplikes, opvoedkundiges en tegniese kundiges ingesluit wat onder andere landmeters ingesluit het wat die moontlikheid om 'n kanaal tussen Rooisee en die Middelandse See te grawe ondersoek het. Voor die inval het Napoleon gerugte versprei dat hy 'n inval in Ierland beplan. Dit het die Britte oorreed om die westekant van die Middelandse See te bewaak en Napoleon se vloot toegelaat om na Egipte te seil sonder enige teenstand. Drie weke na sy leër aan wal gegaan het, het 'n Britse vloot van 14 skepe onder leiding van Horatio Nelson wat naarstigtelik opsoek was na die Franse vloot uiteindelik op die 15 Franse skepe afgekom in die baai van Aboukir in Egipte.

Die Britse vloot het die Franse vloot net voor sononder op die 1 Augustus genader. Die Franse vloot was in die Baai van Aboukir geanker in vlak water minder as 14 m diep naby 'n sandbank. Die Franse vloot het die sandbank gebruik om die bakboordkant van hul vloot te beskerm terwyl hulle stuurboord na die oop see gerig was. Brueys wat bekend was met Nelson se taktiek het sy geankerde skepe aanmekaar vasgeketting om te probeer verhoed dat die Britse vloot deur hul lyn sou sny. Bruey het verwag dat die slag die volgende dag sou begin aangesien hy geglo het dat die Britte dit nie sou waag om snags in vlak, onbekende waters in 'n konfrontasie betrokke te raak nie. Voorbereidings aan die Franse kant was daarom nie so dringend nie en daar bestaan ook die moontlikheid dat die Franse vloot sou probeer het om gedurende die nag te ontsnap.

Iemand op Thomas Foley se skip die "Goliath" het agtergekom dat daar 'n gaping tussen die voorste skip van die Franse vloot en die land daarnaby was. Hy het geraam dat die ankerkettings diep genoeg sou wees om sy skip toe te laat om bo-oor te vaar. Die "Goliath" het deur hierdie gaping gevaar saam met 'n paar ander Britse skepe en sodoende is die Franse vloot van beide kante af aangeval. Die Franse skepe was waarskynlik nie voorbereid op 'n aanslag van die bakboord kant af nie en hul kanonne aan daardie kant was waarskynlik nie voorbereid daarop nie. Een van die Britse skepe die "Culloden" is gestrand maar die oorblywende skepe het voortgevaar en baie skade aan die Franse skepe aangerig.

Die vlagskip van die Franse vloot die "L'Orient" is deur die "Bellerophon" bestook maar is ontmas en het hulpeloos weggedryf. Daarna het die "Alexander" en die "Swiftsure" hom bestook. Om 21:00 het die "L'Orient" aan die brand geslaan en was daar 'n verposing in die slag met skepe wat probeer het om meer afstand tussen hulle en die brandende skip te plaas. Rondom 22:00 het die brand die magasyn bereik en het die skip ontplof en die skip uitmekaar geskiet. Slegs 'n honderd van die "L'Orient" se bemanning van 'n duisend het oorleef. Die skokkende ontploffing het byna 'n 30 minute verposing in die slag meegebring.

Slegs twee van die Franse skepe aan die een kant van hul lyn, die "Le Généreux" en die "Guillaume Tell" saam met twee fregatte, die "Diane" en die "Justice" kon daarin slaag om te ontsnap. Die oorblywende skepe is almal gebrand of gevange geneem op die 2 Augustus.

Nelson is tydens die geveg getref toe 'n kartets bo hom ontplof het terwyl hy op die dek gestaan het. Die geneesheer het hom ondersoek en bevind dat die wond oppervlakkig was, al wou Nelson dit nie aanvanklik glo nie (hy het selfs die kapelaan laat ontbied omdat hy geglo het hy lê op sterwe). Nelson het egter ten volle van die wond herstel.

Die nuus van die oorwinning het Brittanje nie dadelik bereik nie omdat die skip wat die nuus na Brittanje moes neem gevange geneem is na 'n woeste geveg met die "Le Généreux" wat tydens die geveg by Aboukir baai ontsnap het.

Nelson het na Italië vertrek waar die "Vanguard" by die baai van Palermo gestrand is. Hier het ook een van die meer omstrede voorvalle tydens Nelson se loopbaan plaasgevind naamlik die teregstelling van Prins Francesco Caracciolo.

Napoleon wat reeds sy leër aan wal gesit het, het sy verowering van Egipte voltooi en verder gegaan en Sirië ook verower. Die politieke situasie in Parys het egter verander. Hy het sy troepe agtergelaat en teruggekeer na Frankryk om beheer te neem van die staatsgreep wat sou lei tot sy verkiesing as die Eerste Konsul. Napoleon het homself daarna as Keiser gekroon op die 2 Desember 1804.

Die seeslag het die Britse heerskappy op see gevestig vir die duur van die Franse Rewolusionêre oorloë en was 'n belangrike bydrae tot die groeiende faam van Admiraal Nelson.



</doc>
<doc id="31957" url="https://af.wikipedia.org/wiki?curid=31957" title="Pous Leo IX">
Pous Leo IX

Leo IX was die 152ste pous van die Rooms-Katolieke Kerk.

Pous Leo IX is gebore as Bruno von Egisheim-Dagsburg op 21 Junie 1002 in Eguisheim, Elsas, die seun van graaf Hugo von Egisheim en sy vrou Heilwig von Dagsburg. Hy het sy loopbaan begin as soldaat en offisier in die keiserlike leër. Voor sy verkiesing as pous was hy biskop van Toul vanaf 1026. Op 12 Februarie 1049 volg hy Pous Damasus II op en regeer tot sy dood op 19 April 1054. Hy word opgevolg deur Pous Victor II. Die naam ‘Leo’ beteken 'leeu'.

Pous Leo IX was 'n neef van keiser Hendrik III en deur sy toedoen verkies as pous. Hy is bekend vir die deurvoering van die hervormings van Cluny. Hy stig die kollege van kardinale en vestig die top-bestuur van die kerk. In die Paas-sinode van 1049 word die selibaat vir die klerus weer bevestig en is simonie weer veroordeel. Op 29 April 1050 hou hy 'n verdere Paas-sinode oor die leer van Alberic (of Berengar) van Tours.

Die pous het probeer om die Normandiërs in Suid-Italië te bestry, maar hy is verslaan in die slag by Civitate op 18 Junie 1053. Hy is gevang en in Benevento aangehou tot Maart 1054. Daarna is hy terug na Rome waar hy sterf op 19 April 1054.

Leo IX het die kardinaal Humbert van Mourmoutiers, kardinaal-biskop van Silva Candida, na Konstantinopel gestuur om die patriarg Michael I Cerularius te ekskommunikeer oor sy gedrag in Suid-Italië. Die patriarg het toe op sy beurt vir Humbert en die pous ge-ekskommunikeer en sodoende het die groot Westerse Skisma op 16 Julie 1054 ontstaan. Hoewel dit oënskynlik oor ekskommunikasie en Suid-Italië gegaan het, was dit in werklikheid oor die oppergesag van die pous van Rome oor die Oosters-Ortodokse Kerk van die patriarg.

Pous Leo IX word as heilige vereer in die Rooms-Katolieke Kerk. Sy feesdag is op 19 April. Hy is die patroonheilige van musikante en orreliste.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="31959" url="https://af.wikipedia.org/wiki?curid=31959" title="Central News Agency-prys vir Letterkunde">
Central News Agency-prys vir Letterkunde

Die Central News Agency-prys vir Letterkunde (CNA-prys, CNA-prys vir Letterkunde) was 'n belangrike jaarlikse letterkunde-toekenning in Suid-Afrika. Dit was vernoem na die CNA-boekwinkelketting. Dit erken prosa en poësie, in beide Engels en Afrikaans. Die toekenning kon egter toegeken word aan werk gepubliseer in enige van Suid-Afrika se landstale, mits die skrywer Suid-Afrikaans in geboorte of deur middel van permanente verblyfskap is.








</doc>
<doc id="31960" url="https://af.wikipedia.org/wiki?curid=31960" title="Eugène Maraisprys">
Eugène Maraisprys

Die Eugène Maraisprys, vantevore bekend as die "Aanmoedigingsprys" en later die "Debuutprys", is 'n toekenning van die Suid-Afrikaanse Akademie vir Wetenskap en Kuns vir 'n eerste of vroeë publikasie in Afrikaans. Dit is in 1971 hernoem na die Afrikaanse digter en navorser Eugène Marais. Die prys het geen genre-indeling nie, maar slegs werke wat in die vorige kalenderjaar verskyn het, kan in aanmerking kom. Voorts kan 'n skrywer dit net een keer verower. Die prysgeld bedra tans (2009) R22 000 en word geborg deur Absa en "Rapport".




</doc>
<doc id="31961" url="https://af.wikipedia.org/wiki?curid=31961" title="Elisabeth Eybers">
Elisabeth Eybers

Elisabeth Françoise Eybers OIG ( 26 Februarie 1915 – 1 Desember 2007) was 'n Afrikaanse digteres, en die eerste vrou wat 'n Hertzogprys vir poësie gewen het. Haar belangrikheid in die Afrikaanse poësie is geleë daarin dat sy begin het om die vrou se ervaringswêreld -- die kennismaking met die liefde, swangerskap en geboorte, maar later ook besinnings oor die middeljare -- te beskryf. Sy sterf in Amsterdam aan hoë ouderdom.

Elisabeth Francoise Eybers is op 26 Februarie 1915 op Klerksdorp gebore as die middelste van drie dogters van ’n Afrikaanse pa, die NG predikant dr. John Henry Eybers (1878–1962), en ’n Engelse ma, Elisabeth Susanna (Lily) le Roux (1879–1968). Haar ouer suster is Marianne Maria en haar jonger suster Jeanette. Die familie Eybers stam af van John Heinrich Eybers, afkomstig van Siedenburg in Duitsland, wat in 1779 in Suid-Afrika aankom. Haar ouers is sewe jaar verloof en ds. Eybers studeer eers op Stellenbosch en dan aan die Vrije Universiteit van Amsterdam, waarna hulle trou en Klerksdorp hulle eerste gemeente word. ’n Jaar na Elisabeth se geboorte vestig die gesin hulle in 1916 steeds in Wes-Transvaal op Schweizer-Reneke, waar haar vader die NG Kerk predikant op die dorp is en haar ma onderwys in Engels gee. Haar moeder se begaafdheid blyk duidelik uit die feit dat sy op 26-jarige ouderdom aangestel is as die eerste hoof van die Meisieskool Oranje in Bloemfontein en dat sy alle hoërskoolvakke, Duits uitgesonderd, kon doseer. Die oupa-grootjie aan moederskant is Pieter W. Bosman, ’n boer van Stellenbosch, wie se "Nagelaten Gedichten" in 1894 deur sy seun, destyds die burgemeester van Stellenbosch, uitgegee is.

Elisabeth ondergaan haar gehele skoolopleiding op die laerskool en hoërskool op die dorp in Schweizer-Reneke. Haar vader is een van die eerste leraars wat in Afrikaans in stede van Nederlands preek, wat konserwatiewe gemeentelede erg ontstig. Sy doen baie huisbesoek saam met haar vader en sy leer dus die omgewing en landskap baie goed ken, belewenisse wat neerslag vind in haar eerste bundels. Dwarsdeur sy lewe bly haar vader student en sy studies in die kerkreg kulmineer in 1934 met die proefskrif oor "Die Kerkinrigting van die Nederduits Gereformeerde Kerke in Suid-Afrika". Haar ouers bedien die Schweizer-Reneke gemeente tot Maart 1945, waarna dr. Eybers sy emeritaat neem en hulle in die aftree-oord Siësta in Bloemfontein gaan woon. Wanneer Elisabeth veertien jaar oud is, begin sy reeds gedigte skryf in Engels wanneer Lionel Bennet, haar Engels onderwyser, die kinders vir strafwerk gedigte laat skryf en sy ontdek dat sy besonder goed is daarmee. In 1931 matrikuleer sy op Schweizer-Reneke.

Op sestienjarige leeftyd begin sy in 1932 haar studies aan die Universiteit van die Witwatersrand in Johannesburg, waar C.M. van den Heever indertyd die hoogleraar was. Op universiteit is sy aktief betrokke by die Afrikaanse toneel wat jaarliks deur die studente opgevoer word. In 1934 behaal sy haar B.A.-graad met Duits en Afrikaans as hoofvakke en in 1935 verwerf sy die B.A. Honneurs-graad met lof met ’n verhandeling oor "Die ontwikkeling van individualisme in die Afrikaanse" "liriek". Hierna is sy ’n tyd lank verbonde aan die redaksies van "Die moderne vrou" en "Die Brandwag".

Na haar egskeiding van Dr Albert Wessels in 1961 emigreer sy na Amsterdam in Nederland, vanwaar sy steeds ’n lewendige belangstelling toon in ontwikkelings in haar land van herkoms. In die vroeë sestigerjare het sy ’n ernstige verhouding met die psigiater professor Henricus Cornelis Rümke, wat in 1967 oorlede is. Sy het daarna vanaf 1973 tot met sy dood in Julie 1994 ’n besonder hegte verhouding met die ekonoom professor Pieter Hennipman, professor in teoretiese ekonomie aan die Universiteit van Amsterdam. Haar digterskap toon na haar emigrasie ’n verruiming, aangesien sy vir gewone kommunikasie ’n ander taal moet aanleer en ook aan ’n nuwe omgewing gewoond moet raak, terwyl sy haar steeds vreemd voel en aanvanklik sukkel om aan te pas. Hierdie stryd verruim haar tematiek en haar woordgebruik. Twee van haar dogters vestig hulle ook hier in Nederland en sy aanvaar in 1985 Nederlandse burgerskap. In Maart 1968 koop sy ’n huis in Van Breestraat in Amsterdam (naby die Concertgebouw) en trek dan in Mei 1979 na ’n kleiner woning op die eerste verdieping in Stadionkade in Amsterdam. In die laat tagtigerjare het sy ’n beroerte-aanval, maar herstel weer mooi, al hou sy sekere nagevolge van hierdie gebeurtenis oor. Hierdie voorval word beskryf in die gedig "Hemi-facialis spasme" in die bundel "Noodluik". Sy is vier tale magtig, naamlik Afrikaans, Nederlands, Engels en Frans.

In Desember 1937 tree sy in die huwelik met Albert Jan Jurie Wessels, skrywer van "Moffie en sy maats" (1938) en "Tog sterker" (1941) en later bekende sakeman. Die egpaar vestig hulle in Johannesburg en uit die huwelik word drie dogters (Marita, Elisabeth en Jeanne) en ’n seun (Bert) gebore. 

Op Saterdag 1 Desember 2007 is sy in haar woonstel in Amsterdam oorlede en word sy in die Zorgvlied-begraafplaas aan die Amstel in Amsterdam begrawe.

Aanvanklik is die gedigte wat sy op skool skryf hoofsaaklik Engels, maar sy slaan later oor na Afrikaans as uitdrukkingsmedium. Vanaf 1935 publiseer sy gedigte in "Die Huisgenoot" (met “"Aand"” wat reeds op 12 April 1935 in hierdie tydskrif verskyn), "Umpa", "Die Vaderland" en die "Jaarboek van die Afrikaanse Skrywerskring" en later ook in "Standpunte". As student wen sy ’n prys in ’n poësiewedstryd van ’n tydskrif met die gedig “"Abandonado"”, wat later in haar eerste digbundel opgeneem word. In haar eerste bundels beeld sy hoofsaaklik “vroulike” temas uit, waarin moederskap veral prominent figureer. Hierdie tema word reeds aangekondig in haar jeuggedig "Maria", (oorspronklik gepubliseer in "Die Vaderland" van 26 Junie 1936) waarin die moeder van Christus op onvergeetlike wyse ’n gewone vrou word wat die bitter ervaring van die onverbiddelike fisieke skeiding met ’n kind moet ervaar, al bly die kind aan die moeder gebonde deur die mistieke onsigbare naelstring wat nie breek nie. "Belydenis in die skemering" is nog die werk van ’n jong digter wat haar jeugdige liefdes en verlangens bely. Opvallend is die groot aantal sonnette in die bundel, wat die eerste belangrike gedigte van hierdie soort van die Dertigers is. Haar voorliefde vir die sonnet blyk reeds duidelik op hierdie vroeë stadium. Soos te verwagte in jeugverse is baie nog onafgerond, bevat dit retoriek eerder as ontroering en gebruik sy soms ongelukkig gekose woorde. Met die herdruk van hierdie bundel in 1956 laat sy twee gedigte weg en later neem sy slegs ses van die gedigte uit hierdie bundel op in haar "Versamelde gedigte". Die Hertzogprys word in 1943 vir "Belydenis in die skemering" en "Die stil avontuur" toegeken.

"Die stil avontuur" toon reeds groot vooruitgang in haar digkuns. Hierin word die stil avontuur van die titel ervaar in die liefde tussen twee jongmense, die huwelik, swangerskap, geboorte en moederskap. Opmerklik is ’n groter volwassenheid in vergelyking met haar debuut, met die bepeinsing en gevoelens wat nie net persoonlik is nie maar ook by tye meer universeel geldend is. Die bundel word afgesluit met vyf vry vertalings uit Duits, waar twee oor Maria en haar kind handel en drie oor die oorlog. Die Hertzogprys word in 1943 vir "Belydenis in die skemering" en "Die stil avontuur" toegeken.

Hierna volg verdere groei in die bundel "Die vrou en ander verse" waarin die vrou (en moeder) optree as beskermer en bewaker teen die gevare. Die vrou is bron van nuwe lewe teenoor die vernietigende krag van die dood.

"Die ander dors" se titel verwys na die sonnet oor die Bybelse "Hagar", slavin van Abraham en moeder van Ismael, waarin hierdie woorde ook voorkom. Daar word dan ook aandag geskenk aan die bitter aspekte van die liefde tussen man en vrou, met die eindelike besef dat die verlange dalk beter is as die vervulling daarvan. Die gedigte in die bundel bevat nugtere beredenering en kalmte en rustige nadenke in verworwe lewenswysheid, maar tog mis dit iets van die passie en hartstog van haar eerste bundels, terwyl daar steeds verstegniese gebreke is wat ’n groot deurbraak in haar digkuns verhoed. Hierdie gebreke sluit in die gebruik van blote verbindingswoorde soos “waar”, “want”, “nog” en vele ander in prominente rym-of enjambementposisies, waardeur die gedagte-inhoud en impak verswak word.

"Tussensang" blyk later ’n profetiese titel te wees, want hierdie ietwat yl bundel met herinneringspoësie is inderdaad ’n oorgang tussen haar vroeër gevoelsverse en die ryper besinningsverse van later. As geheel is die bundel reeds meer heterogeen as haar vorige bundels, met ’n herontdekking van sintuiglikheid wat die beelding ten goede meewerk. Die bundel het enkele verse oor die moeder-kind-motief wat vorige bundels oorheers het.

Met die bundel "Die helder halfjaar" breek sy deur na nuwe dimensies waar haar verse meer gelade word en die tematiek ingrypend verruim word. Hier is ’n wegbeweeg van die moeder- en vrougedigte wat haar poësie tot op daardie tydstip getipeer het en ontdek sy die buitewêreld met sy natuurskoon en die menslike kondisie in sy ruimheid. Die gedigte toon uitstekende gebruik van die sintuie, wat veel en skerp waarneem en dan in suiwer taal weergee. Opmerklik is die noukeuriger gebruik van woorde en beelde en die vermoë om terme uit verskillende lewensgebiede op verrassende wyse in ander kontekste te gebruik om idees op te helder. Die gedigte in die bundel het ontstaan tussen April en Oktober 1955, ’n halfjaar van geestelike helderheid en dinamiese skeppingskrag, wat ook aan die bundel sy titel gegee het. Hierdie bundel is ’n onbetwiste hoogtepunt in haar oeuvre tot op daardie stadium en bevat veel meer geslaagde gedigte as enigeen van haar vorige bundels. In 1957 verskyn haar volledige "Versamelde gedigte" vir die eerste keer, behalwe dat sy slegs ses gedigte uit haar debuutbundel opneem, aanduidend daarvan dat sy hierdie bundel as onvolwasse jeugwerk beskou. Die ongepubliseerde gedigte hierin vorm later die kern van haar volgende bundel, "Neerslag". Haar versamelde gedigte word daarna by verskeie geleenthede bygewerk en heruitgegee.

"Neerslag" se titel is bewys van hoe haar aandag na die gedig verskuif as neerslag van menslike ervaring en hoe die digkuns vervulling kan bring waar die werklikheid tekortskiet. Hierdie bundel dui dan ook die rigting aan waar sy van hier af toenemend filosofeer oor die ontstaan, aard en wese van die poësie. Ook in die bundel is vertalings van tien sonnette van die Kubaans-gebore Franse digter José-Maria de Hérédia.

"Balans" verskyn nadat sy reeds na Nederland verhuis het, maar die meeste gedigte het in Suid-Afrika ontstaan. Die titel dui reeds die soeke na ewewig aan wat ’n deurlopende tema in die bundel is. Die mens moet voortdurende die middeweg vind tussen gevoel en verstand, droom en werklikheid, digterskap en menswees en ten slotte tussen die herinnering aan die ou vaderland en die ervaring van die nuwe tuiste.

Veral na haar emigrasie na Nederland ontgin sy in haar bundels die teenstelling tussen haar vaderland en nuwe tuiste; die belewenis van eng en krimpende horisonne wat tegelykertyd bedreig en skuiling bied; die aanvaarding van grense asook die oorskryding daarvan; die intense belewenis van lewe en liefhê, hoewel bewus van eie tydelikheid. In al haar bundels van hierdie tydperk tref die woordsekerheid, die ironie, die toenemende okkupasie met ouderdom en verganklikheid en die evaluering en herevaluering van temas wat reeds voorheen aangeroer is (mislukte verhoudings, nuwe verhoudings, die natuur, die digkuns, die soeke na vastigheid en ’n tuiste). Sy maak deurgaans ook gebruik van die dissipline van ’n vaste digvorm. "Onderdak" ondersoek in groot mate die nuwe omgewing in ’n nuwe vaderland, waar die soeke na ’n tuiste of onderdak (fisies, in die digkuns en in die liefde) oorheersend is. Die ontstaantyd van die gedigte word aangedui as die tydperk tussen November 1962 en Junie 1967 en die alledaagse gebeure in hierdie tydperk word omtower tot poësie. Uit die gedigte spreek behalwe moeilike aanpassing in die vreemde ook die vreugde as sy uiteindelik onderdak vind, haar geestelike ewewig herwin en deur ’n nuwe liefde van haar eensaamheid genees word, maar dan die nuwe minnaar deur die dood verloor. Die Hertzogprys word in 1971 vir "Onderdak" toegeken.

"Kruis of munt" fokus veral op die ouderdom, vreemdelingskap en die digkuns in ’n bundel met ’n droewige ondertoon. Die bitterheid (veral van ’n mislukte verhouding) staan hier teenoor berusting, liefde teenoor haat en vreemdheid teenoor tuiste. Hierdie bundel verower in 1973 die C.N.A.-prys en in 1975 word dit bekroon met die Nederlandse Herman Gorter-prys.

"Einder" behandel soortgelyke temas, met die addisionele perspektief van ’n nuwe liefde, wat aan die een kant die einder of vergesigte vergroot en verskuif tot ’n eindeloosheid, maar gekoppel aan die besef dat die einde nou vinnig nader kom. Die bundel is dan tegelyk ’n samevatting van haar werk wat die bundel voorafgaan as ’n nuwe begin en uitstrek na die toekoms. Die C.N.A.-prys en die W.A. Hofmeyr-prys vir 1977 word aan "Einder" toegeken, terwyl die Reina Prinsen Geerligs-prys in 1978 aan haar toegeken word vir al haar werk tot op daardie stadium.

In "Bestand" suggereer die titel ’n wapenstilstand of tydelike opheffing van vyandighede, met suggestie op afwagting van die onsekere toekoms, wat óf verdere vyandighede óf vrede sal wees. Die gedigte staan dan ook grootliks in diens van die onsekerheid oor die toekoms, die verdriet oor die verlede van verlore kanse en versuim en die tydelikheid van die hede. Die hede word egter baie intens beleef. Soos telkens in haar ander bundels ontgin Eybers hier ook die moontlikhede van teenstelling, soos weereens die geboorteland gestel teenoor die nuwe vaderland, die verskillende persoonlikhede van die digter en die beminde en ten spyte van die verskille die toegeneentheid in die verhouding. Baie van die gedigte behandel ook die gebeurtenisse uit die algemene daaglikse lewe. Die bundel eindig vreugdevol met die verse oor die verhouding tussen grootmoeder, kind en kleinkind. In 1982 verower "Bestand" die C.N.A.-prys, in 1983 kry dit die W.A. Hofmeyr-prys en hierdie bundel verwerf ook die Louis Luyt-prys in 1984 nadat dit in 1983 tweede geplaas is.

"Dryfsand" neem die tematiek van oud word en die wisselwerking tussen verlede, hede en toekoms verder en is in 1986 op die kortlys vir die toekenning van die Rapportprys. In hierdie bundel toon sy haar beleë wysheid met insiggewende gedagtes en stellings wat telkens van diepe bepeinsing getuig. Die bundel verkry sy titel van die verval van die liggaam, wat sy beskryf as “ek sit van dryfsand aanmekaar”.

"Rymdwang" se ironiese titel suggereer reeds die oorheersende ingesteldheid wat die digkuns op die lewe uitoefen, waar die drang na die maak van poësie inbraak maak op ander maniere van vryetydsbesteding. ’n Siklus natuurverse word ook ingesluit en die perspektief en besinning van vorige bundels op die ouderdom word voortgesit, waar hierdie dwingende proses ook met die maak van poësie in verband gebring word.

"Noodluik" sit die tendens in haar latere poësie voort om deur middel van die digkuns te ontsnap van pynlike herinneringe en die triestigheid van daaglikse bestaan en word die helende krag van die woord besing. Die bundel bevat dan ook ’n aantal gedigte oor baie alledaagse onderwerpe, soos byvoorbeeld die voorbereiding van ontbyt, die stel van ’n muisval, wat telkens in betekenis verdiep deur die vernuftige gebruik van teenstelling en metafoor. "Noodluik" word in 1990 eervol vermeld tydens die toekenning van die W.A. Hofmeyr-prys.

Tydens toekenning van die P.C. Hooft-prys in 1991 word die feesbundel "Teëspraak" uitgereik, wat die prys se huldigingswoord, haar repliek en negentien nuwe gedigte bevat en hierdie bundel word in 1991 genomineer vir die Rapportprys. Hierdie gedigte word almal opgeneem in haar volgende bundel, "Respyt". Die titel beteken ’n kort uitstel van betaling na die vervaldatum en het verwysing na die tyd wat daar steeds aan haar gegun word om te dig. Weereens neem sy ou bekende temas hier in heroorweging, met die onmiddellikheid wat die daaglikse ervarings bied op refleksie en besef van verganklikheid. Boeiend is die wyse waarop die teenpole telkens as kontraste gebruik word sodat begin en end, wieg en graf, vroedvrou en begrafnisondernemer teenoor mekaar gestel word om die uiterstes te benadruk. Ook die teenpole in die mens, veral man teenoor vrou, word poëties ontgin, sodat die man se selfgenoegsaamheid gestel word teen die vrou se geborgenheid in die familie en sy koue selfsugtige eise teenoor haar emosionele belydenis van vernedering. Die Ou Mutual-prys word in 1994 aan "Respyt" toegeken.

"Nuweling" se titel verwys na die voortdurende besef van die vreemdheid en vreemdelingskap in hierdie lewe, ten spyte van en ook juis as gevolg van hoë ouderdom. Dit bevat hoofsaaklik verse van selfinkeer en selfondersoek in die besef van die vinnig naderende dood, met veel minder prikkels van buite as in vorige bundels. Die titelgedig vergelyk die doelgerigte lewenspad van die gelowige vader met haar eie, meer buigsame koers, maar ook met ’n besef dat die eindbestemming vanweë die onkunde daaroor meer angswekkend is.

Verskeie van haar gedigte word deur ander in Engels vertaal en sy vertaal haar latere gedigte self in Engels om gelyktydig met die Afrikaanse verse in een bundel te verskyn. Die eerste van hierdie bundels is "Tydsverdryf / Pastime", waar die twintig gedigte telkens in beide Afrikaans en Engels verskyn. Sy slaag daarin om beide die Afrikaanse en Engelse verse na oorspronklike gedigte te laat klink, eerder as vertalings, hoewel die Engels oor die algemeen die sprankel van die Afrikaans ontbeer en, soos die titel reeds aandui, aan nuanse inboet. Waar die Engelse term die inherente betekenis het van ledigheid besweer, suggereer die Afrikaans boonop die weghou en oorwinning van tyd deur gedigte te skryf wat nie vergaan nie. Die betekenis van woorde verskil ook partykeer wat die skep van heel ander rymklanke en sinsvorme noodsaak. Verskillende gedigte kry dus ’n verskillende betekenislaag, eerder as klakkelose ooreenstemming. Die tematiek is nou reeds bekend uit haar vroeër werk, veral die sloping van die ouderdom, die terugdink aan die herinneringe van die verlede, die digkuns en digterskap en die natuur. Die voorliefde vir koeplet, tersine en kwatryn as raamwerk vir die gedigte is ook herkenbaar. Dit is duidelik dat sy nie probeer om haarself te vernuwe nie, maar eerder om aan haarself gelyk te bly, wat sy dan ook vermag. "Metode" is ’n besinning oor die digterskap, met elke woord wat sy presiese plek moet kry.

"Verbruikersverse / Consumer's verse" se titel dui daarop dat haar verse in vergelyking met baie ander moderne verse meer verstaanbaar is. Hier bundel sy grotendeels selfstandige gedigte in beide tale, eerder as verwerkings. Die bundel bevat dan tien gedigte wat in beide Afrikaans en Engels weergegee word, 24 wat net in Afrikaans verskyn en agt net in Engels. Die digter se toenemende ouderdom en gepaardgaande kleiner blootstelling aan buite-invloede veroorsaak dat sy nou feitlik uitsluitlik aangewese is op die besinning oor en herwaardering van reeds verworwe kennis, indrukke en herinneringe. Hierdie besinning word, kenmerkend van haar digkuns, in fyn woordspel weergegee.

"Winter-surplus" is reeds ’n volkome tweetalige titel, waar sy terugval na die prosedure om (met enkele uitsonderings) elke gedig in beide tale weer te gee. Die titel verwys na die surplus, of restant, wat oorbly nadat die winter sy tol geëis het. Die vernaamste wins wat dan agterbly is die wysheid van perspektief en besinning (oor bekende onderwerpe), nadat emosie en irrasionaliteit van die jeug afgelê is. Haar laaste bundel is "Valreep/ Stirrup-cup", wat vyftien Afrikaanse gedigte met Engelse ekwivalente oor die ouderdom en die naderende ontmoeting met die dood bevat.

Die bundel "Klinkklaa"r wat na haar dood uitgegee word, is ’n versameling van 53 gedigte en vergesel van ’n CD waar Eybers self haar gedigte voorlees. Die gedigte is gekeur deur Ena Jansen, wat die bundel ook van ’n inleiding voorsien. 

In "Uit en tuis" bundel Ena Jansen en Hans Ester by geleentheid van haar tagtigste verjaarsdag Afrikaanse verse wat in Nederland ontstaan het en haar verhouding tot Suid-Afrika en Nederland belig. 

Haar gedigte word opgeneem in alle belangrike Afrikaanse versamelbundels, waaronder ’n ruim keuse in "Groot verseboek" en "Die Afrikaanse poësie in ’n duisend en enkele gedigte".

Dit word ook in talle ander versamelbundels opgeneem, insluitende "Afrikaanse versameling", "Afrikaanse verse", "Ons jongste letterkunde", "Uit ons letterkunde", "Afrikaanse ballades", "Digters en digkuns", "Uit ons digkuns", "Junior verseboek", "Die mooiste Afrikaanse liefdesgedigte", "Afrikaanse natuurpoësie", "Faune", "Woordpaljas", "Digterstemme", "Digters en digsoorte", "Die junior digbundel", "Die dye trek die dye aan", "Liggaamlose taal", "Verse vir Opperman", "Majesteit, die kat", "My Afrikaanse verseboek", "Die goue vreugde", "Tussen die engtes", "Voorspraak" en "Goudaar". 

Verskeie boeke word oor haar werk gepubliseer, insluitende "Die gespitste binneblik" van J.C. Kannemeyer, "Die enkel taak: die merkwaardige verwantskap tussen Elisabeth Eybers en Emily Dickinson" van Lina Spies en Ena Jansen se "Afstand en verbintenis", ’n publikasie van haar proefskrif oor Eybers se bundels wat in Nederland ontstaan het.

As vertaler van haar eie en ander se digkuns maak sy ook ’n klein maar suiwer bydrae. In "Die stil avontuur" neem sy vyf vrye vertalings uit Duits op, terwyl sy in "Neerslag" tien sonnette van die Franse skrywer José-Maria de Hérédia herdig. Met die hulp van Olga Kirsch maak sy in "The quiet adventure" ’n keuse van gedigte uit haar eerste vier bundels en vertaal dit in Engels. Hierdie vertaalde gedigte word dan saam met die oorspronklike Afrikaans gepubliseer. Die bundel is heg gestruktureer en die verse handel almal oor die vrou, van haar voorbereiding vir die lewe tot met ’n voorlopige aanvaarding van die dood. Ten spyte van die titel van hierdie bundel is vertalings van slegs twee gedigte uit "Die stil avontuur" en twee uit "Belydenis in die skemering" opgeneem, met dertien gedigte uit "Die vrou en ander verse" en twaalf gedigte uit "Die ander dors". Haar gedigte word benewens Engels ook in Italiaans vertaal. Verder vertaal André Piot van haar gedigte in Frans en daar word ook Duitse vertalings deur onder andere Hans Ester gemaak, waaronder ’n prestige handgedrukte uitgawe van taalf van haar gedigte in "Bestand" by geleentheid van haar sewentigste verjaarsdag. Versamelbundels waarin vertaalde gedigte van haar verskyn sluit in Helmut Erbe se "Afrikaanse Lyrik" (vertalings in Duits), Giacomo Prampolini se "Poeti Afrikaans" (vertalings in Italiaans) en "Janus", "Afrikaans poems with English translations" en "The Penguin book of South African verse" (vertalings in Engels).

Sy skryf tussen 1936 en 1947 ’n aantal skerpsinnige resensies (onder andere oor werke van N.P. van Wyk Louw, W.E.G. Louw, C.M. van den Heever, H.A. Mulder, J. van Melle en M.E.R.) en literêre opstelle wat in verskillende Afrikaanse koerante en tydskrifte ("Die Vaderland", "Die Brandwag", "Die Huisgenoot", "Ons Eie Boek" en "Die Suiderstem") gepubliseer word. ’n Keur hieruit word later deur J.C. Kannemeyer in "Voetpad van verkenning" gebundel. Die bundel bevat ook die teks van twee praatjies wat sy op versoek oor haar eie werk gelewer het. Hierdie praatjies is haar bespreking van "Die ander dors", wat in 1949 deur die SAUK uitgesaai is, en die lesing wat sy in 1963 "Oor poësie" in Brussel in België lewer. In die versamelbundel "My jeugland" vertel sy van haar kinderlewe en hierdie bydrae word ook later opgeneem in "Herinnering se wei" en in ’n bibliofiele publikasie as "'n Pastoriedogter" uitgegee. Vir haar vertaling van Jules Superveille se "L'enfant de la haute mer" as "Die os en die esel van die krip" ontvang sy in 1961 die Akademieprys vir Vertaalde Werk.

In "Die Brandwag", "Die Huisgenoot" en "Standpunte" verskyn enkele sketse en verhale van haar. "Interlude" (weergawe van ’n ontmoeting tussen ’n getroude vrou en ’n vroeëre vriendin, wat klaarblyklik groot moeite het om haar verlede te verwerk), word op 10 September 1937 in "Die Brandwag" gepubliseer; "Die avontuur" (beskrywing van die verskillende lewensopvattings van man en vrou, waardeur hulle teenstrydige gevoelens en aksies blyk) in "Die Huisgenoot" van 29 April 1938; "Slaaplose nag" (waarin die hoofkarakter Lena Retief haar lewensherinneringe bedink en tot insig in die lewe kom) in "Die Brandwag" van 1 Desember 1939 en "Die tuiskoms" (oor lewe en dood en loutering deur verlies) in "Die Huisgenoot" van 20 Februarie 1942.  Twee kortverhale van haar, "Die wit sakdoek" en "Amos en Tabita", word in "Kwartet" opgeneem, wat ook kortverhale van M.E.R., Ina Rousseau en Henriette Grové bevat. "Die wit sakdoek" verskyn aanvanklik in "Die Huisgenoot" van 21 Junie 1940.  Dit is ’n verhaal oor ’n dag uit die lewe van ’n jong meisie, waarin haar wisselende emosies beskryf word. Hermien word na ’n nagmerrie met ’n hoofpyn wakker en het ’n galaanval onder lede. Haar skooldag word dan gekleur met die emosies van ’n jong meisie aan die begin van seksuele ontwaking en wissel voortdurend afhangend van elke klein voorvalletjie. Sy word naar en gooi op, waarna haar Engelse onderwyser, mnr. Edmondson haar help en sy wit sakdoek vir haar leen. Sy gaan huis toe en na sy geslaap het, is sy nie meer siek nie. Sy hoor egter dan by haar vriendin dat mnr. Edmondson, op wie sy verlief is, op trou staan. "Amos en Tabita" verskyn aanvanklik in "Standpunte" nr. 6 van 1955. Dit is ’n geestige weergawe van ’n Johannesburgse huisvrou se interaksie met twee bediendes, met die onderstroming van dood en verlies. Die verskillende kulture, meegebring deur rasse- en standverskil, sorg vir gebrek aan insig en begrip van weerskante. Amos se gedrag verander nadat Tabita eers huis toe is na die geboorte van haar kind en ses maande later oorlede is. "Kwartet" verower in 1957 die W.A. Hofmeyr-prys

Eredoktorate word aan haar toegeken deur die Universiteit van die Witwatersrand in 1972, die Randse Afrikaanse Universiteit in 1979, die Universiteit van Pretoria in 1982 en die Universiteit van Stellenbosch in 1990. 

By geleentheid van haar sestigste verjaardag in 1975 verskyn "Ter wille van die edel spel", ’n huldigingsbundel oor haar werk onder redaksie van M. Nienaber-Luitingh. Dit word opgevolg in 1990, haar 75e verjaardag, met die huldigingsbundel "Uit liefde en ironie: Liber amicorum" saamgestel deur Hans Ester en Ernst Lindenberg. 

In 1990 ontvang sy ook ’n goue erepenning met ’n oorkonde van die Stigting Jan van Riebeeck vir haar letterkundige prestasies en die bevordering daardeur van die Afrikaanse taal en kultuur. Sy word in 1991 verkies tot ’n erelid van die Suid-Afrikaanse Akademie vir Wetenskap en Kuns en in 1994 kondig die Akademie en die Albert Wessels Trust aan dat die Elisabeth Eybers-beursfonds gestig is, wat hierna jaarliks toegeken gaan word aan óf ’n Suid-Afrikaner óf ’n Nederlander met die doel om die kultuurbande tussen Suid-Afrika en Nederland te bevorder. Haar tagtigste verjaardag word in 1995 op verskeie wyses gehuldig. Die Universiteit van Amsterdam hou te midde van toenemende belangstelling in Nederland in die Afrikaanse letterkunde ’n simposium oor haar werk, waartydens "Uit en tuis", ’n keur uit haar gedigte deur Hans Ester en Ena Jansen, aan haar oorhandig word. Ander publikasies oor haar werk in hierdie jaar is "Die gespitste binneblik" van J.C. Kannemeyer, Eybers se nuwe "Versamelde gedigte" en "Die enkel taak: die merkwaardige verwantskap tussen Elisabeth Eybers en Emily Dickinson" deur Lina Spies. Die FAK ken hulle Prestigeprys vir poësie in 1997 aan haar toe. In 1998 word die program "Doepa teen opdroog" by die Aardklop Kunstefees op die planke gebring, waarin van haar gedigte wat deur Wilhelm Joubert getoonset is, opgevoer word deur kunstenaars soos Mathys Roets, Susan Coetzer en Suzette Eloff. Staatspresident Nelson Mandela ken in 1999 die Orde vir Voortreflike Diens aan haar toe en in 2007 word die Orde van Ikhamanga in die goue klas aan haar toegeken.

Vir haar lewensbydrae tot die Suid-Afrikaanse letterkunde ontvang sy in 2010 postuum ’n Suid-Afrikaanse Letterkundetoekenning, geborg deur die Departement van Kuns en Kultuur. In 2014 stel Media24 die jaarlikse Elisabeth Eybers-prys in vir digbundels in Afrikaans of Engels wat deur Media24 se uitgewersgroepe uitgegee is. Vroeër het digbundels saam met kortverhaalbundels, dramas en romans om die WA Hofmeyr-prys meegeding. Die eerste ontvanger van die prys is Marlene van Niekerk se "Kaar". Haar eeufees in 2015 word by die KKNK gevier met die produksie "’n Eeu van Eybers", waarvoor die sanger Lize Beekman die bindingsteks en musiekregie verskaf, met die werke uit haar oeuvre wat só gekies is om haar lewensverhaal te vertel. Benewens uitvoerings van Eybers se getoonsette gedigte, is daar ook opnames waar Eybers self van haar werk voorlees.

In haar aangenome vaderland, Nederland, geniet sy groot prominensie en vestig haar as een van die belangrikste digters aldaar. In 1975 word sy vereer met die Herman Gorter-prys van die stad Amsterdam vir "Kruis of munt" en in 1978 met die Constantijn Huygens-prys vir haar hele oeuvre. Sy is al bestempel as die “belangrikste lewende Nederlandse digteres” en ontvang in 1991 die belangrikste Nederlandse letterkundige toekenning, naamlik die P.C. Hooft-prys vir haar "Versamelde gedigte". In 1995, ter viering van haar tagtigste verjaarsdag, word haar digkuns gevier met ’n simposium aan die Universiteit van Amsterdam, waartydens die bloemlesing "Uit en tuis" met ’n keuse uit haar gedigte deur Hans Ester en Ena Jansen, aan haar oorhandig word. Op haar negentigste verjaarsdag organiseer Zuid-Afrika Huis in Nederland in samewerking met Querido Uitgewery ’n spesiale byeenkoms, waartydens die sopraan Julia Bronkhorst van haar getoonsette gedigte sing en verskeie huldigingstoesprake (deur Hans Ester, Ena Jansen en Tomas Lieske) gehou word. Haar drie dogters is ook almal teenwoordig by hierdie geleentheid. Alfred Schaffer stel ’n keur van haar gedigte saam vir die Nederlandse mark, wat in 2013 onder die titel "My radarhart laat niks ontglip" gepubliseer word.





</doc>
<doc id="31962" url="https://af.wikipedia.org/wiki?curid=31962" title="Roald Dahl">
Roald Dahl

Roald Dahl (1916–1990) was 'n Walliese romanskrywer, en kortverhaalskrywer, wat befaamd geraak het in die veertigerjare van die twintigste eeu weens sy kinder- en volwasse verhale. Sy kinderboeke, soos "Charlie and the Chocolate Factory" en "James and the Giant Peach", is tegelyk snaaks en vreesaanjaend.

Roald Dahl is op 13 September 1916 in Llandaff, Cardiff, Wallis gebore. Sy ouers was Noorweërs, Harald en Sofie Magdalene Dahl wat in die vorige eeu se tagtigerjare soontoe emigreer het. Sy vader sterf aan longontsteking toe hy vier jaar oud is.

Omdat hy lank was -- 1,98 m as volwassene -- het hy goed presteer in sport op skool. Vakansietye is gewoonlik in Noorweë deurgebring.

Na skool begin hy werk by die Shell-maatskappy, en word na twee jaar se opleiding verplaas na Dar-es-Salaam, Tanganjika (nou Tanzanië). Dahl sluit aan by die Britse lugmag in November 1939. Hy doen vliegsendings in Afrika en in Irak. Op 19 September 1940 stort hy neer in Libië nadat hy nie 'n landingstrook kon vind nie. Hy breek sy skedel en word tydelik verblind in die ongeluk. Nietemin herstel hy sodanig dat hy weer kan vlieg. Mettertyd ontwikkel hy egter verblindende hoofpyne en word hy terug na Brittanje gestuur. Hy word in 1942 na Washington, D.C. verplaas as attaché, en verskaf intelligensie, met die goedkeuring van die Britse regering aan William Stephenson, 'n beroemde Kanadese spioen.

Op 2 Julie 1953 trou hy met 'n Amerikaanse aktrise Patricia Neal in New York. Hulle bly 30 jaar lank getroud, en het vyf kinders, waarvan die oudste op sewejarige ouderdom sterf aan breinvliesontsteking. Na sy egskeiding trou hy met Felicity ("Liccy") d'Abreu Crosland, twintig jaar jonger as hy.

Hy is op 23 November 1990 in Buckinghamshire aan 'n vorm van bloedkanker oorlede.








</doc>
<doc id="31963" url="https://af.wikipedia.org/wiki?curid=31963" title="A.J. Cronin">
A.J. Cronin

Archibald Joseph Cronin (19 Julie 1896 – 6 Januarie 1981) was 'n Skotse romanskrywer en geneeskundige.

A. J. Cronin is gebore, as die enigste kind van sy ouers, in Cardross, 'n dorpie in Skotland. Hy word groot in Glasgow. Weens sy uitstekende prestasies op hoërskool, verkry hy 'n beurs om in die geneeskunde aan die Universiteit van Glasgow te studeer.

Hy trou met Agnes Mary (May) Gibson, 'n mede-student in geneeskunde. Hy dien as 'n chirurg in die Britse vloot gedurende die Eerste Wêreldoorlog. Na die oorlog praktiseer hy eers privaat en word daarna die Mediese Inspekteur van Myne vir Groot-Brittanje. Daarna word hy 'n hoogs-gerespekteerde medikus in Londen.

Laat in die dertigerjare van die vorige eeu emigreer hy met sy vrou en drie seuns na die VSA en vestig hulle in Connecticut. Die laaste 25 van sy lewe bring hy deur in Switserland.




</doc>
<doc id="31964" url="https://af.wikipedia.org/wiki?curid=31964" title="Pous Victor">
Pous Victor

Pous Victor kan verwys na 'n aantal pouse en / of teenpouse van die Rooms-Katolieke Kerk nl:



</doc>
<doc id="31969" url="https://af.wikipedia.org/wiki?curid=31969" title="Maag">
Maag

Die maag ("Latyns: ventriculus, gaster") is 'n orgaan in die liggaam wat betrokke is by die vertering van voedsel. Dit het ook 'n belangrike funksie by die uitskakeling van mikro-organismes wat die res van die spysverteringstelsel mag bedreig.
Anatomies is die maag 'n meestal boontjievormige, hol en gespierde sak. Dit is betrokke by die tweede fase van spysvertering, na die kouproses.
Wanneer die mens kos inneem, stimuleer die aanskoue en geur van die voedsel maagsapsekresie, via die tiende kraniaalsenuwee, die "nervus vagus". Die maag se fisiologiese milieu is uiters suur, weens die afskeiding van maagsuur. Die pH-vlak in die maagholte wissel gewoonlik tussen 1 en 2, afhangende van die dierspesie, voedselinname, tyd van die dag, medikasiegebruik, en ander faktore. In die teenwoordigheid van spysverteringsensieme stel so 'n omgewing die liggaam in staat om groot molekules (soos dit voorkom in voedsel) na kleiner molekules af te breek, sodat hierdie molekules uiteindelik absorbeer kan word in die dunderm.

Een van die vernaamste ensieme in die maag is pepsinogeen wat deur die hoofselle afgeskei word en onder lae pH-toestande omgeskakel word na 'n ander ensiem, pepsien, wat 'n voorvereiste is in die vertering van proteien.

Die menslike maag kan tussen 2,2 en 3 liters maagsuur (HCl) per dag produseer. Basale uitskeiding is tipies die hoogste in die aand. Die maag kan uitrek om tussen twee tot vier liter se voedsel te bevat. Dit is 'n tydelike voedselbergingsarea, en in die spysverteringsproses beland die voedsel eerste in die maag. Gemiddeld bly 'n maaltyd 3 – 4 uur lank in die maag, maar in die geval van vetryke voedsel kan die verblyfsduurte verleng word tot 7 uur of langer.

Absorbsie van vitamien B12 vanuit die dunderm is afhanklik van konjugering daarvan na 'n glikoproteien genoem intrinsieke faktor, laasgenoemde word vervaardig deur die maag se pariëtale selle.

Ander funksies sluit in die absorbsie van sekere ione, water en sommige vetoplosbare molekules soos alkohol, aspirien en kaffeine.

Ongeveer 3 cm onder die diafragma (middelrif) gaan die slukderm (esofagus) oor in die maag. Hierdie sakvormige verwyding van die spysverteringskanaal le links bo in die buikholte, direk teen die diafragma. Die boonste deel van die maag, wat geleë is bo die plek waar die slukderm uitmond (maagmond of kardia), word die maagsak of fundus genoem. 

Op röntgenfoto's wat na ete geneem word, word ŉ lugblaas duidelik aangetoon. Die gas kan deur middel van 'n refleks deur die slukderm ontsnap (opbreek van 'n wind). Die volume van die maag verskil baie van persoon tot persoon en hang af van die inhoud. 

Wanneer die maag leeg is, lê die slymvlies in plooie, wat verdwyn sodra die maag gevul word. Onder die slymvlies lê baie kliere wat maagsap produseer. Die spiere van die maag is in 3 lae gerangskik, waarvan die binneste by die maaguitgang 'n sluitspier, die pilorus, vorm.

Die maag is aan die linkerkant van die buikholte geleë. In 'n staande posisie in die mens, grens die maag aan die lewer -- aan die regterkant daarvan, die milt -- aan die linkerkant daarvan, die pankreas -- aan die agterkant daarvan, die mantelvlies -- aan die bokant daarvan, die groter omentum -- aan die voorkant daarvan, en 'n gedeelte van die dikderm -- aan die onderkant daarvan. Die maag kan verskillende vorms aanneem, afhanklik van die hoeveelheid voedsel daarbinne en die posisie waarin die liggaam verkeer. Dit kan dus lyk na 'n boontjie, of 'n haak of 'n beeshoring. Die esofagus (slukderm) betree die maag by die maagingang (die "pars cardiaca"). Net bokant hierdie aansluiting is die maagkoepel (die "fundus gastricus"). Gas wat ingesluk word, vergader hier.

Die liggaam van die maag (die "corpus gastricum") is regs van en onder dit geleë, en gaan oor in die maaguitgang (die pilorus), wat op sy beurt aan die duodenum grens. Die verskillende anatomiese areas van die maag vloei ineen sonder spesifieke anatomiese grense. Die binnekant van die maag is beklee met 'n dik slymvlies.

Twee gladdespierkleppe, ook bekend as sfinkters, in die maagwand, hou die inhoud van die maag vas. Hulle is die slukdermsfinkter (wat geleë is die kardiale gebied van die maag aan die bokant) tussen die slukderm en die maag, en die piloriese sfinkter tussen die maag en die dunderm.

Die maag word omring deur parasimpatiese (stimulerende) en ortosimpatiese (inhiberende) senuweenetwerke (die anterior gastriese, posterior, superior en inferior, seliak- en misenteriese pleksusse), wat beide die sekreterende aktiwiteit en die motoraktiwiteit van die maagwandspiere beheer.

In die mens het die maag 'n volume van ongeveer 50 mL wanneer dit leeg is. Na 'n maaltyd sit dit uit tot ongeveer 'n liter kos,
maar kan tot 4 liter se inhoud hanteer. Die maagwand bevat plooie, waarbinne "foveolae" (gastriese holtes) voorkom. Op sy beurt mond die maagkliere in die "foveolae" uit.

Die maag (ventriculus), meestal J - of U-vormig, word saam met die slukderm embriologies benaam as die voorderm. Dit le voor in die buikholte en funksioneer as veral bergplek. Hier vind die proteïenvertering plaas onder die invloed van soutsuur en ensieme wat deur klein kliertjies in die dermwand afgeskei word. By soogdiere en die mens is daar twee aparte seltipes wat hierdie stowwe vorm: die hoofselle produseer pepsien en die dekselle soutsuur. 

Die orige maagselle produseer slym wat die maagwand teen die inwerking van soutsuur beskerm. By die laer werweldiere kan daar nie 'n onderskeid gemaak word tussen hoof- en dekselle nie. Die oorgang van die slukderm na die maag (maagwand of kardia) is nie altyd duidelik afgegrens nie; die uitgang na die derm (maagpilorus) is wel duidelik. By krokodille en voëls bestaan die maag uit twee duidelik geskeide dele: die kliermaag en die spiermaag met ŉ harde, verhoringde binnewand. 

Dit werk by voëls in kombinasie met ingeslukte klippies as 'n soort meule om die sade fyn te maal. By die herkouers is die maag in 4 dele verdeel; die verdeling berus op hul plantaardige dieet. In die eerste twee kompartemente, die pens (rumen) en die netmaag (retikulum), word die voedsel geknie, bevogtig en met bakterieë vermeng. Hierdie mikroörganismes breek die sellulose op (die belangrikste bestanddeel van die selwand van plante) tot kleiner molekules, wat hierna deur die pens en boekmaag opgeneem kan word. 

Tydens die proses kom voedselbrokkies deur antiperistaltiese bewegings nog enkele kere terug in die mond, waar hulle weer gekou word (herkou). Die pens en die netmaag produseer by beeste 60 alkaliese vloeistof per dag, waardeur die sure wat tydens die gistingsproses van sellulose vrykom, geneutraliseer kan word. 

Hierna kom die voedsel via 'n groot slukdermgroef te lande in die boekmaag (omasum), waar die voedselbrei as gevolg van wateronttrekking verdik. Die laaste deel van die herkouersmaag word gevorm deur die abomasum. Dit stem ooreen met die maag van ander soogdiere. Kamele het geen omasum nie. Uit die pens stulp groot blase uit (waterselle), wat met sluitspiere afgesluit kan word. Sommige meen dat dit moontlik as 'n waterreservoir kan dien.

Baie Invertebrata het net soos die Vertebrata 'n vergrote gedeelte van die spysverteringskanaal waarin voedsel geberg kan word. Hoewel die voedselreservoir uit 'n ander deel van die spysverteringskanaal as die van die Vertebrata kan ontstaan en gewoonlik nie eie verteringsensieme afskei nie, kan dit nogtans 'n maag genoem word. Die struktuur is gewoonlik baie eenvoudig, maar by die Echinodermata, Mollusca en Arthropoda is gespesialiseerde organe aanwesig. 

Die seesterre (klas "Asteroidea") kan hul maag na buite uitstulp om ŉ prooi te verteer wat nie deur die mondopening kan beweeg nie. Seesterre het suigvoetjies wat aan die onderkant van hut arms geleë is. Hiermee gryp hulle tweekleppige skulpdiere vas, en deur middel van aanhoudende trekking skei hulle die skulpdoppe van mekaar en stulp daarna hul maag oor die sagte dele van die prooi uit. Die watervaskulêre stelsel is verantwoordelik vir die uitstulping van die maag, terwyl die spiere sorg dat dit teruggetrek word. 

By sommige van die Mollusca word die maag in drie dele verdeel. Die eerste deel bestaan uit trilhaarepiteel wat die verskillende voedselartikels uitsorteer en die tweede deel bestaan uit groot epiteelselle wat 'n sterk trilhaarbeweging uitvoer om die voedsel en slym in die rigting van die derms te beweeg. Die derde deet is verantwoordelik vir die fynmaal van die voedsel en help ook om die maagwand teen harde deeltjies te beskerm. Krappe en krewe (klas "Decapoda") het 'n maag wat uit twee dele bestaan, naamlik 'n kardiale en ŉ piloriese deel. 

Die kardiale gedeelte is 'n koumaag met chitientandjies, terwyl die piloriese deel 'n sifapparaat bevat wat die groter voedselpartikels deurvoer na die laaste deel van die spysverteringskanaal en die kleiner voedseldeeltjies na die middeldermkliere. Spinnekoppe en ander suigende geleedpotiges het 'n suigmaag, wat 'n vergroting van die slukderm (esofagus) is. Tydens die suigaksie strek die spiere die maag terwyl kringspiere die maag na ŉ rusposisie laat terugkeer.

By gewerwelde diere bestaan die maag uit 'n gespierde uitsakking van die voorderm (mond en slukderm). Die voedsel kom die maag by die maagingang (kardia) binne, wat met behulp van 'n kringspier oop- of toegemaak kan word. Van die kardia loop die maagsak of fundus, waarin 'n ontelbare aantal buisvormige kliertjies open wat spysverteringsensieme en soutsuur afskei. Die voedsel kom deur die maaguitgang in die twaalfvingerige derm (duodenum) te lande.

Die kringspier wat die maaguitgang afsluit, staan bekend as die pilorussfinkter. By sekere van die lede van die "Branchiostoma" en "Cyclostoma" is die maag afwesig en gevolglik vind daar 'n aanhoudende opneem van voedseldeeltjies plaas. Die egte visse wat geen maag het nie (byvoorbeeld die longvisse en sekere beenvisse), het moontlik tog so 'n struktuur tydens die vroeë stadia van hul ontwikkeling gehad, maar dit het verlore gegaan omdat hulle hul prooi in klein stukkies inneem. 

'n Maag is nooit 'n leë, hol ruimte nie omdat 'n leë maag plooie vorm en instulp. Die gespierde maagwand knie die voedsel en meng dit met maagsap. By die mens is die maagspierweefsel min of meer eweredig oor die hele wand verdeel, maar by voëls is die spiergedeelte naby die derms meer gekonsentreer en hierdie gedeelte staan bekend as die spiermaag: hier word die kos deur druk- en maalplate opgebreek en fyngemaal. Dit is veral die geval by saadetende voëls wat heel klippies insluk, waardeur die maalwerkingsproses vergemaklik word. 

Die slukdermgedeelte van voëls staan bekend as 'n kliermaag. Soortgelyke spesifieke strukture wat verantwoordelik is vir die maalaksie, kom voor by die miereters (familie "Myrmecophagidae"), wat die harde pantsers van miere en termiete moet verbrysel. Die derde funksie van die maag, wat by die ongewerweldes meestal ontbreek en by die gewerweldes waarskynlik as 'n bykomstige funksie ontstaan het, is die vorming van maagsap. Hoewel die meeste individuele bestanddele min of meer alkalies is, is die maagsap as geheel 'n sterk suur vanweë die groot hoeveelheid soutsuur wat daarin voorkom. 

Die sure belemmer die ontwikkeling van mikroöganismes en voorkom daardeur gisting en verrotting in die maag en die dermkanaal. Die kliertjies van die fundus produseer ook ensieme wat verantwoordelik is vir spysvertering, waarvan pepsien en maaglipase die belangrikste is. Maaglipase is ŉ vetopbrekende ensiem, maar is onaktief in die maag omdat dit 'n suur omgewing is. Die ensiem pepsien breek eiwitte op in peptone en werk aktief in 'n suur omgewing. 

Die suur veroorsaak geen skade aan die maagwand nie omdat daar slym aanwesig is, wat deur selle in die maagwand afgeskei word. Die voortdurend vernuwende slymlaag wat so gemaak word, word slegs langsaam verteer en beskerm die maag: 'n maag van 'n dooie dier of lyk word wel deur soutsuur verteer. Wanneer daar 'n oormaat soutsuur gevorm word, word die maagwand wel aangetas en 'n maagseer word gevorm. Aktiewe maagsap word slegs afgeskei wanneer daar ŉ behoefte daaraan is: 'n Rustende maag skei 'n neutrale maagsap met 'n hoë slyminhoud af. 

Die maagsapkliertjies word deur die sig, reuk en die proe van lekker kos tot afskeiding geprikkel. Die feit dat die oordrag van die sensoriese stimuli na die maagsapkliertjies as ŉ refleksaksie plaasvind, is bewys deur die beroemde fisioloog Ivan Pavlov. Daar is ook 'n hormonale invloed. Sekere bestanddele in voedsel, veral in vleis en vleisekstrak, stimuleer die pilorus om die hormoon gastrien af te skei. Hierdie hormoon bereik die kliere wat die maagsap via die bloed afskei en prikkel hulle tot afskeiding. 

'n Derde prikkel tot maagsapafskeiding is die rekking van die maagwand van wee 'n groot hoeveelheid voedsel wat die maag binnekom: die rekking word geregistreer deur die sensoriese sintuigorgaantjies wat deur middel van 'n senuweebaan op die maagsapkliere inwerk. Die maagsap kan deeglik op die maaginhoud inwerk omdat die voedsel wat die maag binnekom, aan die buitekant lê. Nadat die voedsel genoegsaam met die maagsap vermeng is, word dit deur middel van spiersametrekkings (peristalse) na die piloriese deel van die maag gevoer, waar dit kragtig geknie word totdat dit ontvorm is tot 'n homogene, vloeibare massa. 

Die pilorussfinkter gaan dan vir 'n kort rukkie oop om die inhoud deur te laat, maar sluit weer gou as gevolg van die invloed van die rekking van die dermwand en die aansuring van die derminhoud. Slegs wanneer die dermwand nie meer gestrek is nie en die suur van die derminhoud geneutraliseer is, sal die pilorussfinkter weer oopgaan. Die funksie van die spiersfinkter word dus nie van die maag af nie, maar van die duodenum af gereguleer.

Plantetende diere het spesiale aanpassings in hul spysverteringskanaal nodig om hulle voedsel, wat bale sellulose bevat, te verteer. Baie diere het nie ensieme om hierdie groot hoeveelheid sellulose te verteer nie, maar daar is wel mikroörganismes wat dit kan verteer. Om die rede het herkouers, soos beeste, skape en wildsbokke, wat groot hoeveelhede plantaardige materiaal in 'n kort tyd eet, verskillende maagdele waar die mikroörganismes hulle werk kan doen. 

Die voedsel gaan eers na die grootpens (rumen). waar die bakterieë en die eensellige organismes die sellulose begin verteer. Hierna beweeg die voedsel na die kleinpens (retikulum, netpens), waar dit in klein bolusse of herkoutjies geknie word. Die bolusse word via die slukderm in die mond opgebring om deeglik geherkou te word. Weer eens word die voedsel deur dieselfde siklus gevoer: grootpens – kleinpens -mond. Wanneer die voedsel in die regte hoeveelheid klein stukkies opgebreek is, beweeg dit deur die esofageale groef na die blaarpens (omasum, boekpens) en van daar na die melkpens (abomasum, lebmaag), waar proteïene en vette verteer word en wat as die egte maag beskou kan word. By kalwers, wat nog nie gras vreet nie maar net melk drink, gaan die melk direk na die melkpens (die ander maagdele ontwikkel eers later volledig).

Die maag word anatomies verdeel in vier seksies, waarvan elkeen verskillende selbevolkings en gevolglik verskillende funksies het.
Hulle is:

Die kleiner kurwe van die maag word deur die regter gastriese slagaar aan die onderkant, en die linker gastriese slagaar aan die bokant voorsien.
Laasgenoemde voorsien ook die kardia-gebied. Die groter kurwe word voorsien deur die regter gastro-epiploïese slagaar aan die onderkant en
die linker gastro-epiploïese slagaar aan die bokant. Die fundus van die maag en ook die boonste gedeelte van die groter kurwe word deur die kort gastriese slagaar voorsien.

Soos die ander dele van die gastrointestinale sisteem, bestaan die wand van die maag uit die volgende lae, benoem van die buite- na die binnekant toe:

Die maagepiteel vorm diep holtes waarbinne daar sekere kliere geleë is. Hulle word vernoem na die anatomiese maagposisie waarin hulle voorkom:

Verskillende seltipes word by verskillende lae in hierdie kliere aangetref:

Die beweging en vloei van chemiese stowwe in die maag in word beheer deur beide die outonome senuweestelsel en deur die verskillende spysverteringstelselhormone:

Al dié hormone, behalwe gastrien, veroorsaak 'n vermindering van die maagorgaan se aksies. Dit gebeur wanneer voedselprodukte in die lewer en galblaas begin voorkom, maar nog nie absorbeer is nie. Die maag se funksie is om die voedsel deur te stoot na die dunderm wanneer die dunderm daarvoor gereed is. As die dunderm egter vol is, besig met voedselvertering, dien die maag as stoorplek vir die voedsel.

Vroeër het die meeste kenners geglo dat die maag se hoë suurinhoud dit teen siektes beskerm. 'n Groot aantal studies het egter aangetoon dat Helicobacter pylori-infeksie die meeste van maagsere, gastritis, en maagkanker veroorsaak.
'n Kort lys:

In die geval van 'n persoon wat morbied oorgewig is, kan chirurgiese ingrepe, soos maagverkleining of -reduksie,
of maagkramming (vertikale bandgastroplastie) oorweeg word.
In die eersgenoemde geval word die maag fisies verklein deur 'n gedeelte van die maag weg te sny. In laasgenoemde geval word 'n elastiese band en krammetjies gebruik om 'n klein maagsakkie te vorm, met 'n klein gaatjie op die bodem
daarvan waardeur die voedselinhoud deurvloei na die res van die maag. Beide metodes veroorsaak 'n verkleinde maagvolume en gevolglik minder voedselinname op 'n keer.






</doc>
<doc id="31971" url="https://af.wikipedia.org/wiki?curid=31971" title="Kwaaihoek">
Kwaaihoek

Kwaaihoek is 'n rotsagtige skiereiland wat halfpad tussen die dorpe Boesmansriviermond en Boknes aan die suidkus van die provinsie Oos-Kaap van Suid-Afrika geleë is. Die naam verwys na die sterk wes- en ooswinde van die Indiese Oseaan wat op die hoogste plato van die skiereiland waai.

Op 12 Maart 1488 het die Portugese seevaarder Bartolomeu Dias tydens sy terugvaart na Portugal hier 'n kalksteenkruis (Portugees: padrão) opgerig sodat Kwaaihoek as die oudste monument in Suid-Afrika beskou word. 

Met die oprigting van kruise het die Portugese verkondig dat hulle die eerste was wat nuwe waters binnegevaar het. Die gebruik van hierdie kruise, wat uit Portugese kalksteen gebeitel en in Lissabon gegraveer is, is deur koning João II ingestel.

Presies 500 jaar na die eerste kruis op Suid-Afrikaanse grondgebied in Kwaaihoek geplaas is, is op 12 Maart 1988 weer 'n swaar kruis na die plek van die oorspronklike monument gedra. Die replika-kruis is op inisiatief van Joaquim Seiro de Brito, vise-president van die Portugese Ontdekkersraad gekap en ter geleentheid van die vyfeeufees ter herdenking van Dias se landing aan die Kaaplandse kus aan boord van 'n replika-karveel na Suid-Afrika verskeep.

Fragmente van die oorspronklike Dias-kruis is kort voor die uitbreek van die Tweede Wêreldoorlog deur 'n jong geskiedenisnavorser, Eric Axelson, ontdek. Axelson het later professor aan die Universiteit van Kaapstad en 'n internasionale gesaghebbende oor die reise van Portugese seevaarders om die Kaap geword.

Axelson het Portugees aangeleer en twee jaar lank navorsingswerk in Lissabon, Londen, Parys en die Vatikaanstad gedoen om materiaal te versamel. Ongelukkig is baie waardevolle geskrifte in die groot aardbewing, wat Lissabon in 1755 getref het, vernietig. Nadat Axelson ou land- en seekaarte en manuskripte, waaronder "rutters" of seil-instruksies deurgewerk. Een gedetailleerde beskrywing van die Suid-Afrikaanse kus uit die vroeë 16de eeu het die ligging van die oorspronklike "padrão" aangegee. Die Portugese dokument het na iets verwys wat soos 'n eiland voorgekom het, maar dit was in werklikheid met sand en duine aan die vasteland verbind. 'n Moderne kaart uit die jaar 1938 het ""False I or Kwaai Hoek"" as die aangeduide posisie aangegee.

Ná sy terugkeer na Suid-Afrika het Axelson saam met sy broer Charles die gebied stelselmatig fyngekam en fragmente van 'n pienk-wit, kristalagtige stof gevind wat soortgelyk aan marmer en plaaslik onbekend was. 'n Groot deel van die suil, wat met oesters, mossels en seewier oordek was, is aan die voet van die krans ontdek. Die Universiteit van die Witwatersrand in Johannesburg het Axelson versoek om 'n wetenskaplike opgrawing by Kwaaihoek te doen, en saam met plaaslike inwoners het Axelson byna 5 000 stukkies en brokkies van die Portugese kruis opgespoor. Die herboude kruis is in besit van die universiteit.


</doc>
<doc id="31972" url="https://af.wikipedia.org/wiki?curid=31972" title="Newbery-medalje">
Newbery-medalje

Die John Newbery-medalje of Newbery-medalje is 'n letterkundige toekenning van die "Association for Library Service to Children", 'n onderafdeling van die Amerikaanse Biblioteekassosiasie. Dit word toegeken aan die skrywer van 'n Amerikaanse kinderboek van hoogstaande gehalte. Dit word sedert 1922 jaarliks toegeken. Dit word beskou as een van die twee mees gesogte toekennings vir kinderliteratuur in Amerika. Dit is genoem na John Newbery, 'n uitgewer van kinderboeke uit die agtiende eeu. Dit is in 1921 ontwerp deur Rene Paul Chambellan. Op die agterkant is 'n ets van 'n skrywer wat sy nuwe boek gee aan 'n seun en 'n dogter om te lees. Die Newbery-medalje word maklik verwar met die "Newbery Eervolle Vermeldings", wat jaarliks toegeken word aan verdienstelike naaswenners.

E.L. Konigsburg, Joseph Krumgold, Lois Lowry, Katherine Paterson, en Elizabeth George Speare het elk twee medaljes verwerf.




</doc>
<doc id="31974" url="https://af.wikipedia.org/wiki?curid=31974" title="Chișinău">
Chișinău

Chişinău is die hoofstad en ook die grootste stad van Moldawië.



</doc>
<doc id="31978" url="https://af.wikipedia.org/wiki?curid=31978" title="Palestynse Grondgebiede">
Palestynse Grondgebiede

Die Palestynse Grondgebiede (Arabies: الأراضي الفلسطينية, "al-Arāḍī al-Filasṭīniyya") is deel van die Britse mandaat van Palestina wat deur Jordanië en Egipte ingeneem is in die laat 1940's, en deur Israel ingeneem in die Sesdaagse Oorlog van 1967. Die Palestynse Grondgebiede is deur die Gasa-Jerigo-Ooreenkoms met Israel op 4 Mei 1994 gestig. Dit bestaan uit die Gasastrook en 40 % van die Wesoewer, terwyl die Staat Palestina volgens internasionale reg uit die Gasastrook, die Wesoewer en die hoofstad Oos-Jerusalem bestaan.

Sedert die begin van die Palestynse Burgeroorlog tussen die Fatah en Hamas is die Grondgebiede verdeel: Die Fatah beheer die Wesoewer, terwyl die Hamas die Gasastrook regeer. Die Fatah is 'n lid van die Palestynse Bevrydingsorganisasie, maar nie die Hamas nie. Nes die Suid-Afrikaanse ANC en die Namibiese SWAPO is die Fatah 'n lid van die Sosialistiese Internasionaal (SI), terwyl die Hamas deur verskeie lande as 'n terroristiese organisasie gelys word.

Die PLO het op 15 November 1988 in Algiers die onafhanklikheid van die Staat Palestina met Jerusalem as hoofstad verklaar, wat deur 137 (van 'n total van 193) VN-lidlande erken word. Op 31 Oktober 2011 het "Palestina" 'n lid van die Unesco geword en op 29 November 2012 het die Algemene Vergadering van die Verenigde Nasies met 'n groot meerderheid vir die opname van Palestina as waarnemer gestem.



</doc>
<doc id="31979" url="https://af.wikipedia.org/wiki?curid=31979" title="PuTTY">
PuTTY

PuTTY is 'n vrye telnet- en SSH-kliënt. Die sagteware stel gebruikers in staat om met 'n ander rekenaar verbind te word, meestal 'n bediener wat 'n UNIX-gebaseerde bedryfstelsel loop. PuTTY is 'n vervanging vir die verouderde terminaal (ook 'n Teletype of "TTY" genoem), 'n dom masjien wat voor die bekendstelling van die Persoonlike rekenaar gebruik was om met 'n bediener te koppel.

Die verbinding tussen die terminaalsagteware en die bediener verloop meestal deur die SSH-protokol wat as veilige opvolger van die verouderde telnet protokol beskou word.

PuTTY het geen installasieprogram nie, en kan gevolglik enige plek op die hardeskyf geplaas word. Die sagteware is beskikbaar vir Microsoft Windows en UNIX-tipe bedryfstelsels.

Die PuTTY-pakket bestaan uit 'n aantal programme: 



</doc>
<doc id="31983" url="https://af.wikipedia.org/wiki?curid=31983" title="FTP-kliënt">
FTP-kliënt

'n FTP-kliënt is 'n rekenaarprogram waarmee lêers via die FTP-protokol met 'n FTP-bediener uitgeruil kan word (beide oplaai en aflaai). 

Bekende FTP-kliënte vir Microsoft Windows sluit in: WS-FTP, CuteFTP en FileZilla. Vir Mac OS X is daar Cyberduck, 'n bekende oopbron kliënt. Meeste bedryfstelsels (soos UNIX en Linux) het 'n ingeboude FTP-kliënt wat deur die 'ftp'-opdrag uitgevoer kan word. Baie webblaaiers het ook (soms beperkte) FTP-funksionaliteit. Firefox het byvoorbeeld 'n plugin, genaamd FireFTP, wat Firefox 'n volwaardige FTP-kliënt kan maak.

FTP bied geen enkripsie nie en word as onveilig beskou. As enkripsie vereis word, kan SCP, 'n program wat SSL-enkripsie inspan, gebruik word om lêers veilig te ontvang of te versend.


</doc>
<doc id="31987" url="https://af.wikipedia.org/wiki?curid=31987" title="Mammon">
Mammon

Mammon is 'n Christelike simbool vir die "oorheersing deur geld".

Mammon is 'n afgod wat in die Bybel beskryf word. Die woord is 'n Siriese woord vir geld of rykdom en dui op die situasie waar geld en rykdom as 'n god vereer word.

Die woord mammon kom vier keer in die Bybel voor. Die Evangelie volgens Matteus 6:24 lui:

"Niemand kan vir twee base tegelyk werk nie. Hy sal óf die een minder ag en die ander een hoër, óf vir die een meer oorhê en die ander een afskeep. Julle kan nie God én Mammon dien nie."

Naas bogenoemde teks kom die woord ook in Lukas 16: 9, 11 en 13 voor.

Die uitdrukking "om mammon te dien" beteken om geldgierig te wees.



</doc>
<doc id="31988" url="https://af.wikipedia.org/wiki?curid=31988" title="FTP-bediener">
FTP-bediener

'n FTP-bediener is 'n rekenaarbediener wat lêers aan gebruikers kan aanbied (deur 'n aflaai-aksie) en/of aanvaar (oplaai- aksie) deur van die FTP-protokol gebruik te maak. FTP staan vir "File Transfer Protocol".

Gebruikers kan ook maklik lêers uitwis op die bediener deur enige FTP-kliënt van sy/haar keuse te gebruik. Soms beskerm FTP-bedieners van hulle lêers met gebruikersnaam/wagwoord-authentikasie. Indien nie, sal enige anonieme gebruiker ook lêers kan uitvee (delete).

Omdat FTP geen enkripsie bied nie, word gevoelige lêers gewoonlik nie op FTP-bedieners gestoor nie. Daar is egter 'n beter beveiligde soort FTP, genaamd SFTP, wat wel data kan enkripteer voor dit versend word. Die "S" hier staan vir "Secure" (of veilig).


</doc>
<doc id="31991" url="https://af.wikipedia.org/wiki?curid=31991" title="File Transfer Protocol">
File Transfer Protocol

File Transfer Protocol (afgekort FTP) is 'n protokol wat die uitruil van lêers tussen rekenaars vergemaklik. Dit standaardiseer 'n aantal aksies wat gewoonlik verskillend op verskillende bedryfstelsels uitgevoer word.

Die huidige weergawe is gedefinieer in RFC-nommer 959 (RFC 959). Aanvullings kan gevind word in RFC 2228, RFC 2640 en RFC 2773.

'n FTP-kliënt inisieer gewoonlik die konneksie na 'n FTP-bediener via die TCP-protokol op poort 21. 

FTP het in 1971 ontstaan en het baie vinnig gegroei tot 'n wêreldstandaard. Sedertdien maak FTP dit moontlik om lêers vanaf enige rekenaar in die wêreld te stuur of te ontvang, solank hulle aan mekaar of op die Internet gekoppel is, en solank al die proxy- en firewall-bedieners op roete die FTP-verkeer toelaat.

FTP, as konsep, is gebaseer op die Kliënt-bediener-model wat algemeen vir internetdienste gebruik word. Die kliëntsagteware maak 'n verbinding met die vereiste FTP-bediener aan die ander kant van die 'lyn'. Die bediener antwoord dan die kliënt, waarna die kliënt die gegewens aan die gebruiker toon.

Standaard FTP-verbindings is gewoonlik onveilig en hackers kan die gegewens maklik lees. Gelukkig kan dit sover moontlik voorkom word deur van 'n enkripsie-laag gebruik te maak.



</doc>
<doc id="31997" url="https://af.wikipedia.org/wiki?curid=31997" title="Telnet">
Telnet

Telnet ("TELetype NETwerk") is 'n netwerkprotokol wat gebruikers toelaat om oor 'n netwerk na 'n ander rekenaar aan te teken en die opdraglyn (command line) oor te neem. Die rekenaar waarop die telnetkliënt uitgevoer word funksioneer dan as 'n terminaal van die bediener. Telnet is amptelik in IETF-dokument STD 8 (RFC 854 en RFC 855) gespesifiseer.

Telnetkliënte gebruik gewoonlik TCP/IP-poort 23, maar konneksies op ander poorte is ook moontlik. Telnet kan dus as "handmatige" kliënt vir ander netwerkprotokolle gebruik word. Die gebruiker moet dan self die opdragte invoer en die afvoer van die protokol interpreteer. Dit maak dit ook moontlik om "telnet" in 'n skript te gebruik.

Telnet was een van die eerste twee applikasieprotokolle wat op ARPANET gebruik was (die ander een is FTP). Die "RFC" vir Telnet is op 3 April 1972 deur Jon Postel ingedien. Telnet is sedert die vroeë jare 80s al op Unix-rekenaars beskikbaar.

Telnet word as onveilig beskou omdat alle gegewens, insluitend wagwoorde, as leesbare teks oor die netwerk gestuur word. Vir die rede word dit deesdae al minder gebruik. Baie gebruikers beweeg oor na SSH (secure shell). 'n Veiliger variant van telnet, naamlik SSL-telnet, is voorgestel, maar het nooit regtig van die grond af gekom nie.




</doc>
<doc id="31998" url="https://af.wikipedia.org/wiki?curid=31998" title="Kliënt">
Kliënt

Die term kliënt kan beteken:



</doc>
<doc id="31999" url="https://af.wikipedia.org/wiki?curid=31999" title="Kliënt (rekenaar)">
Kliënt (rekenaar)

In die kliënt-bediener argitektuur stel die kliënt die rekenaar of program voor wat die inisiatief neem om met die bediener te kommunikeer. Die doel van die kommunikasie is tipies:
Soms word diverse kliënte in een sagtewarepakket gekombineer. Mozilla bestaan byvoorbeeld onder meer uit 'n webblaaier-kliënt, e-posleser-kliënt en IRC-kliënt.




</doc>
<doc id="32000" url="https://af.wikipedia.org/wiki?curid=32000" title="Virtuele masjien">
Virtuele masjien

In rekenaarwetenskap is 'n virtuele masjien sagteware wat 'n werklike rekenaar naboots.

'n Virtuele masjien is oorspronklik deur Popek en Goldberg as 'n "doeltreffende, geïsoleerde duplikaat van 'n werklike masjien" beskryf. Huidige gebruike sluit virtuele masjiene in wat geen ooreenkoms met enige werklike hardeware het nie.

'n Voorbeeld:
'n Program wat in Java geskryf is kan dienste van die Java Runtime Environment ontvang deur bevele te voer waarvan die resultate weer deur die Java sagteware weergegee word. Deur hierdie dienste aan die program te verskaf tree die Java sagteware op as 'n "virtuele masjien" deur die plek in te neem van die bedryfstelsel of die hardeware waarvoor die program gewoonlik spesifiek voor geskryf sou moes word.

Virtuele masjiene word verdeel in twee hoofkategorieë, gebaseer op hul gebruik en die mate waarin hulle met 'n werklike masjien ooreenstem. 'n Stelsel virtuele masjien verskaf 'n volledige stelselplatform wat die uitvoer van 'n volledige bedryfstelsel ondersteun. In teenstelling daarmee sal 'n proses virtuele masjien ontwerp wees om slegs 'n enkele program of proses te loop. 'n Noodsaaklike eienskap van 'n virtuele masjien is dat die sagteware wat daarop uitgevoer word beperk word tot die hulpbronne en abstraksies wat deur die virtuele masjien verskaf word.

Stelsel virtuele masjiene of soms ook hardeware virtuele masjiene genoem laat die verdeling van die onderliggende fisiese masjien tussen verskillende virtuele masjiene toe, wat elkeen sy eie bedryfstelsel loop. Die sagteware laag wat die virtualisasie verskaf word die virtuele masjien monitor of hypervisor genoem. 'n Hypervisor kan direk op hardeware of bo-op 'n bedryfstelsel loop.

Die hoofvoordele van stelsel virtuele masjiene is:



</doc>
<doc id="32001" url="https://af.wikipedia.org/wiki?curid=32001" title="SA Akademieprys vir Vertaalde Werk">
SA Akademieprys vir Vertaalde Werk

Die SA Akademieprys vir Vertaalde Werk is ’n letterkundeprys deur die Suid-Afrikaanse Akademie vir Wetenskap en Kuns wat oorspronklik driejaarliks toegeken is vir ’n vertaling in Afrikaans van hoogstaande gehalte. Dit het ontstaan in 1948, nadat die Akademie se keurkomitee van die Hertzogprys vir Drama niks bekroonbaars in die Afrikaanse drama kon vind nie. Dieselfde genre-indeling (prosa, poësie, en drama) word gevolg as by die Hertzogprys, met vertaling uit enige taal, maar met berekening van die aansien wat die vertaalde stuk binne sy eie letterkunde het, en in ag genome die juistheid en algemene geslaagdheid van die vertalingswerk.

Die prys word tans (2005) geborg deur Nedbank.






</doc>
<doc id="32004" url="https://af.wikipedia.org/wiki?curid=32004" title="Pous Victor II">
Pous Victor II

Victor II was die 153ste pous van die Rooms-Katolieke Kerk.

Pous Victor II is gebore as Gebhard von Dollnstein-Hirschberg (ook Tollenstein gespel) ongeveer in 1018 in Swabe, Duitsland die seun van baron Harwig von Calw en sy vrou Beliza. Hy was familie van keiser Hendrik III. Op aandrang van 'n ander Gebhard, biskop van Regensburg word hy op 24-jarige leeftyd aangestel as biskop van Eichstätt. Op 13 April 1055 volg hy Pous Leo IX op en regeer tot sy dood op 28 Julie 1057. Hy word opgevolg deur Pous Stefanus IX (X).
Die naam ‘Victor’ beteken 'oorwinnaar'.

In Junie 1055 hou Pous Victor II 'n vergadering met keiser Hendrik III in Florence waarop die selibaat van priesters weereens bevestig word. Op 5 Oktober 1056 sterf Hendrik III in Botfeld en Victor word die beskermheer van die jonge Hendrik IV en die raadgewer van sy moeder, die regentes keiserin Agnes van Poiteau. Pous Victor II gebruik die posisie om die pouslike gesag te versterk en vrede te herstel in die keiserryk. Hy het Frederik, die ab van Monte Casino en broer van Godfried, hertog van Lorraine, 'n kardinaal gemaak. Frederik gaan later vir Victor opvolg as Pous Stefanus IX (X).



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32006" url="https://af.wikipedia.org/wiki?curid=32006" title="Pristina">
Pristina

Pristina is die hoofstad en grootste stad van Kosowo. Dié land is op 17 Februarie 2008 eensydig onafhanklik verklaar van Serwië. Pristina is vernoem na die Prištrivier.

Die oorgrote meerderheid van die ongeveer 500 000 inwoners is Albaniërs. Serwiërs het 20% van die inwonertal in 1981 en 13% in 1991 uitgemaak. Die meeste het egter sedertdien na Serwië getrek. In 2000 was 97,4% van die mense Albaniërs.

Na onafhanklikheid is nuwe paaie gebou, soos 'n hoofweg na die stad Uroševac en na Serwië.

Basketbal is die gewildste sport in Pristina, asook sokker.


</doc>
<doc id="32008" url="https://af.wikipedia.org/wiki?curid=32008" title="Eugenetika">
Eugenetika

Eugenetika of eugenetiek (Grieks ̉εύ + γίγνομαι, oftewel "eu genos": "goed gebore"), ook na verwys as die eugenetiese beweging of rasverbetering, is die studie van die verbetering van die genetiese gehalte van 'n spesie — meer spesifiek die menseras of die genepoel waaruit die mens gebore word — en bou op die studie van menslike eflikheid en Darwinisme. Drie kwessies het die ontwikkeling van eugenetika in die tweede helfte van die negentiende eeu ondersteun: 'n oortuiging dat die menslike spesie verbeter kan word om volmaak te wees; 'n groeiende geloof in wetenskap as die betroubaarste en bruikbaarste vorm van kennis; en die gebruik van die trefwoorde van maatskaplike Darwinisme, "stryd om te bestaan" en "oorlewing van die sterkste", soos toegepas op alle mense in die samelewing. Eugenetika berus dus daarop dat die voortdurende en natuurlike sortering van beter of slegter elemente in die samelewing na die voortgesette verbetering van die menslike spesie lei. Sommiges interpreteer hierdie beginsel as aanvoerend dat ryker mense meer bekwaam en talentvol as armes is, en gevolglik meer sukses in die lewe behaal. Eugenetika verskil van Sosiale Darwinisme, wat beweer dat die slegste elemente in die genepoel uiteindelik sou verdwyn indien die natuur toegelaat word om sy natuurlike verloop te neem.

Eugenetika maak egter daarop aanspraak dat noukeurige beplanning en behoorlike telling die enigste manier is om 'n beter samelewing te skep. Teen 1900, met die ontwikkeling van die moderne wetenskap van genetika, het eugenetika 'n georganiseerde beweging geword wat daarop gemik is om die menseras te verbeter. Positiewe eugenetika is daarop toegespits om maniere te ontwikkel om die teelpotensiaal van geskikte mense te verhoog, terwyl negatiewe eugenetika die klem geplaas het op die beperking van ongeskikte mense om kinders te verwek.

Die eugenetiese beweging was tussen 1910 en 1930 besonder sterk in die VSA, Groot-Brittanje en Duitsland. Eugenetika was nie net beperk tot Groot-Brittanje self nie, maar het ook na die Britse kolonies versprei, waar dit 'n geruime tyd lank die houding van kolonialiste jeens die inheemse volke beïnvloed het.

Selektiewe voortplanting is reeds in die oudheid al deur die filosoof Plato voorgestel. Hy het voorgestel dat menslike voortplanting deur die owerhede gekontroleer moes word. Hy het onder meer voorgestel dat seleksie deur middel van 'n lotery moes plaasvind, en dat swak ontwikkelde baba's gedood moes word om die oordrag van swak elemente te beperk.

In Groot-Brittanje was die eugenetiese beweging nou verbind met die gevoel dat mense wat wit en Anglo-Saksies was, meerderwaardig bo alle ander rasse was. Charles Darwin se neef, Sir Francis Galton, was die stigter van die Engelse eugenetiese beweging. Hy is na die studie van menslike erflikheid aangelok deur wat hy as die "oorgeërfde genialiteit" van sy familie beskryf het, en is veral bekend vir sy boek "Hereditary Genius" wat in 1869 geskryf is. Hy is onder meer ook beroemd vir sy werk ten opsigte van saamgestelde foto's en vir die bevordering van die gebruik van vingerafdrukke as persoonlike identifikasie. In 1899 het Houstan Stewart Chamberlain, wat van geboorte Brits was en wat die antropoloog van die Duitse Keiser Wilhelm geword het, in Duitsland sy boek "Foundations of the 19th Century" gepubliseer. Hierin het hy aanspraak daarop gemaak dat die Ariërs of Teutone (Duitsers) meerderwaardige mense is. Hulle is meestal lank, blond, met lang koppe, en het Nordies gelyk, soos die mense van die noordelike dele van Europa. Mense van Joodse oorsprong is beskou as vreemd aan die Ariërs. Reeds in 1919 het Adolf Hitler, wat die leier van die Duitse Nasionaal-Sosialistiese (Nazi-) party geword het, baie van hierdie anti-Semitiese idees aanvaar. Hy het geglo dat die Ariërs supermense ("Übermenschen") was, terwyl mense van Joodse oorsprong submense ("Untermenschen") was.

Met Hitler se aanbewindkoming in 1933 het hy stelselmatig Joodse sakeondernemings begin aanval, Jode uit die staatsdiens ontslaan en Joodse kinders verhoed om na Duitse skole of universiteite te gaan. In 1935 het 'n nuwe Duitse wet 'n Jood gedefinieer as 'n persoon met ten minste drie Joodse grootouers, en het daardeur 'n persoon se Joodse identiteit gebaseer op sy of haar voorouers, en nie op die geloof wat daardie persoon aangehang het nie. Op 9 November 1938, die bekende Kristalnag of Nag van Gebreekte Glas ("Kristallnacht") het Nazi-volgelinge regoor Duitsland duisende sinagoges en Joodse sakeondernemings aangeval, afgebrand of beskadig. Die Nazi's het ongeveer 30 000 mans tussen die ouderdom van 16 en 60 in hegtenis geneem en na konsentrasiekampe gestuur.

Hitler het later as 'n finale oplossing vir die "Joodse Vraagstuk" die fisiese uitwissing van Jode in Duitsland en in ander Europese lande wat ná die uitbreek van die Tweede Wêreldoorlog in 1939 deur Duitsland beset is, beveel. Daar is algemene konsensus dat daar ná 1942 altesaam meer as vier miljoen mense van Joodse afkoms na konsentrasiekampe in Oos-Pole gedeporteer is, waar hulle óf in gaskamers gedood is, óf gedwing is om hulself as slawearbeiders dood te werk. Die berugste van hierdie kampe is Auschwitz, Treblinka, Dachau, Majdnek en Sobibor. In wat vandag as die "Holocaust" bekend staan, word gemeen dat daar altesame ongeveer ses miljoen Joodse mense in die konsentrasiekampe gesterf het.

Die oorspronklike stelreëls van Galton het 'n direkte skakel met die leer en werk van Darwin gehad. Darwin self was weer sterk beïnvloed deur Thomas Malthus. Volgens Darwin word die meganisme van natuurlike seleksie deur die menslike beskawing gedwarsboom. Een van sy besware teen beskawing was die strewe om mense in swak posisies te help, wat die werking van natuurlike seleksie, waar juis die swakkes uitserf, teënwerk. Eugenetici is daarom ten gunste van aksie om vir die afnemende effekte van die natuurlike seleksie binne die beskawing te kompenseer. Hierdie basiese beginsel vorm die inspirasie vir vele uiteenlopende filosofieë, teorieë en sosiale praktyke.

Positiewe eugenetiese beleid behels die beloning vir geskikte ouers wat meer kinders verwek. Spermabanke het maatreëls in plek om die genetiese gehalte van donors te reguleer. Vrywillige sterilisasie deur mense wat hulself as ongeskik ag, word soms as positiewe eugenetiek beskou.

Negatiewe eugenetiese beleid behels apartheid, gedwonge sterilisasie, tot eutanasie. Wêreldwyd is daar 'n negatiewe eugenetiese beleid in plek vir mense met Down se sindroom.

In die VSA is die eugenetiese beweging meer as net 'n akademiese denkrigting. Dit het lank 'n groot invloed op die openbare mening gehad en het in sommige state ook wetgewing beïnvloed. Tussen 1911 en 1920 het 24 Amerikaanse state wetgewing aanvaar wat die sterilisasie van wanaangepastes in die samelewing gewettig het. Onder hierdie wanaangepastes was ingesluit verstandelik gestremdes, kranksinniges en misdadigers. Wette is ook aanvaar om huwelike tussen mense van verskillende rasse te beperk. In 1924 het die beweging getriomfeer toe die Johnson-wet aanvaar is. Hierdie wet het die aantal mense wat vanuit Oos-Europa en die lande rondom die Middellandse See wou emigreer, streng beperk. Eugenetika-aanhangers het beweer dat hierdie immigrante minderwaardig aan Anglo-Saksiese Amerikaners was en die suiwer Amerikaanse genepoel sou besoedel. Ná 1925 het mense egter krities teenoor eugenetika begin word.

Die eugenetiese beweging het ook die verhouding tussen mense van verskillende sogenaamde "rasse" in ander wêrelddele beïnvloed, soos in Afrika, Asië en Australië. In Afrika het die Britse koloniale moondhede dikwels na die "wit man se las" verwys – 'n edele roeping om beskawing na ander "rasse" wat nog nie uit barbarisme ontwaak het nie, te bring. Franse imperialiste het op soortgelyke wyse hul koloniale ryk geregverdig deur te beweer dat dit hul plig was om beskawing na die agterlike volke van die wêreld te bring, in Frans bekend as 'n "mission civilisatrice" (beskawingsopdrag).

Europeërs het ook op dergelike wyse op die Asiatiese volke neergesien. In 1901 het die nuwe Gemenebes van Australië 'n anti-Asiatiese immigrasiebeleid aanvaar om Asiërs en ander nie-Europeërs, insluitend Afrikane, te verhoed om hulle in Australië te vestig. Dit het bygedra tot die groei van 'n "ras"-geïsoleerde wit samelewing, wat veral Asiërs as 'n bedreiging vir hul Europese lewenstandaard beskou het. Boonop het die Europese setlaars met betrekking tot die inheemse bevolking van Australië, die Aborigines, geglo dat die inboorlinge as 'n minderwaardige "ras" sou uitsterf. Talle inboorlinge het wel van Europese siektes gesterf, weens hul swak ontwikkelde immuniteitstelsels sowel as die geweld op die grense. In die sogenaamde agterveld ("Outback") is inboorlinge as bediendes en plaaswerkers op beesplase in diens geneem, en is hulle sleg behandel. Oorspronklik was die Aborigines nomadiese jagters en vissers wat alles waarvan hulle gelewe het, uit die natuur verkry het.




</doc>
<doc id="32014" url="https://af.wikipedia.org/wiki?curid=32014" title="Macau">
Macau

Macau of Macao (Chinees: 澳門 / 澳门 "Àomén", Portugees: "Macau"; letterlik: "Baaihawe"), amptelik die Macau Spesiale Administratiewe Streek van die Volksrepubliek China (Portugees: "Região Administrativa Especial de Macau da República Popular da China", Chinees: 中華人民共和國澳門特別行政區), is naas Hongkong een van twee spesiale administratiewe streke van die Volksrepubliek China. Macau is wes van die Pêrelrivierdelta en Hongkong aan die kus van die Suid-Chinese See geleë en grens in die noorde aan die Chinese provinsie Guangdong.

Macau was die eerste en die laaste Europese kolonie in China. Portugese handelaars het hulle reeds in die 16de eeu in Macau gevestig en die gebied begin administreer. In 1887 het die Chinese Mantsjoe-regering die Portugese heerskappy oor die gebied amptelik erken.

Macau het op 20 Desember 1999 weer onder Chinese soewereiniteit gekom, maar sal volgens 'n Portugees-Chinese ooreenkoms hierna nog vyftig jaar lank tot in 2049 'n selfregerende streek bly. Volgens die beginsel van "een land, twee stelsels" is die regering van die Volksrepubliek China verantwoordelik vir die verdediging en buitelandse betrekkinge van Macau, terwyl die streek sy eie regstelsel, polisiemag, monetêre stelsel, doeane- en immigrasiebeleid sal handhaaf. Macau word in internasionale organisasies en by internasionale gebeurtenisse deur sy eie afgevaardigdes verteenwoordig.

Die historiese stadskern van Macau is in 2005 deur Unesco as wêrelderfenisgebied gelys.



</doc>
<doc id="32017" url="https://af.wikipedia.org/wiki?curid=32017" title="Midsomerfees">
Midsomerfees

Die term Midsomerfees verwys na die feestelikhede wat orals in Europa, veral in die Nordiese lande (Denemarke, Finland, Noorweë en Swede), maar daarnaas ook in Estland, Letland en Litaue, Ierland, Cornwall, Frankryk, Italië, Malta, Portugal, Spanje, Kanada, die Verenigde State, Puerto Rico en selfs Brasilië, 'n land van die Suidelike Halfrond) op 24 Junie, die dag van die somer-sonstilstand in die Noordelike Halfrond, en op die voorafgaande aand plaasvind. In die Nordiese lande word die nagte tydens hierdie seisoen nouliks donker en staan derhalwe ook as "Wit Nagte" bekend.

Die Europese Midsomerfees met sy feestelikhede en tradisies het sy oorsprong in die Voor-Christelike tydperk, maar het as fees ter ere van Sint Johannes die Doper later ook 'n oppervlakkige Christelike karakter gekry. Volgens die Juliaanse kalender het die somer-sonstilstand op 24 Junie plaasgevind - die datum waarop die kerk die fees van Johannes die Doper gevier het. Die sterrekundige somer-sonstilstand vind in Sentraal-Europa egter op 21 (in buitengewone gevalle op 20) Junie plaas, die langste dag van die jaar.

Nieuheidense en ander groepe verwys na die fees ook as Litha, 'n term wat uit die Angel-Saksiese teoloog en geskiedskrywer Beda Venerabilis se werk "De temporum ratione" afgelei is. Beda het die Angel-Saksiese name vir die maande, wat min of meer met Junie en Julie ooreenkom, as "se Ærra Liþa" en "se Æfterra Liþa" gegee (letterlik "die vroeë Litha-maand" en "die latere Litha-maand"), met 'n skrikkelmaand ("Liþa") ná Æfterra Liþa in skrikkeljare. Die vuurfees of Lith-Somerstilstand is 'n tradisionele fees vir talle Heidense religies.

"Midsommar" is die tweede belangrikste fees in Swede ná Kersfees, en die meeste Swede vier die Midsomerfees saam met hul familie, vriende en bure. Volgens 'n wet uit die jaar 1953 word "Midsommar" steeds op die Vrydag gevier wat naaste aan die kortste dag van die jaar lê. Hierdie Vrydag word "midsommarafton" (Midsomeraand) en die Saterdag, wat daarop volg, "midsommardag" (Midsomerdag) genoem. Alhoewel die Vrydag geen openbare vakansiedag is nie, is die meeste winkels op hierdie dag gesluit. Die bewoners van die groot stede kuier gewoonlik op die platteland om fees te vier. Op Midsomeraand bly die Sweedse vlag in teenstelling met ander dae, wanneer dit teen sononder of voor 20:30 uur gestryk word, dwarsdeur die nag gehys.

Die Midsomerfees het in Swede - anders as in buurlande - nooit 'n Christelike karakter gekry nie. Op Midsomeraand word 'n feestelik versierde paal, die sogenaamde "majstången" of "midsommarstången", opgerig (die naam is afgelei van die ouderwetse werkwoord "maja" wat letterlik "met blomme versier" beteken). Hierdie tradisie is in die 14de of 15de eeu uit Duitsland oorgeneem en het sy oorsprong in die Meibome wat daar in Mei tydens lentefeeste opgerig is. Baie streke en dorpe het hul eie tradisie van "majstången" sodat die pale duidelik van mekaar kan verskil. Nadat die paal met blare en blomme versier en opgerig is, word daar rondom die "majstången" gedans. Die kleredrag van feesgangers weerspieël die feestelike atmosfer van Midsomer, en dikwels is mense ook in tradisionele kleredrag geklee. Vroue en meisies gee voorkeur aan wit rokke of blomversierde kostuums. Ook kranse, wat van blomme of takkies van berkebome gevleg is, word soms gedra.

Midsomer is die tydstip wanneer in Swede die eerste vroeë aartappels geniet word. Hulle word saam met haring, suurroom, bieslook (sprietuie), knäckebrood en kaas bedien. Tradisionele dranke is schnaps en "öl" (bier), terwyl vars Sweedse aarbeie met slagroom as nagereg bedien word.

Die Midsomerfees word in Noorweë "Sankthans", "Sankt Hans" of "Jonsok" genoem. Die naam is afgelei van "St. Hans", die Deense benaming vir Johannes die Doper as beskermheilige. Daarnaas word die Oud-Noorse term "jónsvaka" ook nog gebruik. 23 Junie, die dag voor "Sankt Hans", staan as "Sankthansaften" bekend. Veral hierdie dag word in Noorweë as 'n somerfees gevier, en in sommige stede vind buitemuurse baldanse plaas.

Die meeste streke het hul eie tradisie van feesvierings. Op die landtong Slinningsodden buite Ålesund word 'n 20 meter hoë feesvuur ("Slinningsbålet") aangesteek wat jaarliks honderde toeskouers lok. In Laksevåg (Bergen) word tradisioneel ou vate versamel en op 'n hoë toring opgestapel en vasgespyker. Hierdie toring, wat al hoogtes van dertig meter bereik het, word in die nag voor Sankthans afgebrand.

In Flekkefjord het jongmense al sedert die 19de eeu 'n ou roeiboot na die land toe getrek, met brandbare materiaal gevul, aan die brand gesteek en deur die stad gedra. Deesdae word 'n boot, wat in die middel van die fjord geanker lê, vir die ritueel gebruik.

Groot feesvierings met onder meer baldanse langs die see word ook in die Oslofjord-omgewing en in Sørland gehou. Nogtans het sommige stede weens die brandgevaar 'n verbod op tradisionele "Sankthans"-feesvierings met feesvure geplaas. In gunstige weersomstandighede word daar nogtans oral in die land gebraai en 'n klein koffiebaldans georganiseer. Tradisionele geregte, wat op Sankthans-aand geniet word, is "rømmegrøt" (roompap) en Noorse aarbeie.

Net soos in Noorweë word ook in Denemarke saans op 23 Junie (Deens: "Sankt Hans aften") feesvure ("Sankt Hans bål") aangesteek. Die Deense feesvierings sluit die verbranding van 'n strooiheks en die sing van volksliedere (veral Holger Drachmann se "Midsomervise") in. Hierdie ritueel is in die laat 19de eeu uit Duitsland oorgeneem en is 'n simboliese uitdrywing van bose geeste. Gewoonlik hou 'n bekende politikus of kunstenaar 'n kort toespraak (Deens: "båltale") voordat die feesvuur aangesteek word. Die meeste feesvierings word op die strande langs die Noord- en Oosseekus gehou. In talle stede en dorpe word daarnaas optogte met fakkels of lanterns gehou.

Die Litause Midsomerfees (Litaus: "Joninės" of "Sint-Jansfees") het sy oorsprong in voor-Christelike tradisies en word saans op 23 Junie en in die nag voor 24 Junie gevier. Die heidense fees het as "Rasos" of "Kupolės" bekend gestaan en is tradisioneel op die dag van die somersonstilstand gevier. Volgens ou legendes kan wouddiere en voëls in hierdie nag praat. 24 Junie is 'n openbare vakansiedag en die gewildste nasionale feesdag in Litaue.

Die Rooms-Katolieke kerk het 'n Christelike karakter aan die heidense fees gegee wat nou ter ere van Sint Jan gevier word. Musiek en dans speel 'n sentrale rol by die feesvierings (waarvan die belangrikstes rondom die historiese heuwels van Kernavė en in die kusstede Palanga en Klaipėda plaasvind), en saans dans mense rondom die groot Sint-Jansvuur.

In Letland word "Jāņi" tussen 23 en 24 Junie as die gewildste fees gevier. Albei dae is openbare vakansiedae in Letland.

Die Letlandse mitologie skryf aan alle grasse en blomme, wat op die dag voor Midsomer versamel word, besondere geneeskrag vir mense en diere toe. Hulle word in kranse gevleg en in ruikers gerangskik. Letlandse vroue versier hulself tradisioneel met blommeruikers, terwyl mans eikeloofkranse dra. Daarnaas word ook deure en poorte, bepaalde kamers en stalle, maar ook diere met hierdie Sint-Jansgrasse (Lets "jāņu zāles") versier wat die vorm van 'n eier en sodoende die "oorsprong van die lewe" naboots. Hulle weerspieël die natuur se vrugbaarheid.

Van oudsher het Letlandse huisvroue vir die Midsomerfees karwy-kaas berei, terwyl hul eggenote bier gebrou het. Deesdae word die bier egter dikwels gekoop. Deurdat hulle kaas en bier aanbied en sing en dans, deel alle "Sint-Janskinders" (Lets "jāņu bērns") in die seënings van die natuur en godhede en is gaste by die huwelik tussen die hemelsvader Dievs en Mara (Moeder Aarde).

'n Ander besondere tradisie is "līgo"-gesange - dainas met 'n kenmerkende herhalende "līgo, līgo"-refrein wat ter geleentheid van die Midsomerfees gesing word. Volgens ou oorlewerings is die woord "līgo" deur die god Jānis na die Aarde gebring om die velde en akkers te seën en ryk oeste te waarborg.

Daar is ook duisende liedjies waarin "Saule" (die Son), Jānis (wat dikwels ook die Seun van God genoem word) asook "Jāņu māte" en "Jāņu tēvs" (Sint-Jansmoeder en Sint-Jansvader, die here des huises van elke plaas) besing word. "Jāņa bērni", die Sint-Janskinders wat hulself met kranse en grasse versier het, begin hul feestelike optog van plaas tot plaas en vra met hul gesang na die tradisionele Midsomerfees-kos (kaas en bier) en wens die plaasbewoners geluk, seën en vrugbaarheid toe.

Die Sint-Jansfees bereik sy hoogtepunt met die Sint-Jansvure wat voor sononder aangesteek en tot sonop aan die brand gehou word. In landelike gebiede word die Sint-Jansvuur op 'n heuwel aangesteek waarby spesiale teervate op 'n paal, wawiele wat in teer gedompel en met strooi omwikkel is of spesiale fakkels gebruik word. Aan die Sint-Jansvuur word 'n reinigende krag toegeskryf, en dit bevorder volgens oorlewering ook gesondheid en vrugbaarheid. Daarnaas verdryf die vuur, sodra dit velde, akkers, huise, mense en diere verlig, alle kwaad.

Langs die kus word die Sint-Jansvuur meestal reg op die strand aangesteek. Hiervoor word alle brandbare materiaal versamel wat in die loop van die tyd op die strand uitgespoel het, soos ou bome wat deur natuurkragte ontwortel is. Dit word sodoende na die "ewige kringloop" van aarde, water, vuur en lug teruggebring.

In Pole word Midsomer algemeen as "Noc świętojańska" ("Sint-Johannes-nag") ter geleentheid van die Fees van Sint Johannes die Doper op 23 en 24 Junie gevier. Na die fees word ook kort as "Sobotka" verwys. Soortgelyke feesvieringe vind in Slowakye, Silesië en in die Karpateboog plaas. In Oos-Pole (Masowië en Podlachië) staan die fees as "Kupała" of "Kupało" bekend.

In Santa Barbara, Kalifornië word sedert 1974 jaarliks 'n vrolike Midsomerfeesparade gehou, die "Summer Solstice Parade".


</doc>
<doc id="32019" url="https://af.wikipedia.org/wiki?curid=32019" title="Kapitalisme">
Kapitalisme

Kapitalisme is 'n ekonomiese stelsel waar mense vry is om hul arbeid en ware teen die hoogste prys wat hulle daarvoor kan kry, te verkoop. Die regering meng so min moontlik met die stelsel in. Kapitalisme gee mag aan diegene wat rykdom het en diegene wat dit beheer. Privaat eiendom is 'n basiese deel van hierdie rykdom. Die belangrikste uitdagings vir die kapitalistiese stelsel gedurende die eerste helfte van die twintigste eeu was onder meer die stigting van die eerste kommunistiese staat en die wêreldwye Depressie van die vroeë 1930's.

Ekonome, politieke ekonome en geskiedskrywers huldig verskillende sieninge in hul ontledings van kapitalisme en verskeie vorme word in die praktyk aanvaar. Hierby ingesluit is:

Kapitalisme het al onder baie soorte van regerings, in verskillende tye, plekke en kulture gefloreer. Met die val van merkantilisme het gemengde kapitalistiese stelsels in die Westerse wêreld dominant geraak en is steeds aan die uitbrei.

Volgens die ekonoom, Joseph Schumpeter, is kapitalisme tot dusver die suksesvolste ekonomiese stelsel omdat 'n totale bevolking daarby baat vind met die verbetering van hul lewenstandaard. Hy reken dat kapitalisme rykdom skep deur gedurig na hoër vlakke van produktiwiteit en tegnologiese gesofistikeerdheid te reik. Dié sogenaamde "kreatiewe verwoesting "vereis dat die "oue" eers verwoes moet word voordat die "nuwe" beheer oorneem.

Die term kapitalis, wat beteken om die eienaar van kapitaal te wees, het voor die uitdrukking kapitalisme al in die middel-17 de eeu posgevat. Capitale is 'n Latynse woord wat in die 12de- tot die 13de eeu gebruik is om na fondse, kuddes, handelsware, 'n hoeveelheid geld, of die rente op geld, te verwys.

Kapitaal het al vir eeue op 'n klein skaal bestaan, met handelaars wat met die uitverhuring en uitlening van goedere 'n inkomste gegenereer het; en dan was daar ook op 'n klein skaal van loonarbeid gebruik gemaak. Die eenvoudige uitruil van handelsware, en die daaropvolgende eenvoudige produksie van goedere, wat die aanvanklike grondslag vir kapitaal uit handel gelê het, het 'n baie lang geskiedenis. Volgens Karl Marx dateer die "kapitalistiese era" uit die 16de eeu toe handelskapitalisme in relatief klein stedelike werkswinkels begin is. Die vroeë Islam het reeds beleid vir 'n kapitalistiese ekonomie gepromulgeer wat uiteindelik deur handelsvennote, in stede soos Venesië, na Europa migreer het. Daar moes talle verskillende sosiale, tegniese, en regs-politiese toestande bymekaar gebring word voordat kapitalisme die dominante produksieproses van die geemeenskap kon word.

Vir die grootste deel van die mensdom se geskiedenis het dit nooit 'n werklikheid geword nie. Kapitaal het bestaan en kommersiële handel was 'n werklikheid, maar dit het nie na industrialisasie en grootskaalse kapitalistiese industrieë gelei nie. Dit het 'n hele rits nuwe voorwaardes vereis soos:

Die ekonomiese doktriene wat tussen die 16de en die 18de eeu die septer geswaai het was algemeen bekend as merkantilisme. Dit is die tydvak van die ontdekkingsreise waar handelsreisigers op skepe die wêreld vol gevaar het, op soek na nuwe lande en handelsgeleenthede. Merkantilisme was 'n stelsel van handel dryf om geld te maak, hoewel kommoditeite toe nog grootliks met 'n nie-kapitalistiese metode geproduseer is. Die meeste navorsers beskou die era van handels-kapitalisme en merkantilisme as die oorsprong van die moderne kapitalisme, hoewel Karl Polyani geargumenteer het dat die vestiging van die veralgemeende markte, soos hy dit beskryf, as "denkbeeldige kommoditeite" soos grond, arbeid en geld, die waarmerk van kapitalisme is.

Engeland het gedurende die Elizabeth-era (1558–1603) met 'n grootskaalse en intergrerende benadering tot merkantilisme begin.

Europese handelaars, gerugsteun deur staatsbeheerde subsidies en monopolieë, het hul meeste geld gemaak met die koop en verkoop van goedere.

Die Britse Oos-Indiese Kompanjie en die Verenigde Oos-Indiese Kompanjie het die weg gebaan vir die uitbreidings-era van handeldryf. Hierdie ondernemings word gekenmerk deur hul koloniale en uitbreidingsmagte wat die nasiestate vir hulle gegee het. Handelaars, wat onder die vorige stadium van merkantilisme geld in die Oos-Indiese maatskappye en ander kolonies belê het, het winste uit hul beleggings verwag.

Die handelaars is gedurende die Industriële Revolusie merendeels deur die nyweraars as die dominante faktor in die kapitalistiese stelsel vervang.

Kapitalisme is met die uitgebreide prosesse van Globalisering regoor die wêreld uitgedra, om teen die einde van die 19de eeu die dominante globale stelsel te word. Aan die ander kant het die snelle verspreiding van kapitalisme weer gesorg dat alle ander prosesse in die ekonomie en die globalisering ook vinniger kon uitbrei. In die laat 19de eeu het kapitalisme daarin geslaag om die uitdagings van die sentraal-beplande ekonomieë te oorbrug om die alomvattende wêreldstelsel te word, met die Gemengde ekonomie as die dominante vorm in die geÏndustrialiseerde Westerse wêreld.

Met industrialisasie is die Ekonomie van skaal gebruik om die produksie van goedkoop huishoudelike toestelle toe te laat terwyl die vinnige bevolkingsaanwas 'n volhoubare mark vir die kommoditeite verseker het. Globalisering is in dié tydperk in die 19de eeu deur imperialisme gevorm.

Oor die algemeen kan kapitalisme as 'n ekonomiese stelsel en wyse van produksie as volg opgesom word:



</doc>
<doc id="32029" url="https://af.wikipedia.org/wiki?curid=32029" title="Digter">
Digter

'n Digter is 'n skrywer van poësie (gedigte). 'n Skrywer wat woorde vir liedjies skryf word 'n teksdigter genoem.

Hoewel mens na elke skrywer van 'n gedig kan verwys as die "digter" van die werk, word mense wat nooit enige gedigte gepubliseer het nie, nie gereken tot die "beroepsgroep" van digters te behoort nie. Om as digter te kwalifiseer moet die skrywer se poësie 'n integrale deel van sy letterkundige bydrae vorm. Mense wat net af en toe 'n gedig skryf bly skrywers.




</doc>
<doc id="32030" url="https://af.wikipedia.org/wiki?curid=32030" title="Gedig">
Gedig

'n Gedig (poësie) is 'n letterkundige teks in versvorm. Die skrywer van gedigte word 'n digter genoem.




</doc>
<doc id="32032" url="https://af.wikipedia.org/wiki?curid=32032" title="Seekoei">
Seekoei

Die seekoei ("Hippopotamus amphibius") is 'n groot, oorwegend plantetende Afrika-soogdier, een van slegs twee bestaande spesies in die familie "Hippopotamidae" (vanaf Grieks: ἱπποπόταμος "hippopotamos", waar "hippos" "perd" en "potamos" "rivier" beteken). Die naam "seekoei" was reeds by die Nederlandse volksplanting in Suid-Afrika deel van die Koloniaal-Nederlandse taalskat, soos opgeneem in die "Daghregister" van Jan van Riebeeck (as "zeekoe" op 26 Oktober 1652) en die Duitse snydokter Johann Schreyer se reisverhaal, "Neue Ost-Indianische Reisz-Beschreibung" (1681). Die ander spesie is die pigmie-seekoei.

Die seekoei is halfwaterliewend en woon in groepe van vyf tot dertig diere in riviere en mere in Afrika suid van die Sahara. Bedags verkoel hy homself deur in die water of modder te bly. Voortplanting en geboorte gebeur ook hier; met territoriale bulle wat waghou oor hulle stukkie water. Die diere verskyn teen skemer aan wal om gras te vreet. Hoewel groepsverband en -gebied in die water geld, wei seekoeie alleen op land, sonder beskerming van grondgebied.

Alhoewel hulle op varke en ander gelyktonige hoefdiere lyk, is hul naaste bestaande familie die setaseë (walvisagtiges, soos tornyne, bruinvisse, walvisse, ensovoorts). Die gedeelde voorvader van die walvisse en seekoeie het ongeveer sestig miljoen jaar gelede van die ander gelyktonige hoefdiere afgeskei. Die vroegste bekende seeikoeifossiele, van die genus "Kenyapotamus" in Afrika, dateer terug na ongeveer 16 miljoen jaar gelede.

Die seekoei is herkenbaar aan sy vaatjievormige borskas, enorme bek en tande, haarlose liggaam, stompiebene en geweldige grootte. Dit is ongeveer dieselfde grootte as die witrenoster; slegs olifante is deurgaans swaarder. Ten spyte van die bonkige vorm en kort bene kan 'n seekoei maklik vir 'n mens weghardloop (of stormloop). Teen kort afstande is 'n snelheid van 48 km per uur aangeteken, veel vinniger as 'n olimpiese naelloper. Die seekoei word beskou as Afrika se gevaarlikste soogdier en is van die wêreld se aggressiefste diere. Daar is nog 'n geskatte 125 000 tot 150 000 seekoeie regdeur Afrika (suid van die Sahara) oor, met die grootste bevolkings in Zambië (40 000) en Tanzanië (20 000–30 000). Hulle bly bedreig as gevolg van wilddiewery, vir hul vleis en ivoorslagtande, en as gevolg van die verlies van hul habitat. Hulle word deur die IUBN geklassifiseer as 'n kwesbare spesie.

Seekoeie is kuddediere, en leef in groepe van tot veertig diere saam; so 'n groep word 'n trop genoem. 'n Manlike seekoei staan as "bul" bekend, 'n vroulike dier as 'n "koei" en 'n kleintjie as 'n "kalf".

Die seekoei is die voorbeeldgenus van die familie "Hippopotamidae". Die pigmie-seekoei is van 'n ander genus, óf "Choeropsis" óf "Hexaprotodon". Sommige taksonome groepeer die seekoei en die "anthracotheres" of "steenkoolgediertes" ('n familie uitgestorwe seekoei-agtige hoefdiere) saam in die superfamilie "Anthracotheroidea" of "Hippopotamoidea".

Daar blyk vyf subspesies van seekoeie te bestaan, wat onderskei word deur die morfologiese verskille tussen hulle skedels en die geografiese verskille tussen hulle habitats.

Hierdie voorgestelde subspesiebenaming is nog nooit wyd gebruik nie of bekragtig deur bioloë wat op grondvlak daarmee werk nie; die morfologiese verskille soos beskryf is só klein dat dit die resultaat kan wees van eenvoudige verskille in onverteenwoordigende monsters. Daar is egter nou genetiese analise op die voorkoms van drie van hierdie beweerde subspesies gedoen. In 'n studie wat die mitokondriale DNS van velbiopsies vanuit 13 verskillende steekproefnemingsplekke ondersoek het, is die genetiese diversiteit en struktuur tussen seekoeibevolkings dwarsoor die kontinent oorweeg. Die skrywers van die studie het lae, maar statisties betekenisvolle genetiese differensiasie gevind tussen "H. a. amphibius", "H. a. capensis", en "H. a. kiboko". "H.a.constrictus" en "H.a.tschadensis" is nie soortgelyk ondersoek nie.

Seekoeie word tesame met ander gelyktonige hoefdiere geklassifiseer tot die orde "Artiodactyla". Ander lede van hierdie orde sluit kamele, beeste, takbokke en varke in, alhoewel die seekoeie nie naby verwant is aan die ander spesies nie. (Die ou Grieke het die seekoei as verwant aan die perd beskou.) Tot en met 1985 het natuurkenners die seekoei geskakel met die vark, omdat hulle soortgelyke kiestandpatrone het. Nuwe getuienis, aanvanklik eers vanaf bloedproteïene en toe vanaf die gebied van molekulêre filogenie (die bestudering van molekules om 'n dier se evolusionele verwantskappe te identifiseer) DNS en die fossielgeskiedenis toon aan dat die seekoei se naaste bestaande verwantskap met die setaseë (walvisagtiges) is. Seekoeie het meer in gemeen met die walvis as met ander gelyktonige hoefdiere soos die vark, omdat die gesamentlike voorvader van die seekoei en die walvis afgeskei het van die herkouers en die ander gelyktonige hoefdiere. Alhoewel die twee dus mekaar se naaste bestaande naasverwante is, het hul stamlyne van mekaar afgeskei kort nadat hulle gesamentlike voorvader van die res van die gelyktonige hoefdiere afgeskei het.

Die mees onlangse teorie aangaande die oorsprong van die seekoeifamilie postuleer dat seekoeie en walvisse 'n gemeenskaplike halfwaterliewende voorsaat gehad het wat ongeveer 60 miljoen jaar gelede afgeskei het van die ander gelyktonige hoefdiere. Hierdie veronderstelde voorsaat het waarskynlik ongeveer 54 miljoen jaar gelede in twee verskillende takke vertak. Een vertakking sou ontwikkel in setaseë en het waarskynlik ongeveer 52 miljoen jaar gelede begin met die eerste oerwalvis, die "Pakicetus", asook ander vroeë walvisvoorsate, bekend as die "Archaeoceti", wat op sy beurt uiteindelik sodanig by water aangepas het dat die setaseë feitlik volledig-waterliewend geword het.

Die ander vertakking het die "anthracotheriidae" geword, 'n groot familie diere met vier pote, waarvan die vroegste, gedurende die laat-Eoseen-epog, sou gelyk het na maer seekoeie met relatief klein, nou koppe. Al die vertakkings van die "anthracotheriidae", behalwe die seekoei, het uitgesterf sonder om nasate voort te bring.

'n Rowwe evolusie kan egter nagespoor word vanaf die Eoseen- en Oligoseenspesies, "Anthracotherium" en "Elomeryx", na die Mioseen-"steenkooldiere" "Merycopotamus" ("rivierherkouer") en "Libycosaurus" ("akkedis van Libië"). "Merycopotamus", "Libycosaurus" en al die ander seekoeiagtiges het waarskynlik 'n enkele voorvader gehad en "Libycosaurus" was die naaste verwant aan die seekoei. Hul voorsaat sou ongeveer 20 miljoen jaar gelede in die Mioseen-epog geleef het. Die laaste "steenkooldier"-spesie het tydens die Plioseen-epog uitgesterf. Die seekoeigroep is dus diep binne-in die familie "Anthracotheriidae" ingebed. Die oudsbekende seekoeiagtige dier is die genus "Kenyapotamus" wat 16 tot 8 miljoen jaar gelede in Afrika voorgekom het. Dié seekoei het waarskynlik in Afrika ontspring en alhoewel die spesie op een tydstip verspreid oor Asië en Europa voorgekom het, is daar nog nooit enige seekoeioorblyfsels in die Amerikas ontdek nie. ('n Hele paar steenkoolgedierte-genera het wel na Noord-Amerika geëmigreer tydens die vroeë Oligoseen-epog.) 'n Voorsaat van die hedendaagse seekoei, die "Archaeopotamus", het ongeveer 7,5 tot 1,8 miljoen jaar gelede in Afrika en die Midde-Ooste voorgekom.

Alhoewel die fossielrekord van die seekoei nog nie duidelik is nie, het die twee hedendaagse genera "Hippopotamus" en "Choeropsis" (Grieks: "varkagtig") (soms bekend as "Hexaprotodon" ) (Grieks: "ses voortande") dalk so lank gelede as 8 miljoen jaar gelede uiteengeloop.

Tot drie spesies van die Malgassiese seekoei het op Madagaskar uitgestorwe geraak gedurende die Holoseen-epog, waarvan een binne die laaste millennium. Die Malgassiese seekoei was kleiner as die hedendaagse seekoei, waarskynlik as gevolg van insulêre dwerggroei (die proses en toestand van grootteverkleining van groot soogdiere wanneer die geenpoel beperk is tot 'n baie klein omgewing, soos 'n eiland.) Fossielgetuienis bewys dat vele van die Malgassiese seekoeie gejag is deur die mens en dat dit waarskynlik 'n rol gespeel het in hul uiteindelike uitsterwing. In 1976 het inwoners van 'n dorpie in Madagaskar 'n lewende dier beskryf wat 'n Malgassiese seekoei kon wees; geïsoleerde diere van die spesies oorleef dus dalk nog in afgeleë plekke op die eiland.

Twee ander spesies seekoei, die "Europese seekoei" ("H. antiquus") en die "Hippopotamus gorgops", het dwarsdeur kontinentale Europa en die Britse Eilande voorgekom. Altwee spesies het voor die laaste Ystydperk uitgesterf. Voorsate van die Europese seekoei het op talle eilande van die Mediterreense See beland tydens die Pleistoseen-epog en insulêre dwerggroei ondergaan.

Dié dwergseekoeie was te vind op Kreta ("Hippopotamus creutzburgi"), Siprus, ("H. minor"), Malta ("H. melitensis") en Sisilië ("H. pentlandi"). Die dwergseekoei van Siprus het die langste oorleef, tot die einde van die Pleistoseen- of vroeë Holoseen-epog. Die argeologiese bevindings van die opgrawings by "Aetokremnos" op Kreta veroorsaak steeds volgehoue debat of die spesie die mens raakgeloop het en of die mens tot hul uitsterwing bygedra het.

Seekoeie is een van die grootste bestaande soogdiere in die wêreld. Omdat hulle so enorm groot is, is dit moeilik om seekoeie in die natuur te weeg. Die meeste gewigskattings spruit vanaf uitskietveldtogte wat plaasgevind het in die sestigerjare van die twintigste eeu. Die gemiddelde gewig vir bulle is tussen 1500–1800 kg. Koeie is kleiner as bulle, met 'n gemiddelde gewig van tussen 1300–1500 kg. Ouer bulle weeg nog swaarder, met massas van 3200 kg en soms 3600 kg. Seekoeibulle hou aan met groei dwarsdeur hul lewens, terwyl koeie hul maksimum gewig bereik teen ouderdom 25.

Die lengte van seekoeie is gemiddeld 3,5 meter en hulle het 'n skouerhoogte van 1,5 meter. Die reikwydte van seekoeigroottes oorvleuel met dié van die wit renoster en aangesien verskillende metingsisteme gebruik word, is dit nie duidelik watter een van die twee die naasgrootste landdier (ná die olifant) is nie. Ten spyte van hul grootte kan seekoeie vir 'n paar honderd meter lank snelhede van tussen 30 km/uur tot 50 km/uur bereik.
Die seekoei se leeftyd strek tussen 40 tot 50 jaar. Donna die seekoei is op 56 jaar die oudste lewende seekoei in aanhouding. Sy woon in die Meskerparkdieretuin in Evansville, Indiana, en word 57 jaar oud op 15 Julie 2008. Die oudste bekende seekoei, Tanga, het in München, Duitsland gewoon. Sy is dood in 1995 op die ouderdom van 61 jaar.
Die oë, ore en neusgate van die seekoei is hoog geplaas op die dak van die skedel. Dit laat toe dat hulle feitlik ten volle onder die water en modder van die tropiese riviere kan bly ten einde koel te bly en sonbrand te voorkom. Die struktuur van hul skelet is 'n aanpassing by hul rivieroewerleefstyl. Hulle algemene anatomiese struktuur is graviportaal (met kort, massiewe ledemate), om die diere se enorme gewig te kan dra. Seekoeie het klein pote in vergelyking met ander groot landdiere, omdat die water hul gewig help verlig. Soos talle ander waterlewende diere het seekoeie min liggaamsbeharing.
Hul vel skei 'n natuurlike rooi sonskermstof af, waarna soms verwys word as "bloedsweet", maar dit is nie bloed of sweet nie. Alhoewel die afskeiding aanvanklik kleurloos is, verander dit binne minute na 'n oranje-rooi kleur en later na bruin. Twee verskillende hoogs-suurvormende pigmente is in hierdie afskeiding geïdentifiseer: "rooi pigment-seekoeisweetsuur" en "oranje pigment-norseekoeisweetsuur". Die seekoeisweetsuur inhibeer die groei van siekteveroorsakende bakterieë, wat geloofwaardigheid verleen aan die teorie dat die sweetafskeiding 'n antibiotiese uitwerking het. Die ligabsorbsie van altwee pigmente bereik sy piek in die ultraviolet-area, wat dit dan as sonskerm laat werk. Alle seekoeie, ten spyte van verskillende diëte, skei die stowwe af, wat dit laat lyk of voedsel nie die bron van die pigmente is nie. Dit skyn of die diere die pigmente vervaardig vanaf proteienvoorlopers, soos die aminosuur tirosien.

Voor die laaste Ystydperk was "Hippopotamus amphibius" wydverspreid in Noord-Afrika en Europa. Die seekoei kan wel in kouer weersomstandighede lewe, mits die water nie in die winter vries nie. Die spesie het algemeen voorgekom in die Nylgebied van Egipte tot in die periode van opgetekende geskiedenis, maar is sedertdien uitgeroei. Plinius die ouere skryf dat in sy era die beste plek in Egipte om seekoeie te vang in die Saïs was; die dier kon steeds raakgeloop word langs die Damietta-tak van die Nyl na die Arabiese inval in 639. Hedendaags kom seekoeie steeds voor in die riviere en mere van Uganda, Soedan, Somalië, Kenia, die noordelike gedeelte van die Demokratiese Republiek van die Kongo en Ethiopië, weswaarts deur Ghana na Gambië toe, en ook in Suider-Afrika (Botswana, die Republiek van Suid-Afrika, Zimbabwe en Zambië). 'n Afsonderlike bevolking bestaan ook in Tanzanië en Mosambiek.

Genetiese analise toon aan dat die seekoei 'n bevolkingsontploffing gehad het in Afrika tydens of net ná die Pleistoseen-epog, wat toe te skryf is aan 'n vermeerdering in wateroppervlakte teen die end van daardie era. Hierdie bevinding het belangrike bewaringsimplikasies aangesien seekoeibevolkings dwarsoor die Afrika-kontinent huidig bedreig word deur die verlies van toegang tot water. Seekoeie word ook gereeld die slagoffers van ongereguleerde verminderingsprojekte of veediefstal. 'n Verdere bewaringsuitdaging is om die genetiese diversiteit te bewaar ten einde die veiligheid van die spesie te verseker. In Mei 2006 is die seekoei op die Internasionale Unie vir die Bewaring van die Natuur en Natuurlike Hulpbronne (IUBN) se Rooilys identifiseer as 'n verwondbare spesie, met 'n geskatte bevolking van tussen 125 000 en 150 000 seekoeie, 'n afname van tussen sewe en twintig persent sedert die IUBN se 1996-opname.

Die seekoeibevolking het sy mees dramatiese vermindering beleef in die Demokratiese Republiek van die Kongo. Die bevolking in die Virunga Nasionale Park het geval tot net 800 of 900 diere van ongeveer 29 000 in die middel sewentigerjare van die twintigste eeu. Dit het kenners besorg gemaak oor die lewensvatbaarheid van daardie bevolking. Die vermindering word toegeskryf aan die ontwrigtings van die Tweede Kongo-oorlog: voormalige Hutu-rebelle, swakbetaalde Kongo-soldate en plaaslike burgermaggroepe was waarskynlik die wilddiewe; die regverdiging van die wilddiewe is waarskynlik finansieel en hulle redenasie dat seekoeie die mens bedreig. Alhoewel die verkoop van seekoeivleis onwettig is, is dit moeilik vir die "Wêreldnatuurlewefonds" (WWF) se amptenare om só iets na te spoor.

Die seekoei spandeer die grootste gedeelte van die dag in die water of modder, saam met ander lede van die trop. Die water hou die seekoei se liggaamstemperatuur koel en keer dat die vel uitdroog. Behalwe vir vreet, vind die meeste van die seekoei se lewe – voortplanting, geboorte, gevegte met ander seekoeie – in die water plaas.

Die seekoei verlaat die water teen skemer en beweeg dan landwaarts, soms tot sover as 8 kilometer van die waterblyplek af, om gras te vreet. Gras is die grootste bron van voedsel en die seekoei vreet tot 68 kilogram gras, vir vier tot vyf ure 'n nag. Alhoewel die seekoei ook ander plante sal vreet, is die dieet in die natuur hoofsaaklik gras, met 'n baie klein inname van waterliewende plante. Op rare geleenthede is die seekoei, gewoonlik ná aan die water, vasgelê op film terwyl dit aas eet. Verslae bestaan ook van vleisvreet en selfs kannibalisme. Die anatomie van die seekoeimaag is nie geskik vir die inname van vleis nie en die vreet daarvan is dus waarskynlik die gevolg van afwykende gedrag of voedingstres.

Die seekoei mis meestal in die water. Dit veroorsaak allogtone (die buitewaterse oorsprong van koolstof) neerslae van organiese materiaal in die rivierbeddings. Dit is nog onduidelik wat die ekologiese funksie van hierdie neerslae is. Weens hul grootte en die gewoonte om dieselfde paadjie te loop op pad na hul vreetplek, het seekoeie 'n beduidende impak op die grond waaroor hulle loop, deur die grond skoon te vreet en die grond af te druk. Oor lang periodes kan die seekoei selfs die loop van waterkanale verander.
Volwasse seekoeie kan nie swem nie en dryf gewoonlik ook nie. As hulle in diep water is, beweeg hulle vorentoe deur middel van spronge van die bodem af. Hulle beweeg teen tot 8 km/uur in die water. Jonger seekoeie kan wel dryf en nog swem – hulle beweeg vorentoe deur met hul agterpote te skop. Volwasse seekoeie moet elke vier tot ses minute asemskep bo die wateroppervlak, in teenstelling met die jongeres wat dit elke twee tot drie minute moet doen. Om asem te skep bo die water is 'n onwillekeurige proses en selfs 'n slapende seekoei onderwater sal opstyg tot bokant die wateroppervlakte en asemhaal sonder om wakker te word. Die seekoei se neusvleuels word toegeklem onderwater.

Dit is moeilik om die interaksie tussen seekoeibulle en -koeie te bestudeer omdat seekoeie nie seksueel dimorfies is nie, wat beteken dat seekoeikoeie en jong bulle nouliks in die in die natuur van mekaar onderskei kan word. Alhoewel seekoeie daarvan hou om ná aan mekaar in die water te lê, skyn dit nie of hulle werklike sosiale verwantskappe met mekaar vorm nie, behalwe in die geval van die koei en haar dogters. Hulle word nie as sosiale diere gereken nie en dit bly onbekend hoekom hulle ná aan mekaar vertoef in die water.

Seekoeibulle is slegs territoriaal in die water. Elke bul hou wag oor sy stukkie water, gemiddeld 250 meter in lengte, en ongeveer tien koeie. Die grootste trop bevat ongeveer 100 seekoeie. Vrygeselle word toegelaat in die bul se deel van die rivier mits hulle onderdanig reageer teenoor die dominante bul. Die doel van dié gedrag is om paringsreg daar te stel. Binne-in die trop is die seekoeie geneig om volgens geslag bymekaar te hou. Vrygeselle hang rond met vrygeselle, koeie met koeie en die bul is op sy eie. Wanneer seekoeie egter vreet op land, loop elkeen sy eie pad.

Dit skyn of seekoeie verbaal met mekaar kommunikeer; deur middel van kreune en bulke en dit word ook vermoed dat die seekoei eggo-oriëntasie gebruik, maar hoekom dit die geval is, bly onduidelik. Die seekoei is die enigste dier wat dit kan regkry om tegelyktertyd bokant en onderkant die water te kommunikeer, deur hul bek half-bo en halfonder die water te hou wanneer hulle bulk. Ander seekoeie reageer hierop of hulle nou binne-in of halfpad bokant die water is.

Koeie bereik seksuele volwassenheid teen die ouderdom van vyf of ses jaar en het 'n dragtydperk van agt maande. In 'n studie van hul endokriene sisteem is dit ontdek dat hul puberteit egter so vroeg as op drie- tot vierjarige ouderdom kan geskied. Bulle raak seksueel volwasse teen sewe en 'n half jaar oud.

In 'n Ugandese ondersoek na die voortplantingsgedrag van die seekoei is bevind dat die meeste dekking plaasvind teen die einde van die reënseisoen in die somer met gevolglik die meeste kalwings aan die begin van die reënseisoen in laatwinter. Dié bevinding pas in met die ovulasiesiklus van die koeie, aangesien die bulle, soos in die geval van die meeste groter soogdiere, dwarsdeur die jaar seksueel aktief kan wees. Soortgelyke studies in Zambië en Suid-Afrika dui aan dat geboortes meestal aan die begin van die reënseisoen plaasvind. Na haar dragtigheidsperiode ovuleer die tipiese koei nie vir 'n verdere nege maande nie.

Paring vind plaas in die water: die koei is die meeste van die tyd onderwater, behalwe om elke nou en dan asem te skep. Die seekoei is een van die weinige soogdiere wat onderwater kalf. Die enigste ander diersoorte is die setaseë en die sireniërs (die doegonge en lamantyne). Seekoeikalfies weeg tussen 25 en 45 kg, is ongeveer 127 cm lank en moet na die oppervlakte toe swem om die eerste asemteug te gee. 'n Koei het meestal net een kalf, alhoewel daar wel tweelinge voorkom, maar die voorkomsyfer is onbekend. In diep water rus die kalfie dikwels op die koei se rug en moet hulle onderwater duik om te soog, alhoewel hulle ook soog wanneer die moeder aan land gaan. Spening begin teen die ouderdom van ses tot agt maande en die meeste kalwers is ten volle gespeen na 'n jaar.

Seekoeie word gereken as "K-stratege", wat beteken dat hulle kwaliteit bokant kwantiteit in hul voortplanting verkies ("K-keuring" is die standaard vir groot diere wat net 'n paar kalwers lewer met elke geboorte.

Seekoeie is uiters humeurige diere. Volwassenes is veral vyandiggesind teenoor krokodille wat dikwels in dieselfde watergat of rivier voorkom. Dit is veral die geval wanneer seekoeikalwers in die omtrek is. Dit is ook bekend dat seekoeie uiters aggressief is teenoor die mens en daar word dikwels gemeld dat die seekoei die dodelikste dier in Afrika is, maar die "Smithsonian Magazine" meld dat alhoewel die diere uiters gevaarlik is, daar nie betroubare statistiek hieroor bestaan nie.

Om hul grondgebied te merk, tol die seekoei sy stert tydens die misproses om sodoende die mis oor die grootste moontlike terrein te versprei. Seekoeie urineer ook agteruit vir waarskynlik dieselfde rede.

Selfs in grondgebiedsgevegte dood seekoeie mekaar selde. Gewoonlik hou die twee bulle wat oor 'n gebied veg op sodra dit duidelik raak dat die een sterker is as die ander. Bulle sal slegs probeer om kalwers dood te maak in die geval van oorbevolking of die vermindering van habitat en soms sal koeie bulle dood ten einde hul kalwers te beskerm. Dié soort gedrag is egter skaars onder gewone omstandighede.

Die vroegste getuienis van menslike omgang met seekoeie dateer vier- tot vyfduisend jaar gelede op rotsgraverings en -tekeninge in die berge van Sentraal-Sahara. Een naby Djanet in die Tassili n'Ajjer-gebergtes toon die jag op seekoeie aan. Die seekoei was ook welbekend aan die ou Egiptenare, wat die seekoei erken het as 'n gevaarlike inwoner van die Nylrivier. In die Egiptiese mitologie was Taweret die godin van die beskerming van swangerskap en geboorte. Sy het 'n seekoeikop gehad: die Egiptenaars het die beskermende aard van die seekoeikoei teenoor haar kleintjies raakgesien.

Die Griekse geskiedkundige Herodotos beskryf die seekoei in sy "Die geskiedkundighede" (geskryf teen ongeveer 440 v.C.) en die Romeinse geskiedkundige Plinius die Ouere het oor die seekoei geskryf in sy ensiklopedie "Die natuurlike geskiedenis" (geskryf teen ongeveer 77 n.C.).

Seekoeie is al lankal gewilde diere in dieretuine. Die eerste dieretuinseekoei in moderne tye was genaamd Obaysch. Hy het op 25 Mei 1850 by die Londense dieretuin aangekom en het tot 10 000 besoekers 'n dag gehad. Hy was ook die inspirasie vir 'n gewilde liedjie, die Seekoeipolka. Sedertdien het seekoeie gewilde dieretuindiere gebly. Hulle teel redelik goed aan in aanhouding. Die kalwingssyfers is laer as in die natuur, maar dit word toegeskryf aan dieretuine se besluit om minder seekoeie te teel, omdat seekoeie so groot is en duur is om te onderhou.

Die meeste seekoeie in dieretuine het aangewas in aanhouding. Daar is genoeg seekoeie in die internasionale dieretuinsisteem dat die toetrede van seekoeie vanaf die wildernis onnodig is, mits die dieretuine saamwerk om die genetiese diversiteit van die teelgroep te behou.

Soos in die geval van die meeste ander dieretuindiere was seekoeie tradisioneel uitgestal in sementhokke, maar het wel ook 'n poel water en 'n stukkie gras gehad. Teen die tagtigerjare van die twintigste eeu het dieretuinontwerpers toenemend begin om uitstallings te ontwerp wat die diere se natuurlike habitatte reflekteer. Die mees welbekende hiervan is die Toledo-dieretuin se Seekoeikwarium, wat 'n poel van ongeveer 1,4 miljoen liter water het vir die seekoeie. Navorsers kon in 1987 vir die eerste keer 'n onderwaterkalwing (soortgelyk aan hoe dit in die natuur gebeur) opneem by hierdie dieretuin. Die seekoei-uitstalling daar het so gewild geword dat die seekoeie nou die embleem geword het vir die Toledo-dieretuin.

'n Rooi seekoei het die antieke Egiptiese god Set verteenwoordig, en die dy van die seekoei was die "falliese been van Set", 'n simbool van viriliteit. Set se metgesel, Taweret, is ook uitgebeeld as half-seekoei. Die seekoei word uitgebreid beskryf in Job 40: 10–19, in die Ou Testament, wat waarskynlik verwys na 'n beskrywing uit ongeveer 1 400 v.C.:

Seekoeie was sedert die dae toe Obaysch die Seekoeipolka geïnspireer het, nog altyd gewilde diere in die Westerse kultuur, waarskynlik vir hulle plomp voorkoms wat vir talle snaaks is. Stories van seekoeie soos Huberta wat beroemd geword het in Suid-Afrika in die dertigerjare met haar groot trek dwarsdeur Suid-Afrika; of die verhaal van Owen en Mzee, 'n seekoei en skilpad wat innige vriende geword het, het mense vermaak en dié het seekoeiboeke, -handelsware en talle opgestopte speelgoed gekoop. Seekoeie is ook gewilde strokiesprentkarakters, soos in die Disney-fliek "Fantasia" waar 'n ballerinaseekoei op maat van die musiek uit die opera "La Gioconda" dans.




</doc>
<doc id="32037" url="https://af.wikipedia.org/wiki?curid=32037" title="Dhaka">
Dhaka

Dhaka (Bengaals: ঢাকা, [Dh a ka]; tot 1983: Dacca) is die hoofstad en grootse stad van Bangladesj. Die stad het 'n bevolking van 6 970 105 in 2011 gehad en het 'n oppervlakte van 300 km². Dit is in 1608 gestig en is net noord van die Ganges se monding in die Golf van Bengale geleë.


</doc>
<doc id="32061" url="https://af.wikipedia.org/wiki?curid=32061" title="Geografiese koördinatestelsel">
Geografiese koördinatestelsel

'n Geografiese koördinatestelsel help om alle posisies op aarde te spesifiseer deur hoofsaaklik van die sferiese koördinatestelsel gebruik te maak. Daar is drie koördinate: lengtegraade, breedtegraade en geodetiese hoogte.



</doc>
<doc id="32062" url="https://af.wikipedia.org/wiki?curid=32062" title="Lima">
Lima

Lima is die hoofstad en grootste stad van Peru. Die stad het 'n bevolking van 7 605 742 in 2007 gehad en het 'n oppervlakte van 2 664,67 km². Die stad is op 18 Januarie 1535 deur Spanjaarde onder die conquistador Francisco Pizarro as "Ciudad de los Reyes" gestig. Die historiese middestad van Lima is in 1988 deur UNESCO as wêrelderfenisgebied gelys.



</doc>
<doc id="32068" url="https://af.wikipedia.org/wiki?curid=32068" title="Pous Stefanus IX">
Pous Stefanus IX

Stefanus IX (X) was die 154ste pous van die Rooms-Katolieke Kerk. Weens die statusverandering van Pous Stefanus (II), was Stefanus IX vanaf die begin van die 13de eeu tot 1961 bekend as Stefanus X en was hy die 155ste pous. Sien Die spesiale geval van Pous Stefanus (II) vir volle besonderhede.

Pous Stefanus IX (X) is gebore as Frederik van Lotaringe (Frans: Frédéric de Lorraine) ongeveer in 1020 in Lotaringe, seun van Gozelo I van Verdun, hertog van Bo- en Benede-Lotaringe en sy vrou Junca, dogter van Alberic II (Berengarius), koning van Italië. Hy was die jonger broer van Godfried III, hertog van Benede-Lotaringe en markies van Toskane (deur sy huwelik met Beatrice van Bar, weduwee van Bonifatius III van Toskane). Aanvanklik was Frederik kanunnik en aartsdeken van die Lambertuskapittel in Luik. Hy word na Rome gebring deur sy neef Pous Leo IX en op 9 Maart 1051 word hy kanselier van die kerk, diaken en bibliotekaris op 10 Junie 1051 en kardinaal-priester van Sint Chrysogonus op 14 Junie 1057. In 1054 gaan hy saam met Humbertus van Silva Candida na Konstantinopel en was aandadig aan die totstandkoming van die groot Westerse Skisma. By sy terugkeer word hy deur Pous Victor II in Mei 1057 aangestel as ab van die klooster by Monte Casino. Op 2 Augustus 1057 volg hy Pous Victor II op en regeer tot sy dood op 29 Maart 1058. Hy word opgevolg deur Pous Nicolaas II.
Die naam ‘Stefanus’ beteken 'gekroonde'.

Ses weke nadat Frederik van Verdun deur die vorige pous Victor II tot kardinaal bevorder is, sterf die pous en word Frederik verkies as Pous Stefanus IX (X). Hy het maar kort regeer en gedurende sy bewind bly hy ook ab van Monte Casino. Die pous was soos sy voorganger hervormingsgesind en het die hulp gekry van die hervormer Peter Damiaan en Anselm (die latere Pous Alexander II). Nog een van die pous se adviseurs was Humbert van Silva Candida wat deur die ekskommunikasie van patriarg van Konstantinopel, Michael Cerularius in 1054, die groot Westerse Skisma veroorsaak het. Die monnik van Cluny, Hildebrand, later Pous Gregorius VII het ook die pous gehelp. In die somer van 1057 stuur Stefanus vir Hildebrand op 'n diplomatieke sending om eerstens die hervormingsbeweging van die 'Patarines' (boemelaars) in Milaan te ondersoek en tweedens Stefanus se verkiesing aan die Duitse keiser bekend te maak, aangesien dit sonder keiserlike goedkeuring geskied het. Keiserin Agnes, regentes vir die jong Hendrik IV, het sy verkiesing goedgekeur.

Voordat hy nog enige begin kon maak aan sy planne om die suide van Italië aan die pous te onderwerp en om sy broer Godfried van Lotaringe tot keiser te kroon, sterf hy op 29 Maart 1058 in Florence.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32071" url="https://af.wikipedia.org/wiki?curid=32071" title="Wikimapia">
Wikimapia

WikiMapia is 'n Web 2.0 projek waarmee plekke en geboue oor die hele aarde etiketteer en beskryf kan word. Dit is ontwikkel deur die Russe Alexandre Koriakine en Evgeniy Saveliev, en was geïnspireer deur Google Maps en Wikipedia.

WikiMapia laat enige besoeker met 'n webblaaier toe om kaarte van "Google Maps" te besigtig waarop plekke en geboue met reghoeke (of eerder "polygons") aangedui is. Die tekskassie bevat inligting oor die plek, bv. die korrekte naam en of dit bv. 'n skool, kerk of winkelsentrum is en 'n skakel na wikipedia. Geregistreerde gebruikers kan huidige inligting aanlyn opdateer, regstel of aanvul; of nuwe plekke met 'n buitelyn merk op die kaart en inligting in die tekskassie voeg. Die nuut ingevoerde plekke word dadelik gepubliseer wanneer die gebruiker dit stoor op die webblad. 

Die inligting word ook in verskillende tale gestoor, selfs Afrikaans (AF) word ondersteun.
Die sagteware hou selfs statistiek, per gebruiker, van hoeveel nuwe plekke gemerk is en die lengte van paaie, spoorlyne en riviere al gemerk is deur die gebruiker op WikiMapia.

Integrasie met Google Earth en GPS-stelsels is ook moontlik.

WikiMapia het snel gegroei sedert sy bekendstelling op 24 Mei 2006.

Hoewel WikiMapia deur Wikipedia geïnspireer is, is daar geen amptelike bande tussen die twee projekte nie. Tog skakel baie Wikipedia gebruikers hulle artikels na WikiMapia. Punte van verskil sluit in: die gebruik van gelisensieerde beelde (via Google Maps) en die ontbrekende lisensie op hulle plekbeskrywings (die GNU-lisensie word op Wikipedia gebruik).

WikiMapia verkry hulle kaartinligting by Google Maps, maar daar het ernstige verskuiwingsfoute ingesluip (tydens die laaste opdatering). Sien voorbeeld: Kaart-Fout (van omtrent 50m!! - gemeet met "Geo Tools") Dit kan groot probleme veroorsaak, omdat ALLE merkers wat vooraf geplaas was nou op 'n verkeerde posisie gaan staan! Sou daar nou korreksies deur die gebruikers gemaak word wat inligting oorspronklik geplaas het, sal dit weer verkeerd wees indien Google Maps aan hulle kant die kaarte se oorvleueling probeer herstel.




</doc>
<doc id="32074" url="https://af.wikipedia.org/wiki?curid=32074" title="Herman Charles Bosman">
Herman Charles Bosman

Herman Charles Bosman (1905–1951) was 'n Suid-Afrikaanse skrywer en joernalis. Hy was ’n meester van die kortverhaal en is veral bekend vir sy 'Oom Schalk Lourens-stories' wat in die omgewing van Groot Marico afspeel. Hy skryf ook onder die skuilnaam Herman Malan (sy ma se nooiensvan was Malan).

Herman Charles Bosman is op 3 Februarie 1905 in Kuilsrivier naby Kaapstad gebore. Sy moeder is Elisa Malan, ’n onderwyseres van Potchefstroom wat in 1904 onverwags die dorp verlaat, vermoedelik as die resultaat van ’n mislukte liefdesverhouding. Haar ouers is oorspronklik van die Wes-Kaap en sy verhuis hierheen. Kort na haar aankoms in die Kaap, op 26 April 1904, trou sy in Kuilsrivier met Jacobus Abraham Bosman, wat later 'n mynwerker in Johannesburg was. Daar is bespiegeling dat Jacobus Bosman nie sy werklike vader is nie en meer as een ander moontlike biologiese vader word genoem, maar hierdie bewerings kon tot dusver nog nie bewys word nie. Valerie Rosenberg beweer in haar biografie van Bosman dat hy eerder die biologiese kind is van sy oom Charles Malan (sy ma se broer), wat 'n getuie by Hermanus Charles se doop op 12 Maart 1905 was. Die radio-omroeper Friedel Hansen beweer egter in sy boek, "Die handdruk van die dood: Die onvertelde storie van Eugène Marais", dat Herman die kind is van die skrywer Eugène N. Marais, wat volgens hom vroeg in 1904 as loseerder by die Malans in Potchefstroom gewoon het. Hansen neem klaarblyklik nie in ag dat die geboorte meer as nege maande nadat Elisa Malan in die Kaap getroud is, eers plaasgevind het nie. Herman word in Kuilsrivier se NG Kerk gedoop as Hermanus Charles Bosman. Sy broer Pierre Malan Bosman word in 1906 gebore. Die gesin verhuis gereeld wanneer die vader van werk verwissel en trek na Krugersdorp in 1916 en dan na Potchefstroom. In 1917 gaan Herman skool aan die Potchefstroom College, maar wanneer sy pa werk in die myne by Johannesburg kry, begin hy vanaf Junie 1918 met skool by Jeppe Central en dan vanaf 1919 gaan hy skool op Jeppe High. Hy verander weer van skool en studeer vanaf 1921 aan Houghton College, waar hy in 1922 matrikuleer. Daar word vertel dat hy sy Wiskunde vraestel beantwoord het met ’n opstel, waarin hy redeneer dat kennis van Wiskunde onnodig is, aangesien sy vermoëns in Engels en Afrikaans so uitstaande is.

Vanaf 1923 skryf hy gelyktydig in as student by die Universiteit van die Witwatersrand en die Normal College. Sy pa is in hierdie jaar in ’n mynongeluk oorlede. Sy feitlik legendariese reputasie as poetsbakker word geïllustreer deur ’n episode waar hy ’n gedig van die beroemde Engelse digter Percy Bysshe Shelley onder sy eie naam in ’n Universiteitskompetisie inskryf – en die derde plek behaal. Hierna maak hy onmiddellik sy bron bekend tot groot verleentheid van die beoordelaars. Hy sluit ook aan by die Young Communist League, hoofsaaklik omdat hy daarvan hou om deel te neem aan straatoptogte en nie weens enige sterk gevoelde politiese oorwegings nie. In 1925 behaal hy sy Transvaalse Onderwysdiploma.

Hy ontmoet Vera Sawyer gedurende in 1925 en trou met haar in die landdroshof op Vrydag 21 Januarie 1926. Sy het ’n standvastige werk by ’n lewensversekeringsmaatskappy en die idee was dat sy sou aanhou werk en by haar ouers bly, aangesien Herman nog nie die vermoë gehad het om ’n gesin te onderhou nie. Hulle vertel nie eens aanvanklik aan haar ouers dat hulle getroud is nie en weens verdere gebeure het hulle nooit as man en vrou saamgebly nie

Kort na sy troue vertrek hy op 23 Januarie 1926 na Marico, waar hy vanaf die einde van Januarie 1926 in Afrikaans skoolhou op die plaasskooltjie op Heimweeberg in die Dwarsberggebied van die Groot Marico-distrik. Hier is hy die assistent vir Charles Terblanche. Hy sal uiteindelik slegs ses maande hier vertoef, maar hierdie omgewing is nogtans die inspirasie van vele van sy latere verhale, met Oom Schalk Lourens meestal as die verteller.

Intussen is sy moeder in 1925 weer getroud, hierdie keer met die welgestelde Ier William Russell. Hulle woon in Isipingostraat 19 in die voorstad Bellevue-Oos. Herman keer hierheen terug vir die Julie skoolvakansie. Wanneer hy op 18 Julie 1926 sy stiefbroer David Russell tydens ’n argument doodskiet, word hy in November 1926 ter dood veroordeel en gevange gehou in die Sentrale Gevangenis in Pretoria. Die gebeure wat gelei het tot die skietery is steeds onseker, maar dit wil voorkom asof David en Herman se broer Pierre geargumenteer het, waarna Herman ook betrokke geraak het. Hy is vir ’n ruk in die dodesel, maar word op 10 Januarie 1927 begenadig deur die Minister van Justisie (Tielman Roos) en sy vonnis versag tot tien jaar harde arbeid. Die eerste jaar in die gevangenis spandeer hy in die drukkerswinkel, waarna hy vir twee en ’n halwe jaar in die steengroewe werk. Hierna werk hy in die skrynwerkerswinkel en boekbindery. Op 15 Augustus 1930 word hy op parool vrygelaat. Hy spandeer na vrylating ’n paar weke op sy oom, Victor Malan, se plaas in Bronkhorstspruit en verhuis dan na Boksburg, waar hy ’n kort ruk by sy tante aanbly.

Vanaf November 1930 is hy saam met Aegidius Jean Blignaut (saam met wie hy ook in hierdie tyd bly) mederedakteur van die nuwe literêre tydskrif "Touleier". Wanneer hierdie tydskrif vroeg in 1931 misluk, loods hulle die "New LSD" (wat in 1933 tot niet gaan) en die "New" "Sjambok" (wat teen die einde van 1931 misluk). In hierdie tyd skryf en publiseer hy die (vir daardie tyd) pornografiese storie "Nun’s story" (van ’n non wat masturbeer) en word op aanklagte van godslastering voor die Magistraatshof gedaag en skuldig bevind.

Sy huwelik met Vera eindig in 1932 in ’n egskeiding en op 7 Oktober 1932 trou hy met Ella Manson, wat onder meer ’n knap pianiste is. Herman is nie bereid om enige kinders te hê nie en wanneer Ella verwagtend raak, ondergaan sy noodgedwonge ’n aborsie. In Februarie 1934 vertrek hulle na Europa, waar hulle kort tye in Parys en Brussel deurbring, maar veral in Londen woon. In Londen lewer hy bydraes aan verskeie koerante, onder andere die "Sunday Critic" (waar hy vir ’n ruk werk as assistent vir John Webb), "Empire Movement Annual" en "News Digest". Hy bedryf ook sy eie drukkersmaatskappy, The Ardent Godbold Press. In hierdie tyd stuur hy ’n reeks van sy Schalk Lourens stories, essays en gedigte aan ’n skoolvriend, Bernard Sachs, wat dit in die letterkundige tydskrif "South African Opinion" laat publiseer.

Die Bosmans is gereeld sonder geld en gee selfs per geleentheid voor dat Herman oorlede is, waarna hulle versoek dat geld gestuur word vir die begrafnisonkoste. Die hele familie, Bosman se moeder inkluis, glo hierna dat hy dood is. Wanneer sy moeder Londen besoek, doen sy egter navraag en vind hom springlewendig. Na die uitbreek van die Tweede Wêreldoorlog in September 1939 verlaat hulle Londen en land weer in Suid-Afrika in Januarie 1940. In die oorlogstyd is werk skaars en hy probeer met verskeie los werkies om die pot aan die kook te hou. So is hy vryskut joernalis, proefleser en advertensieverkoper, terwyl Ella musieklesse gee. Hy skryf ook bydraes vir verskeie publikasies.

Vroeg in 1943 word hy aangestel as redakteur van "The Zoutpansberg Review" op Pietersburg. Hier ontmoet hy vir Helena René Stegmann, ’n Afrikaans onderwyseres op die dorp. Sy was die dogter van ’n sendeling van Riversdal en oud-student aan die Universiteit van Stellenbosch. Wanneer sy verwagtend raak, forseer Herman haar ook om ’n aborsie te ondergaan en hy dien self die inspuiting toe. Sy word ernstig siek en moet in die hospitaal opgeneem word. Wanneer daar ’n hofsaak is om Bosman van aborsie aan te kla word hy onskuldig bevind, maar as gevolg van die hofsaak word hy gevra om afstand te doen van sy redakteurskap van die koerant. Sy opvolger, ene Hugh Hayes, en sy vrou Ella begin met ’n verhouding en alhoewel Ella vir Herman vergesel na Johannesburg teen die einde van 1943, keer sy ’n paar weke later terug na Hayes in Pietersburg. Hulle skei op 6 Maart 1944 en Herman en Helena Stegmann trou op 18 Maart 1944 in Johannesburg.

Kort na sy troue in 1944 word hy deur Bernard Sachs aangestel as letterkundige redakteur van "South African Opinion". Hierdie betrekking beklee hy tot einde Februarie 1947, wanneer finansies die tydskrif noop om ’n samesmelting met "Trek" aan te gaan. In hierdie tyd doen hy ook werk vir die "Jewish Times", verkoop advertensies en neem ’n deeltydse werk aan as onderwyser by ’n privaat kollege om die pot aan die kook te hou. Dan word hy deur Colin Reed-McDonald in diens geneem om klassieke meesterwerke uit die wêreldletterkunde in Afrikaans te vertaal, vir ’n boekklub wat hy die Afrikaanse Kulturele Leserskring noem.

In Mei 1947 verhuis hulle met hierdie doel na Kaapstad. So vertaal hy die "Rubaiyat" van Omar Khayyam in Afrikaans. Hierdie inisiatief is egter dood gebore en hulle is genoodsaak om ’n paar maande later terug te keer na Johannesburg, waar Herman advertensies verkoop vir "Trek" en ook bydraes tot hierdie tydskrif lewer. Uit die bloute word hy nou deur Central News Agency genader met ’n versoek om ’n bundel kortverhale te publiseer, wat uitloop op die publikasie van "Mafeking Road" laat in 1947. Die resensies is oorwegend baie gunstig en hy volg hierdie sukses op met die publikasie in 1949 van sy tronk memoires onder die titel "Cold stone jug". Intussen skryf hy ook die suksesvolle reeks "Voorkamer" stories, wat weekliks in die "Forum" verskyn. In die winter van 1949 begin hy met ’n nuwe werk as proefleser by "Sunday Express". Die inkomste uit al hierdie bronne stel die egpaar in staat om in 1949 hulle eerste motor aan te skaf, ’n Opel uit die lae prysklas, en aan die begin van 1951 het sy finansiële posisie so verbeter dat hulle ook ’n huisie in Miltonstraat in Lombardy-Oos aankoop. Bosman noem die huisie Paradise Regained.

Sy totale literêre nalatenskap, wat vele ongepubliseerde manuskripte insluit, ook in Afrikaans, word na sy dood aan die Universiteit van Texas in Austin in die Verenigde State van Amerika verkoop. Dit word in die Harry Ransom Humanities Research Center op die kampus bewaar. Daar word dit in die sewentigerjare bestudeer deur Stephen Gray, waarna Gray baie van sy werke redigeer en uitgee. Gray en Craig MacKenzie is verantwoordelik vir die herstel van die gepubliseerde werke na aanleiding van die oorspronklike manuskripte, aangesien vorige uitgewers verskeie snitte en veranderinge aangebring het. Hulle versorg ook die uniforme uitgawe van al sy werke (waarvan ’n groot aantal vir die eerste keer gepubliseer word). Van sy werke word vertaal en verskyn onder andere in Frans. Hy het ook etlike hoofsaaklik waterverfskilderye gemaak, sommige daarvan klaarblyklik bedoel as illustrasie vir sy eie werk, wat saam met sy letterkundige geskrifte by Austin bewaar word.

Hy is op 14 Oktober 1951 in Edenvale aan ’n hartaanval oorlede en word in Wespark in Johannesburg begrawe. Die bekende kunstenaar Gordon Vorster laat 25 jaar na sy dood in 1976 ’n grafsteen vir sy graf oprig.

In 1919 op hoërskool begin hy reeds, saam met sy vriend Edwin McKibbin, kortverhale skryf vir die "Sunday Times" onder die skuilnaam Ben Eath. Op universiteit verskyn van sy verse en essays in "UMPA", die studenteblad. Hy skryf sy verhale later hoofsaaklik vir tydskrifte, waarvoor hy gereeld vir elke publikasie een gereed moet hê.

Die eerste oom Schalk Lourens-stories verskyn reeds in 1930 en 1931 in die "Touleier", waarna hy weer ’n aantal skryf in die jare 1934–1937 terwyl hy in Londen is. Hy stuur hierdie verhale na sy vriend Bernard Sachs wat dit in "The South African Opinion" publiseer. Na sy terugkeer in Suid-Afrika skryf hy vanaf 1940 tot 1951 weer ’n aantal, wat in uiteenlopende publikasies soos "The South African Opinion", "Trek" en "On Parade" verskyn. Sewe van hierdie stories word eers na sy dood gepubliseer. In hierdie verhale teken hy die karakters lewensgetrou, met al hulle tekortkominge, onkunde, rassisme en vooroordele, maar tog ook met opregte meegevoel en identifisering met hulle menslikheid. Hierdie plattelandse gemeenskap van Oom Schalk Lourens en sy medeboere is ’n produk van die moeilike jare net voor en na die Anglo-Boereoorlog, wat hulle met ’n bitterheid teenoor die Engelse gevul het, terwyl rasse-vooroordele teenoor swart mense aan die orde van die dag was. Hierdie gevoelens in sy karakters word onvervals weergegee, maar hulle word sonder enige sentimentaliteit op ’n humoristiese manier geskets, terwyl hy telkens met bytende satire hulle tekortkominge en dié van ander rasse weergee. Hoewel op die oog af baie eenvoudig, het die stories dikwels veelvuldige betekenislae, vertel op ’n direkte en humoristiese manier met meer as net ’n tikkie droefheid onderliggend aan die gebeure. Die gebeure en waardes van ’n klein groep ongekultiveerde boere in ’n verre uithoek van die land dien dan as vrugbare doek waarteen hy die mense van alle rasse en van die hele land in hulle universele emosies teken. C.N.A. nader hom in 1947 vir ’n bundel van hierdie stories en ’n keur word dan uitgegee as "Mafeking Road", wat so gewild is dat dit vanaf eerste publikasie nooit weer uit druk is nie. In ’n brief aan Bosman in 1949 verwys die beroemde digter Roy Campbell na hierdie verhale as “the best that ever came out of South Africa” en hy sorg dan ook dat talle van hierdie verhale deur die BBC uitgesaai word. In die uniforme uitgawe van sy werke word hierdie keur uit die Schalk Lourens stories later aangevul deur die uitgawes van "Unto dust and other stories" en "Seed-time and harvest and other stories". "The complete Oom Schalk Lourens stories" word eers in 2006 saamgebundel.

Sedert April 1950 verskyn ’n reeks kortverhale van hom weekliks onder die opskrif "In the voorkamer" in die linksgesinde nuusblad "The Forum". Sy "Voorkamer stories" word aanvanklik deur Lionel Abrahams gekeur om in die bundels "Jurie Steyn’s Post Office" en "A Bekkersdal marathon" te verskyn.

Die volledige stories word later versamel in die bundels "Idle talk" en "Homecoming". Bosman vertel hierdie verhale nie deur ’n sentrale verteller nie, maar dit word eerder te boek gestel deur ’n soort notulehouer. Dit is ’n weergawe van die gesprekke en menings van die diverse groep mense wat gereeld elke week op die plaas Drogevlei vergader waar hulle vir die regeringslorrie wag wat die pos en melkkanne bring. Aanwesiges sluit in die Marico-boere soos Chris Welman, Gysbert van Tonder, At Naudé (die enigste lid van die geselskap wat ’n radio besit en gereeld nuus lees, maar tevergeefs probeer om die gewigtige aard van nuusgebeure elders onder sy gespreksgenote tuis te bring), Johny Coen (wat al gereis het en ander plekke gesien het en op sy dag by die Spoorweë gewerk het), die halfdowe Oupa Bekker en die jong skoolmeester, meneer Vermaak, wat as ’n soort alter ego en spreekbuis vir Bosman self optree. Daar is natuurlik ook die posmeester, Jurie Steyn, terwyl die enigste vrouekarakters Jurie Steyn se vrou en Pauline Gerber is. Die vergaderplek is die voorkamer van Jurie Steyn, wat terselfdertyd diens doen as die Drogevlei poskantoor, waarheen die poswa weekliks die pos van Bekkersdal af bring. Waar die verlede en die geskiedenis in die oom Schalk Lourens-stories die oorheersende rol gespeel het, beweeg Bosman nou in die moderne gebeure (met nuus op die radio, byvoorbeeld) en speel die tradisie ’n minder belangrike rol. Tussen die humor is daar inderdaad ’n melancholiese ondertoon, want die ou Marico van vervloë jare het reeds verdwyn en het selfs van die agtergeblewenes vreemdelinge en verstotelinge in ’n nuwe wêreld gemaak. Weens die aard van die plasing van hierdie verhale en deurlopende interaksie tussen dieselfde karakters loop sekere temas deur verskeie stories (baie soos in hedendaagse televisiereekse) terwyl daar ook ’n sentrale oorheersende tema vir elke storie is. Dit is in sterk kontras met die Oom Schalk Lourens-stories, wat elkeen ’n afgeslote geheel vorm. In die laaste agtien maande voor sy dood skryf Bosman ongeveer tagtig van hierdie verhale vir publikasie in die liberale weekblad "The Forum". Die reeks is bedoel as komiese teenpool vir die ernstiger nuus- en politieke besprekings wat in hierdie blad verskyn het, maar Bosman spaar nie die satire nie. Verskeie sake van die dag kry aandag, soos vakbondaksies ("Go-slow strike"), industrialisering ("Dying race") en verstedeliking ("Homecoming"). Bosman self beskou hierdie verhale as sy beste werk ooit.

"Cold stone jug" (een van die baie subkultuurname vir ’n tronk) is ’n weergawe van sy tronkervarings. Treffend hierin is die galgehumor waarmee hy die omstandighede en mense beskryf en sy gebrek aan enige selfbejammering. Onderliggend is egter ook diepe erns wat nie kenmerkend van die res van sy oeuvre is nie, waaruit sy desperaatheid, angs en stryd om sy menslike waardigheid en rede te behou duidelik blyk. Volgens meeste Bosman-kenners is dit die naaste wat hy gekom het aan ’n outobiografiese beskrywing. Die ervarings word in episodes weergegee en die eindelike publikasie word dus gestruktureer met hoofstukke nie as ononderbroke geheel nie, maar eerder met episodes saamgegroepeer wat in dieselfde dampkring behoort. Die boek behoort dus ook essensieel tot sy kortkuns.

"A cask of Jeripigo" is ’n bundel met ’n keur uit sy rubrieke, wat voorheen meestal as gereelde rubrieke in "Trek" en "The South African Opinion" verskyn het. Dit bevat tipiese Bosman satire in sy ontleding van die lewe in Johannesburg, politieke gebeure en figure en aweregse kyk op die leefstyle van sy medeburgers. Sy eiesoortige humor is weer hier aanwesig, maar sy statuur as ernstige denker oor die verhoog- en rolprentkunste, inheemse Suid-Afrikaanse kultuur, skrywers, museums, die onluste in Johannesburg, boemelaars en vele ander interessante onderwerpe word ook belig. So gee hy duidelike blyke van sy besondere insig en vermoë om die sin van dinge te bepaal. Hierdie aanvanklike keur word later aansienlik uitgebrei in die universele uitgawe van sy werk. Soos te verwagte in rubrieke, waar die dwang van gereelde bydraes kan lei tot mindere werk, is hierdie werk ongelyk in gehalte.

Hy skryf ook romans. "Jacaranda in the night" beeld die lewe in ’n gemeenskap uit waarin die spanning tussen die vlees, belaai met sy luste, en die gees, deurtrek met eng Calvinisme, die mense se aksies bepaal. Die verfynde Hannah Theron kom onderwys gee op die klein dorpie Kalvyn in die Noord-Transvaal. Sy is eensaam en raak betrokke in verskeie verhoudings met mans, waardeur sy gebrandmerk word as ’n los vrou. Deur haar eerlikheid word die mense wat haar kritiseer se skynheilige sin vir waardes aan die kaak gestel. Sy leer ook die verskil ken tussen die hartstogtelike wellus van die vlees en die dieper, stiller liefde van mense wat geestelik by mekaar aanklank vind.

"Willemsdorp" herskep die mikrokosmos van ’n klein Suid-Afrikaanse plattelandse dorpie. Charlie Hendricks is redakteur van die plaaslike Engelse koerant op Willemsdorp, wat soos baie van sy mede-dorpsgenote betrokke raak by die bruin prostituut op die dorp. In die proses kom al die vooroordele en eienskappe van die dorp na vore en word die donkertes wat elke mens met homself saamdra, ondersoek. Temas wat aangeraak word sluit in die stryd tussen Engelsman en Afrikaner, ontug, rassevooroordeel tussen wit en swart, daggarokery en nepotisme. Al die intriges loop naderhand uit op moord. Aan die einde vlug Charlie weg van die dorp af, maar dit is ook ’n vlug weg van homself. Wat agterbly, is die dorpie met sy nietige mense en dinge, onafskeidbaar deel van Afrika met sy drifte. Dit is ’n ontstellende visie van ’n samelewing of kultuur in wording, waar Willemsdorp simbool word van Bosman se profesie vir Suid-Afrika na 1948. Wanneer hierdie roman in 1998 herdruk word in sy ten volle ongesensureerde vorm, kom die rykdom van sy sosiale kommentaar ten volle na vore en in sy voorwoord tot hierdie uitgawe beskryf Stephen Gray dit as “the most important single item among the Bosman Texas papers”.

Hoewel hy eintlik bekend is vir sy prosa, skryf Bosman ook gedigte. Sy heel eerste publikasie, "The blue princess", is dan ook ’n digbundel, terwyl hy ook die bundels "Mara" (wat ’n versdrama en enkele gedigte insluit), "Rust" en "Jesus" (almal onder die skuilnaam Herman Malan) publiseer. In 1931 word hy van godslastering aangekla in die Johannesburg magistraatshof vir menings wat hy in sy gedig "Gardenias" uitspreek.

Veel later verskyn ’n keur van sy gedigte onder redaksie van Lionel Abrahams in "The earth is waiting" en onder redaksie van Aegidius Jean Blignaut in "Death hath eloquence". Sy gedigte is erg ongelyk in gehalte, hoewel sommige gedigte tog blyke toon van ’n vermoë om dinge raak te sê, met besondere beeldingsvermoë. "The earth is waiting" bevat verskeie gedigte oor Afrika, waarin die beste gedigte die land in eenvoudige taal beskryf. Daar is egter ’n voortdurende spanning tussen Europa (wat kultuur beteken) en die hoogdrawende, ietwat oud-modiese taal en woorde vanuit hierdie milieu, en Afrika (die ietwat agterlike), wat hy vanuit die Europese standpunt probeer beskryf. Ten spyte hiervan gee die bundel tog ’n aanduiding van die trots en onafhanklikheid van Afrika.

As samesteller is hy in 1949 saam met C. Bredell verantwoordelik vir die bundel Suid-Afrikaanse kortverhale "Veld-trails and pavements".

Sy eie werke word ook gereeld gekeur en in bloemlesingvorm uitgegee. Lionel Abrahams is die eerste wat ’n keur uit sy werk saamstel en dit dan in 1965 laat publiseer as "Bosman at his best". Stephen Gray maak ’n verteenwoordigende keur van sy kortverhale wat hy in 1980 as "Selected stories" laat publiseer en in 1982 verskyn "The collected works of Herman Charles Bosman" in twee dele, waarin die meeste van sy werk wat teen daardie tyd bekend was, opgeneem word.

Onder die titel "Uncollected essays" stel Valerie Rosenberg ’n bundel saam van sy essays oor veral letterkundige werke, skrywers en aangeleenthede, wat aanvanklik in tydskrifte en koerante verskyn het. Ten spyte van die tydelike aard van essays vir massapublikasies behou hierdie essays tydloosheid in sy uitlig van die kern van onderwerpe en sy fokus op die ewig-menslike.

Stephen Gray versorg ’n uitgawe van "Bosman’s Johannesburg", waarin hy met die oog op die Johannesburgse eeufees van 1988 ’n aantal van Bosman se geskrifte oor hierdie stad saambundel. Die bundel bevat ’n aantal "Voorkamer stories", essays en fragmente, waaronder ’n eenbedryfdrama. "A Bosman treasury" is ’n geïllustreerde bloemlesing wat van sy kortverhale, essays en gedigte bevat, terwyl Patrick Mynhardt in 2005 met die viering van sy eeufees ’n keur uit sy werke onder die titel "Celebrating Bosman" byeenbring.

Sy Afrikaanse verhale en gedigte verskyn oorspronklik in tydskrifte soos "Die Ruiter", "Trek", "Die Brandwag" en "On Parade". Sestien verhale wat tussen 1948 en 1950 geskryf is, word later deur Leon de Kock in die bundel "Verborge skatte" opgeneem. Sommige van hierdie verhale verskyn ook in Engels in van sy ander bundels en dit is onduidelik hoeveel daarvan aanvanklik in Afrikaans geskryf is en daarna vertaal (of omgekeerd). Dat ’n beduidende aantal oorspronklik in Afrikaans geskryf moet gewees het, bewys die verskyningsdatum van sommige Afrikaanse verhale (soos "Tot stof" en "Rivier-af verkoop"), wat vroeër as die Engelse eweknie gepubliseer is, terwyl ’n aantal verhale in hierdie bundel geen Engelse ekwivalent het nie (byvoorbeeld "Die Kaffertamboer" en "My eerste liefde").

As Afrikaanse skrywer staan hy geheel en al buite die nasionalistiese filosofie van sy tyd en kan met ironie kyk na die Afrikanerdom en gees van die Afrikaner. Hy beeld die pyn van sy karakters uit en ook hoe kras hulle is, sodat die veelvuldige karaktertrekke almal uitgelig word. Hoewel die verhale in die Marico-streek afspeel, is dit vir Bosman meer ’n inkleding as ’n noodsaaklikheid en speel die streek self ’n mindere rol en die mense self en hulle planne die hoofrol. Dit is duidelik dat hulle in enige ander streek ook sou oorleef het weens die universaliteit van hulle problematiek en dus ewe tuis in Engels as Afrikaans is. Die bundel bevat ook twee gedigte van Bosman en opstelle (in beide Engels en Afrikaans) oor Afrikaans en die Afrikaanse letterkunde. Veral die opstel oor die werk van N.P. van Wyk Louw is interessant, daar hy enigsins afwysend staan teen Louw se poësie.

"In die withaak se skadu" is nog ’n bundel Afrikaanse kortverhale waarin oom Schalk Lourens verhale opgeneem word. Dit bevat die Afrikaanse weergawe van die verhale wat oorspronklik in "Mafeking Road" verskyn het, plus nog dertien van oom Schalk Lourens se verhale, sommige waarvan self deur Bosman in Afrikaans vertaal is en die ander deur Francois Griebenow. Griebenow bundel nog ’n aantal van sy vertalings in "’n Bekkersdal marathon en ander voorkamerstories", waarin hy die meeste van die Voorkamerstories in Afrikaanse vertaling uitgee. Hennie Aucamp vertaal sy verhaal "Mampoer" in Afrikaans vir opname in die versamelbundel "Borde borde boordevol".

Tydens sy lewe ontvang hy min erkenning vir sy werk, maar na sy dood neem die belangstelling in hom en sy werk toe, grootliks aangehelp deur Patrick Mynhardt se verhoogopvoerings van sy werke.

Die Herman Charles Bosman Literêre Vereniging word in 1993 op Groot-Marico gestig, met ’n museum wat ingerig word in ’n replika van die skooltjie waar hy onderrig gegee het. ’n Bronsbeeld van die beeldhouer Johan Moolman is spesiaal vir hierdie museum gemaak. Hier hou hulle elke jaar in Oktober ’n fees om die skrywer te gedenk.

Sy werke word ook wyd bekend wanneer die akteur Patrick Mynhardt begin om sy verhale op die verhoog te vertel, waarna dit ook op CD en DVD versprei word.

Die dramaturg Nicky Rebello skryf die drama "A touch of madness" oor sy lewe, gegrond op Bosman se outobiografiese geskrifte, terwyl Stephen Gray en Barney Simon se dramatiese verwerking van "Cold stone jug" gepubliseer word. "A teacher in the Bushveld" is nog ’n drama van Nicky Rebello oor die tyd wat Bosman in die Groot Marico deurgebring het.

Verskeie boeke oor sy lewe verskyn, insluitende Valerie Rosenberg se "Sunflower to the sun" (later verwerk tot "Between the lines") en "Herman Charles Bosman: A pictorial biography", Stephen Gray se "Life sentence" en Aegidius Jean Blignaut se "My friend Herman Charles Bosman". "Remembering Bosman" is ’n aantal bydraes deur verskeie mense oor hoe hulle hom onthou, saamgestel deur Stephen Gray. Sy werk word onder andere in Frans en Afrikaans vertaal

Werke uit sy pen is:






</doc>
<doc id="32076" url="https://af.wikipedia.org/wiki?curid=32076" title="Google Maps">
Google Maps

Google Maps of Google Kaarte, voorheen bekend as Google Local, is 'n diens van Google Inc. wat dit moontlik maak om 'n soektog in 'n spesifieke geografiese gebied te doen. Soms wil mense die wye wêreld deursoek vir inligting, en soms wil jy net 'n rekenaarwinkel naby jou huis vind. Die diens laat besoekers toe om 'n "WAT" (soos 'n pizza) en 'n "WAAR" (soos in Hatfield, Pretoria) vir 'n soektog te spesifiseer. Die doel van Google Maps is om mense te help om nabygeleë sake en bedrywighede te vind. Google Maps gee ook aanvullende inligting ook die plek, soos hulle webtuiste, telefoonnommer en adres.

Daar het al foute op Google Maps ingesluip. Een voorbeeld: Kaart-Fout (van omtrent 50 m – gemeet met "Geo Tools"). Dit kan groot probleme veroorsaak, omdat alle merkers wat vooraf geplaas is nou op die verkeerde posisie staan! As gebruikers die fout regstel, en Google Maps die kaart later regmaak, sal die inligting weereens verkeerd wees.




</doc>
<doc id="32086" url="https://af.wikipedia.org/wiki?curid=32086" title="Randse Afrikaanse Universiteit">
Randse Afrikaanse Universiteit

Die Randse Afrikaans Universiteit (RAU) was ’n Afrikaanse instelling vir hoër onderwys en navorsing wat Johannesburg en omliggende omgewing bedien het. Die universiteit is in 1967 gestig en in 2004 ontbind om op 1 Januarie 2005 saam met die Vista-universiteit en die Technikon Witwatersrand ’n nuwe universiteit, naamlik die Universiteit van Johannesburg, te vorm. 

In die twee dekades ná die Tweede Vryheidsoorlog het die stroom verarmde Afrikaners wat vanuit die platteland na die Witwatersrand getrek het, gegroei sonder dat die getal Afrikaanssprekendes 'n noemenswaardige styging getoon het, soos blyk uit die feit dat die gemeentes van Afrikaanse Kerke in Johannesburg byna geen groei getoon het nie. Dat 'n hele geslag Afrikaners aan die Rand in dié tyd verlore gegaan en verengels het, was onder meer aan die gebrek aan Afrikaanse onderwysinstellings te wyte.

Die prentjie het eers vanaf die 1920's en veral in die tyd van die Groot Depressie begin verander toe die eerste Afrikaanse hoërskole aan die Rand geopen het – die Hoërskool Voortrekker in Boksburg in Januarie 1920 en Helpmekaar-Hoërskool in Johannesburg en Hoërskool Monument op Krugersdorp in 1921. Kort ná die Tweede Wêreldoorlog was daar aan die Witwatersrand net ses Afrikaansmedium- vergeleke met 26 Engelsmedium-hoërskole, benewens 19 tegniese en handelskole waar albei landstale as onderrigmedium gebruik is.

Die groei van Afrikaansmedium-hoërskole het geleidelik aan die bevolkingsaanwas van Afrikaanssprekendes begin weerspieël. So het die getal Afrikaners aan die Rand tussen 1936 en 1960 met 167 persent gegroei, teenoor 60 persent in Suid-Afrika as geheel. Teen die begin van die 1980's was sowat 'n vyfde van die land se Afrikanerbevolking (ongeveer 450 000) aan die Rand saamgetrek.

In vergelyking met Engelssprekende Suid-Afrikaners is die intellektuele potensiaal van dié groot bevolkingskonsentrasie egter om maatskaplike en ekonomiese redes onderbenut. In Suid-Afrika as geheel was die persentasie Engelssprekendes, wat gematrikuleer het of 'n akademiese graad verwerf het, twee maal so groot as die persentasie Afrikaanssprekendes. Aan die Rand was die Afrikaners se agterstand in dié opsig selfs nog groter aangesien baie Afrikaanse leerlinge die skool verlaat het voordat hulle matriek kon verwerf, terwyl baie matrikulante dit nie kon bekostig om akademiese opleiding aan 'n universiteit te volg nie.

Vir Afrikanerleiers het dit in die 1950's duidelik geword dat hoëronderwysinstellings binne makliker bereik van Randse Afrikaanssprekendes opgerig moes word om nauurse studie vir studente, wat reeds 'n beroep uitgeoefen het, en voltydse studie vir studente, wat nog in hul ouerhuis kon inwoon, moontlik te maak.

Die lang veldtog vir 'n Afrikaanse onderwyskollege of universiteit is in drie fases gevoer. Die eerste veldtog tussen 1956 en 1961 het sy hoogtepunt bereik met die stigting van die Goudstadse Onderwyskollege in Februarie 1961. Gedurende die tweede fase tussen 1961 en 1965 is onderhandelinge gevoer met die Universiteit van Suid-Afrika. Die finale veldtog in 1965 en 1966 was gerig op die verkryging van 'n eie, onafhanklike Afrikaansmediumuniversiteit.

Terwyl ook plaaslike gemeenskappe buite Johannesburg op die daarstelling van 'n Afrikaanse universiteit aangedring het, was die destydse blanke regering se beleid om bestaande blanke instellings vir tersiêre onderwys uit te brei om in die groeiende behoeftes te voorsien liewers as dat nuwe universiteite gestig word. Eers met die aankondiging op 13 Februarie 1963 van die stigting van 'n nuwe, tweetalige universiteit in Port Elizabeth is hierdie beleid gewysig, veral in die lig van bevindings van 'n komitee van ondersoek wat deur die minister van onderwys benoem is. Op 5 November 1963 het 468 afgevaardigdes tydens ’n kongres eenparig besluit om ’n Afrikaanse universiteit op te rig. 

Daar is ook voorgestel om met die Universiteit van Suid-Afrika (Unisa) te onderhandel om sy setel van Pretoria na Johannesburg te verplaas om daar 'n tweeledige funksie uit te oefen – dié van 'n residensiële Afrikaanse universiteit én dié van 'n eksterne universiteit. Die regering se huiwering om tot die stigting van heeltemal nuwe universiteite oor te gaan sou so omseil kon word.

Op 4 Augustus 1965 het die destydse minister van onderwys, sen. Jan de Klerk, bekendgemaak dat die kabinet besluit het dat Unisa se setel in Pretoria sou bly en sy toestemming verleen tot die voorgestelde stigting van 'n onafhanklike Afrikaansmedium-universiteit vir die Witwatersrand met sy setel in Johannesburg. In 1966 het die kabinet besluit op 'n terrein in Auckland Park.

Die eerste studente het op 3 Februarie 1966 vir registrasie aangemeld, en op 24 Februarie van dié jaar het die amptelike opening van die Randse Afrikaanse Universiteit (RAU) met net meer as 700 geregistreerde studente en die inhuldiging van sy eerste kanselier (die destydse minister van finansies en latere derde Staatspresident van die Republiek van Suid-Afrika), dr. N. Diederichs, plaasgevind. Die eerste rektor was prof. Gerrit Viljoen.

Die eerste kampus was geleë in ’n brouery in Braamfontein. Die nuwe kampus en geboue in Auckland Park is amptelik op 24 Mei 1975 in gebruik geneem.

Met verloop van tyd het die universiteit ’n dubbel-mediuminstelling geword wat byna alle kursusse in Afrikaans sowel as Engels aangebied het.

Die fakulteite van die RAU was soos volg:



</doc>
<doc id="32087" url="https://af.wikipedia.org/wiki?curid=32087" title="Hartenbos">
Hartenbos

Hartenbos is 'n dorp in die Wes-Kaap provinsie van Suid-Afrika. Dis is geleë 45 kilometer vanaf George en behoort saam met 20 ander nedersettings aan die Munisipaliteit van Mosselbaai. Hartenbos was oorspronklik 'n plaas, maar die Suid-Afrikaanse Spoorweë en Hawens het die dorp in 1933 in 'n vakansieoord vir hulle werknemers verander. Die strand by Hartenbos is as 'n blouvlagstrand gesertifiseer.

Hartenbos se munisipale raad het in 1985 'n wapen by die Buro vir Heraldiek geregistreer : "In goud, 'n alwyn met drie blomtrosse van natuurlike kleur, die skild, aan weerskante rond uitgesny van blou en belaai met 'n regopgesplaaste goue vis". Die helmteken was 'n bosbok op 'n grasgrond, en die wapenspreuk was "Met hart en hand".





</doc>
<doc id="32089" url="https://af.wikipedia.org/wiki?curid=32089" title="Natal, Brasilië">
Natal, Brasilië

Natal is 'n stad in die noordooste van Brasilië en die hoofstad van die deelstaat Rio Grande do Norte. Die stad het 'n bevolking van 810 780 gehad in 2011 en beslaan 'n oppervlakte van 170,298 km².



</doc>
<doc id="32090" url="https://af.wikipedia.org/wiki?curid=32090" title="Natal">
Natal

Natal kan wees:


</doc>
<doc id="32093" url="https://af.wikipedia.org/wiki?curid=32093" title="Pous Nicolaas II">
Pous Nicolaas II

Nicolaas II was die 155ste pous van die Rooms-Katolieke Kerk.

Pous Nicolaas II is gebore as Gerard van Boergondië (Frans: Gérard de Bourgogne) in Chevron, Savoje tussen 990 en 995. Hy word ook Gerald van Lotaringe (Frans: Gerald de Lorraine) genoem. Voor sy verkiesing was hy biskop van Florence. Op 6 Desember (of 28 Desember) 1058 volg hy Pous Stefanus IX (X) op en regeer tot sy dood op 19 Julie (of 27 Julie) 1061. Hy word opgevolg deur Pous Alexander II.
Die naam ‘Nicolaas’ beteken 'oorwinnaar oor/uit die volk'.

Pous Nicolaas II was die kandidaat van Hildebrand van Sovana, (later Pous Gregorius VII) en keiserin Agnes van Poitou. Teenpous Benedictus X het die bewind oorgeneem na die dood van Pous Stefanus IX (X) op 29 Maart 1058. Nicolaas word eers op 24 Januarie 1059 in Rome gekroon. Na die kroning van Nicolaas het Benedictus uit Rome gevlug.

Pous Nicolaas was hervormingsgesind en op 13 April 1059 vaardig hy 'n dekreet uit wat bepaal dat die pous voortaan slegs deur die kardinale verkies sal word. Ten opsigte van die Normandiërs in Suid-Italië volg hy 'n ander koers as sy voorgangers. Hy het 'n verbond gesluit met Robert Guiscard, die Normandiese leier en daardeur vrede verseker. Dit het egter nie die goedkeuring van die Duitse biskoppe gehad nie en hulle het probeer om die pous se besluite ongeldig te laat verklaar op 'n sinode in die somer van 1060.

Toe Nicolaas op 27 Julie 1061 sterf het die Duitsers dadelik 'n teenpous Honorius II uit Basel, verkies. Honorius was van Duitse afkoms en is voorgestel deur keiserin Agnes.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32098" url="https://af.wikipedia.org/wiki?curid=32098" title="2012">
2012

Die jaar 2012 was 'n skrikkeljaar wat volgens die Gregoriaanse kalender op 'n Sondag begin het. Dit was die 12de jaar van die 21ste eeu n.C. In teenstelling met gewone jare het die jaar 366 dae en 'n 29 Februarie gehad.

Die Verenigde Nasies het die jaar as die jaar van samewerking verklaar om die belangrikheid van sosio-ekonomiese samewerking te beklemtoon. In besonder om klem te lê op die verligting van armoede. Dit is ook as die jaar van "Hernubare energie vir almal" verklaar.

Die vyfde en laaste siklus van die Maya se kalender het teen einde 2012 uitgeloop. Sommige mense het geglo dat dit die einde van die wêreld sou wees.





</doc>
<doc id="32099" url="https://af.wikipedia.org/wiki?curid=32099" title="2011">
2011

Die jaar 2011 was 'n gewone jaar wat volgens die Gregoriaanse kalender op 'n Saterdag begin het. Dit was die 11de jaar van die 21ste eeu n.C en die 2de jaar van die dekade 2010’s. Soos ander gewone jare het die jaar 12 maande, 52 weke en 365 dae gehad.

Die Verenigde Nasies het 2011 verklaar as die Internasionale Jaar van Woude.





</doc>
<doc id="32104" url="https://af.wikipedia.org/wiki?curid=32104" title="Boesmansriviermond">
Boesmansriviermond

Boesmansriviermond (wat deur die plaaslike bewoners dikwels net Boesmans genoem word) is 'n dorp en strandoord by die mond van die Boesmansrivier in die Suid-Afrikaanse provinsie Oos-Kaap met sowat 3 500 inwoners. Boesmans is sowat 120 km oos vanaf Port Elizabeth en 140 km wes van Oos-Londen. Die naaste dorp, Port Alfred is 25 km weg terwyl die onmiddelike buurdorpie Kenton-on-Sea is. Boesmans val binne die Ndlambe Munisipaliteit se gebied. 

Die Boesmansrivier is die tweede grootste rivier in Suid-Afrika wat deur die getye van die see geraak word. Kwaaihoek, die plek waar die Portugese seevaarder Bartolomeu Dias in 1488 'n klipkruis opgerig het, is sowat ses kilometer van die dorp af geleë, maar kan slegs tydens ebgety op 'n staproete van drie kilometer langs die strand bereik word. Die kruis merk die mees oostelike punt van Dias se vaart om die Kaap. Die kruis is in 1938 deur dr. E. Axelson, destyds van die Universiteit van die Witwatersrand, herontdek.

Boesmansriviermond was oorspronklik net 'n kampeerplek vir boere van die omgewing en bewoners van die nabygeleë dorp Alexandria wat op grond in besit van die voormalige Departement Bosbou ontstaan het. Die departement het uiteindelik sy toestemming verleen vir die oprigting van permanente hutte in die bosbougebied naby die rivierstand, Die dorp soos ons dit vandag ken het langs die rivier af ontwikkel op n gedeelte van Thomas Futter se plaas wat aan die bosbou gebied gegrens het. Gedurende hier die 1970's is ook vir die eerste keer elektrisiteit aan die bewoners verskaf nadat hulle aanvanklik gas moes gebruik.

Die dorpsgebied het later uitgebrei om ook Riversbend, 'n ontwikkeling wat stroomop van Boesmansiviermond geleë is, in te sluit. In die vakansieseisoen huisves die dorp meer as 10 000 mense. Boesmansriviermond beskik oor n algemene handelaar in die ou dorp en verskye ander besighede veral in die nywerheids gebied.

Boesmans se huiseienaars en inwoners word ondersteun deur 'n aktiewe belastingbetalers organisasie, BRRAG of te wel, Boesmansriviermond Belastingbetalers Organisasie. Webblad: brrag.co.za en epos: bushmansratepayers@gmail.com. 



</doc>
<doc id="32111" url="https://af.wikipedia.org/wiki?curid=32111" title="Wyn">
Wyn

Wyn is 'n alkoholiese drankie, gemaak deur die fermentasie van druiwesap. Die natuurlike chemiese balans van druiwe is sodanig dat dit kan gis sonder dat suikers, suur, ensieme of ander voedingstowwe bygevoeg hoef te word. Wyn word gemaak deur geperste druiwe te laat gis, deur middel van verskillende soorte gis. Dié verorber die suikers in die druiwe en skakel dit oor na alkohol. Verskillende variëteite van druiwe en tipes gis word gebruik, afhangende van die soort wyn wat gemaak word.

Alhoewel ander vrugte soos appels en bessies ook gegis kan word, word die "wyn" wat dit produseer gewoonlik vernoem na die vrug waarvan dit gemaak is, (byvoorbeeld appelwyn of vlierbessiewyn) en staan dit generies bekend as "vrugtewyn". Ander soorte, soos garswyn en ryswyn (soos byvoorbeeld sake), word gemaak van stysel en proe meer soos bier en sterk drank as wyn, terwyl gemmerwyn versterk word met brandewyn. In hierdie gevalle verwys die woord "wyn" eerder na die hoër alkoholinhoud as na die vervaardigingsproses. 

Wyn is baie geskiedkundig: dit dateer terug na ongeveer 6 000 voor Christus en het waarskynlik sy oorsprong gehad in die landgebiede wat tans binne die grense van Georgië en Iran is. Wyn het na alle waarskynlikheid teen ongeveer 4 500 voor Christus sy verskyning in Europa gemaak, in die hedendaagse Bulgarye en Griekeland is. Dit was algemeen verkrygbaar in Ou Griekeland, Thrakië en Rome. Wyn het ook 'n belangrike rol gespeel in godsdiens dwarsdeur die geskiedenis. Die Ou Griekse god Dionusos en die Romeinse god Bakgos het wyn verteenwoordig, en die drank word ook gebruik in Christelike en Joodse seremonies soos die Nagmaal en "Kiddush" (Hebreeus: קידוש, letterlik, "heiligmaking", 'n seënwens wat oor wyn of druiwe uitgespreek word om die Sabbat of 'n Joodse heilige dag te heilig).

Die woord "wyn" ontspring van die Proto-Germaanse wortel "*winam", 'n vroeë bruikleen vanaf die Latyn "vinum", ("wyn" of "druiwestok"), wat op sy beurt weer kom vanaf die Proto-Indo-Europese stam "*win-o-". Soortgelyke woorde vir wyn of druiwe word ook gevind in die Semitiese tale (sien byvoorbeeld die Arabiese woord ﻭﻳﻦ "wayn") en die Georgiese woord "ğvino".

Argeologiese getuienis suggereer dat die vroegste wynproduksie vanaf areas in Georgië en Iran plaasgevind het, van so lank gelede as 6 000 v.C..

Die oudste beskikbare getuienis van wyngeskiedenis in Europa dateer na 4 500 v.C. en kom voor in argeologiese opgrawings in Griekeland. Dieselfde opgrawings bevat ook die wêreld se vroegste getuienis van die pars van wyn. In Ou Egipte het wyn deel geword van die opgetekende geskiedenis en het daar 'n belangrike rol gespeel in hul seremonies. Spore van wyn wat dateer vanaf die tweede en eerste millenniums v.C., is ook in China gevind. 

In die Middeleeue het die Rooms-Katolieke Kerk die gebruik van wyn sterk ondersteun, aangesien dit nodig was om die mis te vier. In plekke soos Duitsland was biergebruik verban en is dit gesien as goddeloos en barbaars, terwyl die drink van wyn weer beskou was as opgevoed en 'n blyke van die bekering na Christenskap.

In die Islamitiese wêreld (tydens die Goue Era van Islam) was wyn verbode. Nadat Geber en ander Moslem-alchemiste egter baanbrekerswerk op die gebied van die distillasie van wyn gedoen het, is dit wetlik gemaak in die gebruik van die kosmetiek en medisyne. Die tiende-eeuse Persiese filosoof en wetenskaplike El-Biruni beskryf resepte waarin kruie, minerale en selfs edelgesteentes met wyn vermeng is vir medisinale redes. Wyn het so aanbiddingswaardig geword en die effek daarvan so gevrees dat uitvoerige teorieë ontwikkel is omtrent watter edelgesteentes die negatiewe newe-effekte daarvan die beste kon teenstaan.

Wyn word in natuurlike wyn, gefortifiseerde wyn en gedistilleerde wyn verdeel. Natuurlike wyn kan rooi, wit of rosé wees en word na gelang van die aanwesigheid van koolsuurgas stilwyn, vonkelwyn of perléwyn (halfvonkelwyn) genoem. Gefortif iseerde wyne sluit sjerrie, port, dessertwyne en vermoet ('n kruiewyn) in, terwyl gedistilleerde wyne in brandewyn en wynspiritus (vir die maak van likeurs) verdeel word. Die vernaamste onderskeid tussen natuurlike wyn en gefortifiseerde en gedistilleerde wyn is die alkoholinhoud. 

Die alkoholinhoud is by wet vasgestel: vir natuurlike wyn hoogstens 13 %, vir gefortifiseerde wyn hoogstens 20 % en vir gedistilleerde wyn hoogstens 43 %. Wyn wat geen suiker bevat nie, word droë (sec) wyn genoem, maar indien dit 'n klein hoeveelheid suiker bevat, word dit halfsoet (semi-soet, effe-soet) genoem. Fortifikasie is die proses waardeur suiwer wynspiritus of brandewynspiritus by 'n natuurlike wyn gevoeg word om sodoende die alkoholinhoud te verhoog en die wyn langer behoue te laat bly. 

Wynbereiding bestaan hoofsaaklik uit die gisting van vars druiwesap, wat verkry word deur die druiwe wat geoes is, onverwyld te pars, meestal met 'n hidrouliese pers. Die reingis (spesiaal gekweekte gisselle) wat bygevoeg word, sit die suiker in alkohol en koolsuurgas om; indien die suikerinhoud hoog genoeg is, sal die gisselle 'n alkoholinhoud van 15 % per volume veroorsaak, waarna hulle sal vrek. Die gistingsproses geskied by temperature van tussen 12 en 15 °C vir witwyn en tussen 15 en 20 °C vir rooiwyn, maar as die mos te warm word, kan dit in asyn verander. 

Die gisting duur tussen 10 en 14 dae en geskied in oop en geslote ten ks vir onderskeidelik rooi- en witwyn. Wanneer die gisselle stert, sak dit as droesem na die bodem van die tenks. 'n Tweede gisting word soms teweeggebring deur die toevoeging van suiker en nog gisselle, byvoorbeeld by die maak van vonkelwyn. Indien 'n bepaalde suikerinhoud in die wyn verlang word, soos by halfsoet tafelwyn, kan die gisting kunsmatig stopgesit word deur verkoelings-, pasteurisasie- of filtrasieprosesse. 

Nadat die jong wyn gefiltreer is (1 of meer male, na gelang van die verlangde gehalte), word die helder vloeistof in groot vlekvrystaaltenks (witwyn) of houtvate (rooiwyn) verouder, meestal vir 6 maande tot 2 jaar. Sommige rooiwyne word teenswoordig egter ook in staaltenks verouder. Na die verouderingsperiode word die wyn soms versny (met ander wyne vermeng) en dan gebottel.

Witwyn kan van sowel wit as swart druiwe gemaak word. Nadat die druiwe gepars is, word die doppe en ander vaste deeltjies regstreeks van die druiwesap geskei, aangesien die doppe selfs in die geval van wit druiwe die kleur van die wyn kan beïnvloed en 'n vrank tanniensmaak daaraan kan verleen. Uit die parskuipe word die druiwesap na die geslote gistenks gepomp, waar die reingis bygevoeg word en die vloeistof in verkoelde toestande kan gis. 

'n Gesogte witwyn met ŉ uitstekende boeket en 'n baie hoe suikergehalte, wat meer die karakter van 'n likeurwyn as 'n halfsoet tafelwyn het, word gemaak van druiwe waarop die skimmel edelvrot ("Botrytis cinerea") voorkom. Die druiwe word gepluk wanneer dit al feitlik rosyntjies geword het en slegs 'n minimale hoeveelheid druiwesap kan derhalwe gepars word. Weens die besondere inwerking van die skimmel op die druif het die boer geen waarborg van 'n geslaagde oes nie en dit maak die wyne so seldsaam.

Anders as witwyn word rooiwyn uitsluitend van swart druiwe gemaak. Suid-Afrikaanse rooiwyne word in ligte en vol rooiwyne ingedeel. Afgesien van die kleur wat uit die doppe verkry word, verskaf laasgenoemde ook meer en kenmerkende aroma en boeket aan die wyn. 

Tydens die oop gisting word die doppe gereeld onder die oppervlak gedruk om kontak met die mos te bevorder. Gistenks wat met die doel een maal per dag geroteer word, word teenswoordig algemeen gebruik. In die kouer Europese lande is dit soms nodig om die gistingsproses met behulp van suiker en hitte aan te moedig. Die druiwe vir die ligte rooiwyne is meestal van die koeler kusstreke afkomstig en die vir die vol rooiwyne van die warmer streke in die binneland. 

Roséwyn word van swart druiwe gemaak, maar die druiwesap word slegs vir tussen 6 en 24 uur saam met die doppe gegis, sodat die wyn 'n ligrooi (pienkerige) kleur kry maar nie die tannienagtige eienskappe van rooiwyn nie. Die alkoholinhoud van roséwyne is gelykstaande met die van ligte witwyne.

Vonkelwyn verskil van stilwyn daarin dat die koolsuurgas wat aanwesig is, in klein borreltjies vrygelaat word wanneer die bottel oopgemaak word. Dit word deur middel van 'n tweede gistingsproses in groot tenks of in bottels (die sogenaamde methode champegnoise) berei. Laasgenoemde metode is na die beroemde Franse produk sjampanje vernoem en is deur die Franse Benediktynse monnik Dom Pierre Pérignon (1638 - 1715 ontdek. 

Die benaming sjampanje mag egter net gebruik word vir vonkelwyn wat uit Frankryk afkomstig is. Vonkelwyn kan van wit-, rooi- of roséwyne gemaak word. By die bereiding van perléwyne word koolsuurgas bloot by 'n halfsoet stilwyn gevoeg. Die verskil tussen hierdie wyne en die wat volgens die tweede gistingsproses in bottels of tenks gemaak word, is merkbaar aan die perléwyne se groter koolsuurgasborrels, wat ook vinniger verdwyn nadat die bottel oopgemaak is.

Suid-Afrikaanse port word gemaak van onder meer Cinsaut- en Tinta Barocca-druiwe, wat gepluk word wanneer hulle volryp is. Tydens gisting word die doppe gereeld ondertoe gedruk, sodat dit soveel moontlik kleur en karakter aan die port kan verleen. 

Voordat al die druiwesuiker in die mos uitgegis is, word die wyn met 'n brandewynspiritus gefortifiseer en vir tussen 5 en 10 jaar in eikehoutvate verouder. Daarna word dit versny en in groot houers geberg. Taankleurige port word vir minstens 8 jaar in pypvate van ongeveer 1 000 liter verouder en robynport word vir sowat 5 jaar in stukvate van 12 000 liter verouder. Wit port word ook gemaak en is effens soeter as rooi port.

Sjerrie ontleen sy besondere, neutagtige smaak aan die aanwesigheid van die spesiale gissel flor. Voordat florin 1930 aan die Kaap gekweek is, is daar gemeen dat dit alleenlik in Spanje, tuisland van die sjerries, voorkom, maar die wyne is sedertdien op groot skaal plaaslik geproduseer en die Suid-Afrikaanse produk kry steeds internasionale erkenning vir sy hoë gehalte. Nadat die druiwe gepars is, word florgis by die druiwesap gevoeg. 

Wanneer die gistingsproses voltooi is, word die mos tot 15% per volume gefortifiseer - min genoeg alkohol om die gis nie te vernietig nie, maar terselfdertyd die wyn goed behoue te laat bly. By die maak van bleek sjerries word die gefortifiseerde wyn daarna volgens die criadera-stelsel in poreuse houtvate geplaas, waar dit ongeveer 2 jaar lank bly. Die lug dring die vate deur die lospassende tappe binne en veroorsaak dat ŉ dun florskimmel-lagie op die oppervlak van die sjerrie vorm. 

Dit sak mettertyd as 'n bruin droesem na die bodem, waarna die sjerrie na ŉ reeks opgestapelde verouderingsvate, die solera-stelsel, oorgetap word. Die sjerrie word eers vir 1 of 2 jaar in die boonste van die 3 rye houtvate verouder. Daarna word ŉ gedeelte (nooit meer as die helfte van die vat se inhoud nie) na die middelste ry vate afgetap en met ŉ ouer sjerrie vermeng en na 'n bepaalde tyd word die sjerrie weer op dieselfde wyse na die onderste ry vate oorgetap. Daar vind dus voortdurend 'n vermenging van sjerries van verskillende ouderdomme plaas. 

Die Suid-Afrikaanse klimaat is baie geskik vir die maak van die geurige muskadelwyne, wat hul oorsprong in Italië en Spanje het (die beroemde Constantiawyne van die vorige eeu is van onder meer die muskaatdruif Muscat d'Alexandrie (Hanepoot) gemaak). Die wyne, wat ongeveer 4 jaar lank in hout verouder word, word op 'n soortgelyke wyse as port berei. Vermoet word as 'n kruiewyn beskryf vanweë die groot aantal byvoegings van plante en kruie wat aan die drank sy aromatiese eienskappe gee. Dit kom in 2 tipes voor, naamlik droë en soet vermoet, en kan rooi of wit wees.

Brandewyn is 'n gedistilleerde wyn wat gemaak word van eerstegraadse mos afkomstig van veral Chenin Blanc- of Colombar-druiwe. In die stookkelders word net die beste distilleerwyn vir die brandewynverstoking gebruik; wyn van 'n laer graad word aangewend vir die distillasie van wynspiritus waarmee wyne gefortifiseer word, brandewyn mee versny word en likeurs en parfuum gemaak word. Die brandewyn word in koperketels verstook en die alkohol wat verdamp, word in koelpype bokant die ketels opgevang en gekondenseer. 

Die kondensaat word vir 'n tweede keer verstook en nadat hierdie verdamping gekondenseer het, is dit suiwer genoeg vir die maak van brandewyn. Die vloeistof bevat 70 % alkohol per volume, maar word met gedistilleerde water tot ongeveer 43 % per volume verdun. Daarna word dit in houtvate verouder, want die produk wat op die mark geplaas word, moet by wet vir minstens 30 % bestaan uit brandewyn wat vir 3 jaar lank verouder is. Minstens die helfte van Suid-Afrika se wynproduksie word tot stookwyn verwerk.

Slegs 'n halfeeu gelede nog het Suid-Afrikaners voorkeur gegee aan brandewyn en muskadelwyne en was daar nog feitlik geen mark vir natuurlike wyne nie. Die afgelope 2 dekades het die drinkpatroon egter verander en het natuurlike wyne 'n belangrike bydrae tot die ontwikkeling van ŉ eie Suid-Afrikaanse wynkultuur gelewer. 

In navolging van die Europese tradisie word Suid-Afrikaanse natuurlike wyne sedert 1973 volgens oorsprong, kultivar, oesjaar en landgoed op die etikette van die wynbottels geïdentifiseer en word erkenning ook aan gehalte verleen. Die oorsprong, kultivar en oesjaar word deur onderskeidelik 'n blou, 'n groen en 'n rooi band om die nek van die bottel aangedui. Indien die oorsprong vermeld word, waarborg dit dat die wyn geheel en al uit 'n bepaalde wyndistrik afkomstig is. 

Die kultivar-aanduiding waarborg dat minstens 75 % van die wyn gemaak is van die druifvariëteit wat op die bottel vermeld word, en indien die oesjaar vermeld word, beteken dit dat 75 % van die wyn van 'n bepaalde oes se druiwe gemaak is. 'n Landgoed-merk dui aan dat die druiwe afkomstig is van en die wyn geproduseer is op die landgoed. Indien die gehalte van die wyn voortreflik is, verwerf die wyn die kwalifikasie Superieur, en dit word op die etiket vermeld.

Frankryk is tradisioneel die wêreld se belangrikste wynbouland en het hoofsaaklik 2 wynbougebiede, naamlik Bordeaux, waar ligte wyne gemaak word, en Boergondië, waar wyne met 'n voller karakter geproduseer word. Bekende Bordeaux-wyne is Médoc Graves, Saint-Emilion, Pomerol en Sauternes. Van Boergondië, waarvan die vernaamste streek, Haute Bourgogne, in die Côte de Nu en die Côte de Beaune verdeel word, se bekendste wyne is Romanée-Conti, La Tâche, Pommard, Volnay en Aligoté. Sommige wyne uit die Bordeaux-gebied verouder tot 12 jaar voordat dit op die mark geplaas word, byvoorbeeld die Medoc. 

'n Besondere eienskap van wyne uit die gebied is dat hulle tradisioneel die naam van 'n kasteel (chateau) dra. Behalwe in die geval van beroemde wyne soos die Chateau Mouton-Rothschild en die Chateau Lafitte, dra die benamings nie juis gewig nie aangesien die wynprodusente na willekeur name kan skep. Sedert 1855 word die Bordeaux-wyne volgens gehalte graderings ingedeel deur die gradering "cru": tussen 1 en 5 cru kan vir rooiwyne toegeken word, en 1 of 2 vir witwyne. 

Die jongste wynstreek van Frankryk, Beaujolais, is in Boergondië geleë. Sjampanje word in byna die hele Marne-gebied deur onder andere Moët-Hennessy (wat die beroemde Moët & Chandon vervaardig). Ruinart, Mercier, Veuve Clicquot en Pominery & Greno gemaak. Ander vername wynboudistrikte is die langs die Rhône-rivier en die Loire-rivier (rosé d'Anjou), asook in die Elsas, Jura, Provence en Languedoc (byvoorbeeld die Corbières-wyn).

Byna die hele Duitse wynbou is in die suidwestelike deel van die land langs die riviere gekonsentreer. Die beste wyne, onder meer Schloss Johannisberg en Hochheim, is uit die Ryngebied se Rheingau (Ryn-streek) afkomstig. Die Ryngebied word verder verdeel in Mittelrhein en Rheingessen - laasgenoemde produseer die wêreld se gewildste wyn, naamlik Liebfraumilch. Ligte wyn van die Rieslingdruif word langs die Mosel gemaak en is soortgelyk aan die wyne langs die Saarrivier. Die grootste bydrae tot die land se wynproduksie kom uit die Rheinpfalz, waar oor die algemeen redelik swaar wyne gemaak word. Wyne uit die Franken- en die Nahe-gebied is ook swaar - eersgenoemde wyne is veral bekend vir die plat bottel, die Bocksbeutel, waarin hulle bemark word.

Spanje is die tuiste van sjerrie, wat uit die stad Jerez de la Frontera in die provinsie Andalusie afkomstig is. Spaanse sjerrie word in verskeie tipes ingedeel, naamlik fino (droog, met 'n vae haselsmaak), amontillado (amberkleurig en droog met 'n vol smaak), manzanilla (strooikleurig, lig en droog), oloroso (goudkleurig en soet) en amoroso. Langs die ooskus van Spanje word baie muskaatwyn, malvasia en ander soetwyn geproduseer, asook die baie soet Malaga; laasgenoemde word gemaak van druiwe wat in die son gedroog is. Die Rioja uit Noord-Spanje is 'n bekende Spaanse tafelwyn wat baie met die Franse Bordeaux-wyne ooreenstem.

Die vernaamste Portugese wyn is port (porto), waarvan Barros, Fonseca en Kopke van die belangrikste produsente is. Portugese portwyne word uit versnitte van verskeie oesjare gemaak en 'n wynoesport, wat uit een goeie oes gemaak word, is besonder skaars. ŉ Bekende Portugese witwyn is die vinho verde, en die land is ook bekend om sy soet, gefortifiseerde Madeirawyne (afkomstig van dieeiland Madeira). Laasgenoemde word gemaak deur die mos in glashouers in die son te gis.

Die grootste wynprodusent in terme van volume in Europa is Italië met sy groot verskeidenheid ligte wit- en rooiwyne, soos die gewone chianti en die classico, vonkelwyne soos die asti spumante, en likeur- en kruiewyne soos vermoet ('n aftreksel van kruie, kaneel, salie, tiemie en als, asook suiker). Luxemburg produseer ŉ droë, wit moeselwyn, waarvan die bekendste die Riesling Sylvaner is, terwyl Griekeland benewens die retsina ook samos (vernoem na die eiland Samos), 'n soet muskaatwyn, maak. Hongarye is bekend om sy tokajer, 'n vol, droë wyn, en die Oostenrykse wyngebied Wachau (wes van Wenen) lewer ook baie, droë witwyn.

Benewens Suid-Afrika word wyn ook in Kalifornië en die ooste van die VSA, Suid-Amerika, Australië en Japan geproduseer. Die lande in Suid-Amerika lewer saam 'n tiende van die wëreldproduksie; Argentinië is daar die grootste produsent. In Noord-Afrika produseer Algerië in die Oran- en die Algiers-gebied wyne met 'n besondere vrugtesmaak. Die Suid-Afrikaanse sowel as die Kaliforniese wynbedryf is op die Europese lees geskoei en in albei gevalle het die name van wyne meestal 'n Europese herkoms.

Wyn word gewoonlik gemaak van een of meer variëteite van die Europese spesie "Vitis vinifera", soos Pinot Noir, Chardonnay, of Merlot. As een van hierdie variëteite gebruik word as die oorheersende druif (gewoonlik wetlik bepaal as 'n minimum van 75% of 85%), is die resultaat bekend as 'n "variëteitswyn", in teenstelling met 'n "versnede wyn". Versnede wyne word nie as minderwaardig tot die variëteitswyne beskou nie; inderwaarheid is sommige van die wêreld se mees gesogte en duurste wyne vanaf streke soos Bordeaux en die Rhône-vallei, versnede wyne van verskillende druifvariëteite in dieselfde wynjaar.

Wyn kan ook gemaak word van ander spesies druiwe of druifkruisings, wat geskep word deur die genetiese vermenging van twee druifspesies. "Vitis labrusca" (waarvan die Concord-druif 'n kultivar is), "Vitis aestivalis", "Vitis rupestris", "Vitis rotundifolia" en "Vitis riparia" is inheemse Noord-Amerikaanse druiwe wat meesal verbou word vir die verbruik van vrugte, of die produksie van druifkonfyt, -sap of -jellie, maar soms vir wynmaak gebruik word.

Kruising moet nie verwar word met die praktyk van enting nie. Die meeste van die wêreld se wingerde is beplant met die "V. vinifera"-wynstokke wat geënt is op spesies van Noord-Amerikaanse wortelstok. Dit is 'n algemene praktyk omdat die Noord-Amerikaanse druiwespesies weerstand bied teen druifluise (ook genoem filloksera), 'n luis wat uiteindelik die wynstok vernietig. In die laat 19de eeu is Europa se wingerde deur hierdie gogga vernietig, wat gelei het tot massiewe wynstoksterftes en uiteindelik herplanting. Enting word in elke wynproduserende land gedoen, behalwe in die Kanarie-eilande, Chili en Argentinië, die enigste lande wat tot nou toe nog nie aan die insek blootgestel is nie.

Binne die konteks van wynproduksie is "terroir" 'n konsep wat die variëteite van die druiwe, die hoogte bo seespieël en vorm van die wingerd, die tipe en chemiese samestelling van die grond, die klimaat en seisoenstoestande en die plaaslike giskulture omvat. Die reikwydte van moontlikhede in "terroir" kan tot 'n groot verskil tussen wyne lei en dit beïnvloed ook die gisting, afwerking en verouderingsprosesse. 

Baie wynkelders gebruik groei- en produksiemetodes wat die aroma en smaakinvloed van hul unieke "terroir" behou of verskerp. Aan die ander kant wil die produsente van massaproduksie-tafelwyn of ander goedkoper wyne nie smaakverskille hê nie; hulle poog eerder om dieselfde konsistensie te verkry. Diesulke produsente poog om verskille in druifoorsprong te minimaliseer deur die gebruik van produksietegnieke soos mikro-oksigenering, tannienfiltrering, kruisvloeifiltrering, dunlaagverdamping en kegeltolling. 

Regulasies beheer die klassifikasie en verkope van wyn in talle gebiede van die wêreld. Europese wyne neig om volgens streek geklassifiseer te word (soos byvoorbeeld Bordeaux en Chianti), terwyl nie-Europese wyne meestal geklassifiseer word deur die tipe druif (byvoorbeeld Pinot Noir en Merlot). Desnieteenstaande veroorsaak markerkenning van spesifieke gebiede dat gebiedserkenning al hoe meer opgemerk word op nie-Europese wynetikette. Voorbeelde van erkende areas sluit in: die Napa-vallei in Kalifornië, die Barossa-vallei in Australië, die Willamette-vallei in Oregon in die VSA, Marlborough in Nieu-Seeland en Douro in Portugal.

Sommige versnede wynname is handelsmerke en die gebruik daarvan word beperk deur handelsmerkwetgewing eerder as deur spesifieke wynwette. 'n Voorbeeld hiervan is die Meritage-wyn, gewoonlik 'n Bordeaux-styl versnit van Cabernet Sauvignon en Merlot. Dit mag ook versnitte van Cabernet Franc, Petit Verdot en Malbec bevat. Kommersiële gebruik van die uitdrukking "Meritage" word slegs toegelaat deur middel van lisensie-ooreenkomste met 'n organisasie met die naam van die "Meritage Association".

Frankryk het 'n benoemingsisteem wat baseer word op die "terroir"-konsep, met klassifikasies wat wissel vanaf "Vin de Table" (tafelwyn) op die laagste vlak, na "Vin de Pays" en "Vin Délimité de Qualité Supérieure" en die hoogste "Appellation d'Origine Contrôlée". 
Portugal het 'n soortgelyke sisteem en was die baanbreker op hierdie tegniek deurdat 'n koninklike privilegie in 1756 die "Afgebakende Douro-gebied" geskep het en wynproduksie en -handel gereguleer het. Duitsland het 'n soortgelyke pad gevolg in 2002, alhoewel hul sisteem nog nie die outoriteit verkry het van dié in ander lande nie. Spanje en Italië het 'n dubbele klassifikasiesisteem gebaseer op die oorsprongsgebied en produkkwaliteit.

Meeste van die wynsoorte buitekant die tradisionele wyngroeiersgebiede van Europa word gewoonlik geklassifiseer deur die druifsoort eerder as deur "terroir" of gebied van oorsprong, alhoewel daar nie-amptelike pogings is om hulle volgens kwaliteit te klassifiseer.

'n "Oesjaarwyn" is een wat gemaak is van druiwe wat alles of meestal geoes is in 'n sekere spesifieke jaar en as sulks 'n etiket dra wat dit vertoon. Die meeste lande laat wel toe dat 'n oesjaarwyn 'n gedeelte mag bevat wat nie vanaf die geëtiketteerde oesjaar af kom nie. In die VSA moet 'n oesjaarwyn ten minste 95% van sy volume verkry vanaf druiwe wat in daardie jaar geoes is, om te mag dateer en etiketteer word met 'n land van oorsprong of "Amerikaanse Wynbouarea" (AWE) (soos die Sonoma-vallei). Indien die land van oorsprong of AWE nie op die etiket verskyn nie, is die persentasie wat vereis word slegs 85%. 

Verskille in 'n wyn se karakter van jaar tot jaar kan subtiele verskille oplewer in kleur, smaak, "neus", liggaam en ontwikkeling. Veral goeie kwaliteit rooi tafelwyne kan met ouderdom verbeter in smaak, mits dit korrek geberg word. Gevolglik is dit nie ongewoon vir wynentoesiaste en -handelaars om bottels van 'n besonder goeie oesjaar te hou vir toekomstige gebruik nie.

Oesjaarwyne word gewoonlik in 'n enkele bottelslag gebottel sodat elke bottel 'n soortgelyke smaak sal hê. Die verskillende weersomstandighede in verskillende oesjare kan 'n groot rol speel in die karakter van die wyn, met die gevolg dat verskillende oesjare van dieselfde wingerd af dramaties van mekaar kan verskil in geur en kwaliteit. Daarom word oesjaarwyn vervaardig om individueel karakteristiek van die oesjaar te wees, asook om spogprodukte van die vervaardiger te wees. Meerderwaardige oesjaarwyne vanaf agtenswaardige produsente en streke sal dikwels baie hoër verkoopspryse beding as hulle gewone eweknieë. 

Sommige oesjaarwyne, soos die Brunello's word slegs gemaak in beter-as-gemiddelde jare.

Nie-oesjaarwyn kan versnee word met meer as een oesjaar ter wille van konsistensie, 'n proses wat wynmakers toelaat om 'n betroubare bemarkingsbeeld te behou en verkope selfs in swakker jare te handhaaf. 

'n Onlangse studie het bevind dat die oesjaar vir gewone wynverbruikers nie so betekenisvol is ten opsigte van hul persepsie van wynkwaliteit, as wat huidig geglo word nie, maar dat wynproewers dit steeds van groot belang ag.

Wynproe is die sintuiglike ondersoek en beoordeling van wyn. Wyne kan geklassifiseer word in verband met die wyn se effek op die wynproewer se smaak. Wyne bestaan uit chemiese samestellings wat soortgelyk of identies aan dié in vrugte, groente en speserye is. Die soetheid van die wyn word bepaal deur die agtergeblewe hoeveelheid suiker nadat gisting voltooi het, in verhouding met die suurheid teenwoordig in die wyn. Droë wyn het byvoorbeeld slegs 'n klein hoeveelheid agtergeblewe suiker. Onervare wyndrinkers is dikwels geneig om die smaak van ryp vrugte te verwar met die soetheid, terwyl dié wyn baie droog is. 

Individuele smake kan ook geproe word, omdat druiwesap en wyn 'n gekompliseerde mengsel van organiese molekules soos esters en terpene kan bevat. Fynproewers kan dikwels 'n onderskeid maak tussen geure wat kenmerkend is van 'n spesifieke wyn (soos byvoorbeeld "Chianti" en suurkersie) en geure wat die resultaat is van ander faktore in die wynmaakproses, of dié geure beplan is of nie. 

Die mees tipiese beplande geurelement in wyn is dié wat verkry word deur middel van die veroudering van die wyn in eikevate; sjokolade-, vanielje- of koffiegeure is feitlik altyd die gevolg van die eikblootstelling en nie van die druif self nie. 
Piesanggeure (isoamielasetaat) is die produk van die gismetabolisme, net soos bederwingsgeure soos sweet-, plaaswerf-, pleister- (4-etielfenol en 4-etielguaiako]), en vroteierreuke (swaelwaterstof). Sommige variëteite mag ook 'n metaalgeur hê, omdat sekere soute wateroplosbaar is (soos kalksteen) en deur die wyn absorbeer word. 

Wynaroma ontspring van vlugtige samestellings in die wyn wat in die lug vrygestel word. Verdamping van hierdie samestellings word bespoedig deur klein sirkelvormige bewegings met die wynglas te maak of deur die wyn teen kamertemperatuur te bedien. Baie wyndrinkers verkies dit selfs om rooiwyne wat reeds hoogs aromaties is, soos "Chinon" en "Beaujolais", verkoel te bedien. 

Sommige skaars wyne van die hoogste gehalte is só duur dat dit die duurste van alle voedselitems is en uitstekende oesjare van die beste wynkelders kan teen duisende Amerikaanse dollar per bottel verkoop word. Sulke wyne word deur sommige beskou as "Veblen-goedere"— dit wil sê, goedere waarvan die aanvraag toeneem in plaas van afneem soos wat die prys daarvan styg. Onder die mees algemene wyne wat ter wille van beleggingswaarde aangekoop word, is dié vanaf Bordeaux, kultwyne vanaf Kalifornië en verouderde portwyn. Hoogs versamelbare wyn het onder meer die volgende kenmerke:


Beleggings in goeie wyn lok bedrieërs aan wat staatmaak op hul prooi se gebrek aan kennis aangaande hierdie sektor van die wynmark. Hierdie skelms vra gewoonlik geweldige hoë pryse vir wyne uit beroemde wynstreke wat nie 'n goeie oesjaar gehad het nie, of wat 'n laer status in daardie streek het, maar beweer dat hulle 'n gesonde beleggingsgeleentheid bied, onafhanklik van die op-en-af van ekonomiese siklusse. Goeie navorsing is dus, soos met enige ander belegging, noodsaaklik voordat 'n persoon in wynversameling belê. Vervalste etikette en bottels is nog 'n skelmstreek wat dikwels teëgekom by veilings van beroemde wyne soos die 1982 "Château Pétrus".

Wyndruiwe groei feitlik uitsluitlik tussen die dertigste en vyftigste breedtegraad noord of suid van die ewenaar. Die heel suidelikste geleë wingerde is in die Sentraal-Otagogebied van Nieu-Seeland se Suid-eiland naby die 45ste breedtegraad, en die heel noordelikste is in Flen, Swede, net noord van die 59ste breedtegraad.

Wyn is 'n gewilde en belangrike drankie wat 'n wye verskeidenheid Europese en Mediterreense kookkunste vergesel en verbeter, of dit nou die eenvoudige en tradisionele, of die mees gesofistikeerde en komplekse kos is. Die wyn dra by tot kos se genieting nie alleen as 'n drankie nie, maar dien ook as 'n smaakmiddel, veral in aftreksels en smore, aangesien sy suurheid 'n balans verleen aan sout- en soetgeregte.

Rooi-, wit- en vonkelwyn is die mees gewilde soorte wyn. Hulle staan ook bekend as "ligte wyne" omdat hulle slegs 10–14% alkoholinhoud per volume bevat. Aperitief- en dessertwyn bevat tussen 14–20% alkohol en word soms boonop versterk om hulle nog ryker en soeter te maak.

Sommige wynetikette stel voor dat die bottel eers 'n paar uur voor gebruik geopen moet word om die wyn te laat "asemhaal", terwyl ander weer dit aanbeveel dat dit onmiddellik gedrink moet word. Afgieting, die gebruik om wyn in 'n spesiale kraffie uit te skink net om dit te laat asemhaal, is 'n kontroversiële onderwerp in die wynbedryf. 

Behalwe dat dit die wyn met lug vermeng, kan afgieting met 'n filter 'n mens in staat stel om bitter afsaksels wat in die wyn kon gevorm het, te verwyder. Afsaksels kom meer dikwels voor in ouer wynbottels, maar jonger wyne baat gewoonlik meer by belugting. Gedurende belugting laat die blootstelling van die jong wyne aan die lug dikwels die geure "ontspan' en dit laat hulle gladder smaak, met beter integrasie van aroma, tekstuur en geur. 

Ouer wyne, aan die ander kant, "verflou" gewoonlik, of verloor hul karakter- en geurintensiteit, as belugting te lank aanhou. Ten spyte van al hierdie algemene reëls, is belugting nie noodwendig tot voordeel van alle wyne nie. 'n Wyn behoort geproe te word sodra dit oopgemaak word om vas te stel vir hoe lank dit belug moet word, of dat dit hoegenaamd nie eers gebeur nie.

Wyn word algemeen gebruik tydens godsdienstige seremonies in baie kulture en streke. Drankoffers het dikwels ook wyn ingesluit en die rites gebruik deur die aanhangers van Dionusos het wyn as 'n gewyde middel gesien om 'n begogelende toestand daar te stel.

Wyn is 'n integrale deel van die Joodse wette en tradisies. Die "Kiddush" is 'n seënwens wat oor wyn of druiwesap uitgespreek word om die Sabbat of 'n Joodse heilige dag te heilig. Op Pesach word daar volgens die rabbynse leer van die mense verwag om vier glase wyn te drink. In die tabernakel en in die tempel in Jerusalem, was wyn gebruik as 'n gedeelte van die offerandediens.

In Christendom word wyn of druiwesap gebruik in die sakrament van die Nagmaal. Dit het sy oorsprong in die Evangelievertellings van die laaste keer wat Christus brood en wyn gedeel het met sy dissipels en sy volgelinge opdrag gegee het om dit voortaan te doen in herinnering aan hom (Die Evangelie volgens Lukas 22:19). 

Begrip oor die aard van die Nagmaal verskil onder verskillende Christendenominasies; die Rooms-Katolieke Kerk glo byvoorbeeld dat die brood en wyn verander in die werklike liggaam en bloed van Christus in 'n proses genaamd "transubstansiasie". Wyn was gebruik in die Nagmaal deur alle Protestante groepe tot in 1869. 

'n Metodiste-predikant Thomas Bramwell Welch (hy het later 'n tandarts geword) het die nuwe tegniek van pasteurisasie aangewend op druiwesap om die natuurlike gistingsproses daarvan te stop. Sommige Christene wat ook voorstanders van die geheelonthouersbeweging was, het daarop aangedring om van wyn na druiwesap oor te skakel, en die plaasvervanging daarvan het vinnig dwarsoor die Verenigde State gesprei. (Nietemin word die drankie steeds "wyn" genoem om in ooreenstemming te wees met die skriftuurlike verwysings.)

Die gebruik van wyn is verbode onder die wette van Islam. Iran het 'n vooruitstrewende wynbedryf gehad, maar dié het verdwyn na die Islamitiese Rewolusie in 1979.

Die gesondheidseffekte van wyn (en alkoholiese drank in die algemeen) is die onderwerp van heelwat voortgaande studies. 

In die Verenigde State het rooiwynverbruik in die hoogte opgeskiet in die 1990's nadat 'n televisieprogram "60 Minutes" positief daaroor berig het, en met ander nuusverslaggewing oor die "Franse paradoks". Die Franse paradokseffek verwys na die vergelykende laer insidensie van koronêre vaatsiekte in Frankryk, ten spyte van hoë inname van versadigde vette in die Franse dieet. Epidemioloë vermoed dat hierdie verskynsel voorkom weens die hoë verbruik van wyne in Frankryk, maar die wetenskaplike getuienis hiervoor is huidig beperk.

Bevolkingstudies neem 'n J-kurwe-assosiasie waar tussen wynverbruik en die risiko van die ontwikkeling van hartsiekte. Dit beteken dat geheelonthouers en drinkers wat baie inneem beide 'n verhoogde risiko het, terwyl gematigde drinkers 'n laer risiko het. Navorsingstudies bevind ook dat matige gebruik van ander alkoholiese drank ook beskermend teenoor die hart mag wees, alhoewel die assosiasie heelwat sterker is vir wyn. Daarby bevind studies dat rooiwyn 'n hoër beskermende effek het, ook vir kankervoorkoming, as witwyn. Navorsers vermoed dat dit die geval mag wees omdat rooiwyn meer polikarbolsure het as witwyn.

Resveratrol, 'n natuurlike polikarboolsuur wat in rooiwyn voorkom, skyn om beide hartbeskermings- as chemobeskermingseffekte te hê in dierestudies. Volgens 'n studie wat in "PLoS One" publiseer is, het lae dosisse resveratrol in die dieet van middeljarige muise 'n wydverspreide invloed op die genetiese hefbome van ouderdom en mag dit spesiale beskerming vir die hart bied. Dit boots diëte na wat 20-30 persent minder kalorieë het as 'n tipiese dieet. Reveratrol word in druiweskilletjies vervaardig in antwoord op fungusinfeksie (ook tydens die blootstelling aan gis tydens die gistingsproses). Witwyn het min kontak met die skilletjies tydens die vervaardigingsproses en het dus laer hoeveelhede resveratrol. 

Ander goedaardige chemiese samestellings in wyn sluit in ander polikarboolsure, anti-oksidante en flavonoïede.
Rooiwyne van die suide van Frankryk en van Sardinië in Italië het die hoogste vlakke van "proantosianidien", 'n samestelling wat aangetref word in druiwepitte en wat ook vermoedelik verantwoordelik is vir die kardiologiese voordele van rooiwyn. Rooiwyne vanaf hierdie streke het tussen twee tot vier keer meer proantosianidiene as ander rooiwyne. Op sy beurt onderdruk dié chemiese stof die sintese van endotelien-1, 'n peptied wat bloedvate laat saamtrek.

'n Studie wat in 2007 gedoen is bevind dat beide rooi- en witwyne effektiewe anti-bakteriële middels is teen sekere stamme streptokokki. In die verlede is wyn in sekere wêrelddele ook gebruik om wonde te behandel.

Alhoewel die getuienis van beide laboratoriumstudies en epidemiologiese waarnemingstudies 'n beskermingsaksie teen hartsiekte impliseer, bestaan daar tot op hede (2009) nog geen kontroleproefnames wat rapporteer op die effek van alkoholiese drank op die risiko van die ontwikkeling van hartsiekte of beroerte nie. Voorts kan oormatige inname siektetoestande soos lewersirrose en alkoholisme veroorsaak. Daarom maan die Amerikaanse Hartassosiasie mense om nie te begin drink as hulle nie reeds tevore gedrink het nie, maar vra dat mense eerder hul geneesheer moet raadpleeg aangaande die voordele en nadele van matige alkoholverbruik. 

Sulfiete kom in alle soorte wyn voor en is 'n natuurlike produk van die gistingsproses. Daarbenewens voeg baie wynmakers swaeldioksied by hul wyne om dit teen bederwing te beskerm. Alhoewel dit gewoonlik nie 'n probleem vir die meeste mense is nie, kan diegene met asma nadelige effekte daarteenoor ondervind.

Die effek van wyn op die brein is ook bestudeer. Sommige navorsers het bevind dat wyn gemaak van die "Cabernet Sauvignon"-druifsoort die kans op Alzheimer se siekte in muise verminder, maar 'n mens moet nie uit die oog verloor dat ander navorsers bevind het dat wyn die hippokampus meer beskadig as ander alkoholiese drankies in die geval van mense wat ly aan alkoholafhanklikheid.

Die meeste wyn word in glasbottels verkoop en word verseël met kurkproppe. 'n Groeiende aantal wynmakers begin om ander soorte verseëlings te gebruik soos afskroefproppe of plastiese "kurkproppe". Sommige wyn word verpak binne swaar plastieksakke binne kartondose en word "bokswyn" of vatwyn genoem. Die wyn in die plastieksak word uitgeskink deur middel van 'n kraantjie in die kant van die kartondoos. Een voordeel van die vatwyn is dat dit vars bly tot 'n maand nadat dit geopen is, terwyl gebottelde wyn onmiddellik na die oopmaak daarvan begin oksideer. Alhoewel die alternatiewe verseëlingsmetodes ook goedkoper is en die verskynsel van "kurkpropbesmetting" vermy, blameer sommige wynkenners dié metodes vir ander probleme soos oormatige reduksie van die wyn.

Wynkelders (ook genoem "wynkamers" indien die bergplek bogronds is) is plekke wat spesifiek ontwerp is vir die berging en veroudering van wyn. In 'n "aktiewe" wynkelder word faktore soos temperatuur en voggehalte instandgehou deur 'n klimaatskontrolesisteem. Aan die ander kant is daar geen sulke kontrole in "passiewe" wynkelders nie en is die ligging van sulke kelders baie belangrik. 

Wyn is 'n natuurlike bederfbare kosproduk. Alle soorte wyn sal mettertyd bederf as dit blootgestel word aan hitte, lig, trillings of selfs skommelings van temperatuur en voggehalte. As wyn korrek geberg word, behou dit nie alleen die kwaliteit daarvan nie, maar kan soos dit verouder verbeter in geur, aroma en kwaliteit. Die meeste deskundiges voel dat 12.778 °C (55 °F) die beste bergingstemperatuur is.





</doc>
<doc id="32112" url="https://af.wikipedia.org/wiki?curid=32112" title="Pous Alexander">
Pous Alexander

Pous Alexander kan verwys na 'n aantal pouse en 'n teenpous van die Rooms-Katolieke Kerk nl:



</doc>
<doc id="32122" url="https://af.wikipedia.org/wiki?curid=32122" title="Pous Alexander II">
Pous Alexander II

Alexander II was die 156ste pous van die Rooms-Katolieke Kerk.

Pous Alexander II is gebore as Anselmo da Baggio (ook Anselmo di Lucca), ongeveer in 1012 in Baggio, Italië. In 1057 word hy biskop van Lucca en op 30 September 1061 volg hy Pous Nicolaas II op en regeer tot sy dood op 21 April 1073. Hy word opgevolg deur Pous Gregorius VII.
Die naam ‘Alexander’ beteken 'kryger'.

Pous Alexander II se verkiesing is gereël deur Hildebrand, die latere Pous Gregorius VII In ooreenstemming met die dekreet van Pous Nicolaas II is hy die eerste pous wat deur die Kollege van Kardinale verkies is. Die keiserlike hof het nie daarmee saamgestem nie en het Cadalus, biskop van Parma as Teenpous Honorius II aangestel. Dit was die begin van die jarelange Investituurstryd. Alexander het die steun geniet van hertog Gottfried van Lotaringe-Toskane en sy vrou Beatrix. Honorius het met 'n leër na Rome getrek en vir 'n lang tyd Alexander se bewind bedreig. Honorius het egter die steun van die keiserlike hof verloor en is afgeset op die sinode van Mantua in 1064.

In 1065 berispe die pous Landulf VI van Benevento dat Jode nie onder dwang bekeer moet word nie. Alexander het ook die sing van die Halleluja tydens die vastetyd verbied.

Pous Alexander het volstrek geweier om toe te laat dat die jong koning Hendrik IV van sy vrou Bertha van Turyn, skei, maar het sy seën gegee aan die huwelik van Willem die Veroweraar met Matilda van Vlaandere.

Die pous stel Lanfranc van Bec aan as aartsbiskop van Kantelberg en maak hom primaat van Engeland.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32127" url="https://af.wikipedia.org/wiki?curid=32127" title="Berlynse Lugbrug">
Berlynse Lugbrug

Die Berlynse Lugbrug was 'n grootskeepse militêre operasie waardeur die geallieerde lugmagte – die Amerikaanse Lugmag, die Britse "Royal Air Force", en in 'n mindere mate ook die lugmagte van Statebondlande soos Nieu-Seeland, Australië, Kanada en die destydse Unie van Suid-Afrika, die drie westelike sektore van Berlyn gedurende die Russiese blokkade tussen 23 Junie 1948 en 12 Mei 1949 per lug van voorraad voorsien het. Die blokkade was die eerste groot internasionale krisis in die Koue Oorlogstydperk.

Ná die staking van vyandelikhede in die Tweede Wêreldoorlog was Duitsland in vier besettingsones verdeel, en ook die erg vernielde Duitse hoofstad, Berlyn, wat in die Russiese sone geleë was, was in vier sektore tussen die Verenigde State, die Verenigde Koninkryk, Frankryk en die Sowjetunie verdeel.

In 1948 het die politieke spanning tussen dié drie Westelike Geallieerdes en die Sowjetunie aansienlik toegeneem. Brittanje, Frankryk, Amerika en die Benelux-lande het tydens die sogenaamde "Ses Magte-konferensie" onderhandelinge oor die insluiting van Duitsland by die westelike invloedsfeer gehou. Die Sowjetunie het die onderhandelinge as 'n skending van die Potsdamse Ooreenkoms beskou en die leier van die Sowjetse Militêre Administrasie in Duitsland, Wassili Danilowitsj Sokolofski, het in reaksie die grense op 1 April kortstondig laat sluit. Die Westelike Geallieerdes is sodoende genoodsaak om hul garnisoene in Berlyn per lug van voorrade te voorsien. Hierdie blokkade was egter net 'n voorspel tot die beleg wat in die somer sou volg.

Op 20 Junie 1948 het die Westelike Geallieerdes 'n monetêre hervorming in die drie besettingsones van Wes-Duitsland deurgevoer – 'n besluit wat dadelik 'n Russiese reaksie uitgelok het. Die Russe het op hulle beurt 'n monetêre hervorming in die Sowjet-besettingsone georganiseer om te voorkom dat 'n vloed van Reichsmark-banknote uit die weste Oos-Duitsland sou oorvloed. Die Sowjette was van plan om die nuwe Oos-Duitse geldeenheid ook tot die wettige betaalmiddel van Wes-Berlyn verklaar, tog het die Westelike Geallieerdes hulle teen hierdie besluit verset en die Wes-Duitse Duitse Mark ook in Wes-Berlyn ingevoer.

Die Westerse optrede het skerp Russiese reaksies uitgelok en die aanleiding tot verreikende stappe gegee. In 'n poging om Wes-Berlyn tot oorgawe te dwing, het die Sowjette alle spoor- en padverbindings na die Weste afgesny. Die Berlynse Blokkade het met 'n nugtere nuusbulletin van die nuusagentskap ADN in die Sowjet-besettingsone begin: "Weens tegniese probleme is die vervoerafdeling van die militêre Sowjet-administrasie genoodsaak om alle vrag- en passasierstreinverbindings met Berlyn vanaf môre oggend ses uur te staak".

Reeds op 23 Junie snags is die kragtoevoer vanuit die kragsentrale Golpa-Zschornewitz na Wes-Berlyn afgeskakel. Vroeg soggens op 24 Junie is alle pad-, trein- en waterwegverbindings tussen Berlyn en die drie westelike sones afgesny. Die drie westelike sektore van Wes-Berlyn met sowat 2,2 miljoen inwoners (en 8 000 geallieerde soldate en hul gesinne) was volledig afhanklik van invoere uit die res van Duitsland om sy bevolking te voed en sy eie kragsentrales aan die gang te hou.

Die regerings van die Westelike Geallieerdes het wél verwag dat daar 'n Russiese reaksie op hul monetêre hervorming sou wees, maar was nie voorbereid vir 'n algehele Russiese blokkade van Wes-Berlyn nie. Hulle moes besluit of hulle sou oorgee of in Berlyn bly. Die militêre goewerneur van die Amerikaanse sone, generaal Lucius D. Clay, was vasbeslote om in Berlyn te bly. Sy voorstel om die Russiese blokkade met 'n gewapende pantsertrein te deurbreek is egter deur die Amerikaanse president, Harry S. Truman, as 'n té ernstige provokasie beskou, wat die gevaar van oorlog sou inhou.

In teenstelling met die pad- en treinverbindings was die Westelike Geallieerdes volgens 'n ooreenkoms met die Sowjette geregtig op toegang tot Wes-Berlyn per lug – hulle was sodoende steeds vry om gebruik te maak van lugweë na Berlyn met 'n wydte van 32 kilometer. Die kommandant van die Amerikaanse Lugmag, generaal Curtis LeMay, is ondervra oor die moontlikheid van 'n lugbrug waardeur Berlyn van voedsel en steenkool voorsien sou kon word. Generaal Albert Wedemeyer, stafhoof van beplanning van die Amerikaanse Leër, het na luitenant-generaal William H. Tunner verwys wat tydens die Japanse inval in Sjina enkele jare lank die sogenaamde Hump-lugbrug oor 'n uitloper van die Himalaja-bergreeks georganiseer het wat die troepe van Tsjiang Kai-sjek gedurende hulle opmars teen die invallers van voorrade voorsien het. Op 23 Julie 1948 is Tunner tot bevelvoerder van die "Airlift Task Force" benoem.

Die Britse Lugmag is genader om terugvoer oor die saak te gee. Die Britte het geblyk om al besig te wees met 'n lugbrugoperasie en gunstig te staan teenoor 'n massiewe uitbreiding daarvan. Volgens berekeninge van die Britse lugkommodoor Rex Waite, wat tydens die klein blokkade in die voorjaar van 1948 gedoen is, sou dit moontlik wees om in die geval van 'n nuwe blokkade naas die Britse troepe ook die hele Berlynse bevolking per lug van voorrade te voorsien. Hierdie Britse beplannings het die Amerikaanse militêre goewerneur Clay daarvan oortuig dat 'n lugbrug as 'n praktiese moontlikheid oorweeg kon word.

Die eerste vlug van die lugbrug is reeds op 23 Junie saans deurgevoer – die Amerikaner Jack O. Bennett, 'n burgerlike vlieënier, het in opdrag van Clay 'n vragvliegtuig met aartappels na Berlyn gevlieg en ook in die volgende dae vragte na die stad vervoer. Op bevel van Clay is die Berlynse Lugbrug op 25 Junie amptelik ingestel. Die eerste vliegtuig van die Amerikaanse Lugmag het op 26 Junie op die Berlynse lughawe Tempelhof neergestryk, twee dae later het die Britse Lugmag vir die eerste keer materiaal vervoer. Die Amerikaners het die projek amptelik "Operation Vittles" genoem, terwyl die Britte se operasie as "Plainfare" bekend gestaan het. Die Amerikaners het aanvanklik net klein C-47 Skytrain-vliegtuie vir hul operasie ingespan wat gou deur groter tipes vervang is.

Die operasie het verbeterings van bestaande vliegvelde in Wes-Duitsland en die lughawens in Wes-Berlyn, wat aanvanklik nog ontoereikend was, behels, waarby aanbouings in rekordtyd moes geskied. Die beheer van honderde vliegtuie en hul bewegings vanuit tien verskillende Wes-Duitse vliegvelde en op die drie lughawens van Wes-Berlyn (Gatow, Tegel en Tempelhof) het die uitbreiding en verbetering van lugbeheerstelsels noodsaaklik gemaak.

Die Franse vliegveld in Tegel is selfs gebou terwyl die lugbrug in operasie was, en ook hiervoor moes alle boumateriaal stuksgewys per lug na Berlyn vervoer word. 'n Belangrike grondslag van die lugbrug-operasie was dat voorrade – wat per see, land en lug uit Wes-Duitsland, ander dele van Wes-Europa, Amerika en Engeland ingevoer is – hul eindbestemmings betyds moes bereik vir vervoer na Berlyn. Daarnaas moes 'n doeltreffende en blitsvinnige vervoerdiens in werking gestel word wat die aflaai en verspreiding van goedere behels het.

Aanvanklik is daar beplan om 750 ton vrag per dag na Berlyn te vervoer. Danksy die herorganisasie deur generaal William H. Tunner, wat enkele weke ná die begin van die lugbrug met die organisasie van die projek belas is, het die daaglikse vrag in laat Julie reeds meer as 2 000 ton beloop. Die rekord is op 15 en 16 April 1949 behaal toe binne 24 ure 12 849 ton se vrag met 1 398 vlugte vervoer is. Naas voedsel – waaronder gedroogde melkpoeier, gedroogde aartappels en meel – is hoofsaaklik steenkool, wat as brandstof vir woonstelle en kragopwekking gedien het, en petrol vervoer, maar daarnaas ook artsenymiddels en alle ander goedere wat in Berlyn benodig is om die daaglikse lewe aan die gang te hou.
Om hierdie reuse operasie moontlik te maak, is 'n gesofistikeerde stelsel ontwikkel: die drie lugweë na Berlyn is as eenrigting-lugstroke gebruik waarby vliegtuie die noordelike lugweg tussen Hamburg en Berlyn en die suidelike roete tussen Frankfurt am Main en Berlyn slegs gebruik het om vrag na Berlyn te vervoer, terwyl alle vliegtuie uitsluitlik op die sentrale lugweg tussen Berlyn en Hannover na die Weste teruggevlieg het. In die smal lugstroke is vliegtuie op vyf vlakke "gestapel" om soveel vrag moontlik na Berlyn te kan vervoer. Aan elke vlieënier is net een 'n poging om te land toegestaan. In gevalle waar die landing misluk het, is vlieëniers genoodsaak om met hulle vrag weer terug te vlieg. Danksy hierdie stelsel kon daar elke drie minute 'n vliegtuig in Berlyn land. Elke vliegtuig moes binne 'n halfuur afgelaai word en dan weer terugvlieg.

Naas Britte en Amerikaners het later ook vlieëniers uit Australië, Nieu-Seeland, Kanada en Suid-Afrika aan die lugbrug-operasie deelgeneem. Frankryk se lugmag, die "Armée de l'Air", was vanweë sy militêre betrokkenheid by die destydse oorlog in Indosjina nie in staat om regstreeks aan die lugbrug deel te neem nie. Sodoende was die Franse operasies beperk tot die voorsiening van voorrade aan die Franse garnisoene in Wes-Berlyn. Vir hierdie doelwit is selfs Junkers Ju 52/3m-vliegtuie ingespan. Daarnaas het Frankryk ingestem om 'n nuwe lughawe in Tegel in die Franse sektor van Berlyn op te rig wat binne 'n rekordtyd van 90 dae voltooi is. Franse pioniers het hiervoor 'n radiomas van die Russies-oorheersde "Berliner Rundfunk" (Berlynse Uitsaaikorporasie), wat die landing van vliegtuie belemmer het, sonder aarseling in die lug geblaas.

Gedurende die Russiese blokkade het die Sosiaal-Demokratiese burgemeester van Wes-Berlyn, Ernst Reuter, 'n simboolfiguur van Berlyn se gees van anti-kommunistiese vasberadenheid geword. Sy toespraak voor die bouvalle van die Berlynse Reichstag het wêreldwyd positiewe reaksies uitgelok: "Vandag verhef die volk van Berlyn sy stem. Hierdie volk van Berlyn roep uit na die hele wêreld. […] Julle volke van die wêreld, julle volke in Amerika, in Engeland, in Frankryk, in Italië! Kyk na hierdie stad en besef dat julle hierdie stad en hierdie volk nie mag prysgee nie, nie prysgee kán nie! […]"

Na gelang van die internasionale politiese ontwikkeling en die vasberadenheid van die Westelike Geallieerdes om 'n Sowjet-anneksasie van Berlyn te voorkom, was die Sowjetunie uiteindelik genoop om die pad-, trein- en watervervoer na Berlyn te herstel. Op 12 Mei 1949 om 0.01 uur is die blokkade opgehef.

Tydens die Berlynse Lugbrug is tussen Junie 1948 en Mei 1949 is sowat 2,34 miljoen ton vrag na Berlyn vervoer (waarvan 1,78 miljoen ton deur Amerikaanse vliegtuie), wat 1,44 miljoen ton steenkool, 490 000 ton voedsel en 160 000 ton boumateriaal vir die uitbreiding van Berlynse lughawens, maar ook vir die bou van die Wes-Berlynse kragsentrale Ruhleben (wat later na burgemeester Reuter vernoem is) ingesluit het. Aan die voedsel is soveel water moontlik onttrek om gewig te bespaar. Sodoende is onder meer melkpoeier en gedroogde aartappels aan die Berlynse bevolking verskaf.

Vanweë die beperkte kapasiteite kon slegs dringend benodigde goedere vervoer word. Die Berlynse bevolking moes derhalwe meer ontberings ly as gedurende die oorlogsjare. Die ontoereikende voorsiening van brandstof, die verswakking weens ondervoeding en die tekort aan geneesmiddels het infeksies en steftesyfers in die winter van 1948/49 dramaties laat toeneem.

In die Berlynse volksmond het die lugbrugvliegtuie as "Rosinenbomber" ("Rosynebomwerpers") bekend gestaan. Hierdie naam was aan Gail Halvorsen (en sy nabootsers) te danke wat snoeperye soos sjokolade en kougom uit sy eie rantsoen aan klein valskerms uit sakdoeke vasgeheg het en hulle voor sy landing in Tempelhof afgewerp het sodat kinders wat by die vliegveld gewag het, hulle kon insamel. Aangesien die vliegtuie elke negentig sekondes in Tempelhof neergestryk het, sou dit vir die kinders nie moontlik gewees het om Halvorsen se vliegtuig van die anders te onderskei nie. Hy het derhalwe steeds met sy vlerke "gewankel" sodat die kinders hom maklik kon herken. Sy bynaam was dan ook "Onkel Wackelflügel" ("Oom Wikkelvlerke").

Halvorsen het saam met sy bemanning 850 pond snoeperye afgewerp, en tot aan die einde van die lugbrug het 25 bemannings 23 ton sjokolade, kougom en ander snoeperye oor verskillende plekke in Wes-Berlyn afgewerp. Die "Confectioners Association of America" het groot skenkings vir die klein operasie gemaak, terwyl Amerikaanse skoolkinders gehelp het om lekkergoed aan klein valskerms vas te heg.

Die Berlynse pers het in nuusberigte na Halvorsen se heimlike "operasie" verwys, en vinnig het ook sy kommandante en ander vlieëniers en Amerikaanse burgers begin om lekkergoed en kougom te versamel om sy "Operation Little Vittles" ("Operasie Klein Proviand") te ondersteun.

Die sowat 278 000 vlugte is deur 'n aantal ongelukke oorskadu waarin 41 Britte, 31 Amerikaners en ten minste ses Duitsers hul lewens verloor het. Talle mense wat gedurende die Sowjet-blokkade aan wanvoeding en siektes, veral tuberkulose, beswyk het, is nie hierby ingereken nie.

In 1951 is 'n monument ter herinnering aan die slagoffers van die lugbrugoperasie op die "Platz der Luftbrücke" net voor die hoofgebou van die lughawe Tempelhof in Berlyn opgerig. Die monument is deur Eduard Ludwig (1906–1960) geskep. Soortgelyke monumente is later by die lughawe in Frankfurt en – op kleiner skaal – by die lugmagvliegveld in Celle (Nedersakse) opgerig. 'n Lugbrugmuseum by die vliegveld Faßberg behandel die geskiedenis van die Berlynse Lugbrug. Suid-Afrika se bydrae en fotomateriaal uit daardie tyd kan in die Suid-Afrikaanse Lugmagmuseum in Pretoria besigtig word.

Die eerste groep Suid-Afrikaners – 'n kontingent van tien bemannings onder aanvoering van majoor D.M. (Tienie) van der Kaay wat almal spesiaal vir hierdie taak uitgesoek is – het in September 1948 na Bassingbourn in Engeland vertrek. Hier is hulle onder leiding van Britse Lugmaginstrukteurs enkele weke lank intensief opgelei voordat hulle na Lübeck in Wes-Duitsland oorgeplaas is. Die Britse "Royal Air Force" het vanuit hierdie stad hul vlugte na Berlyn onderneem. Die Suid-Afrikaners het op 16 Oktober 1948 vir die eerste keer goedere na Berlyn vervoer. 'n Tweede groep Suid-Afrikaners onder bevel van majoor J.P.D. Blaauw, wat almal tot ná die beëindiging van die blokkade voorrade sou bly vervoer, het hulle in April 1949 vervang.

Die 61 Suid-Afrikaners wat aan die Berlynse Lugbrug deelgeneem het, het altesaam 2 500 vlugte onderneem en 8 333 ton voedsel en steenkool afgelewer. Daar is geen lewensverlies gely nie.

Die meeste vliegvelde het aanvanklik net oor ongeteerde grasbane beskik en is eers in die loop van die lugbrugoperasie uitgebou. Die lughawe Tegel in Berlyn is ná 'n boutyd van slegs drie maande voltooi en het destyds oor die langste aanloop- en landingsbaan in Europa beskik (2 400 meter).

In Berlyn het vliegtuie op die lughawens van Gatow (Britse sektor), Tempelhof (Amerikaanse sektor) en Tegel (Franse sektor) geland. Die Britte het in die somermaande ook "Sunderland"-vliegbote ingespan wat hoofsaaklik steenkool en sout vervoer het en op die Havel en die Groot Wannseemeer in Berlyn kon land. In die winter was die meer verys. In Tempelhof is destyds die wêreld se ingewikkeldste weernetwerk en radarstelsel in werking gestel, sodat die lugbrug ook snags en in ongunstige weerstoestande deurgevoer kon word. Talle observasiepunte het die weer op land en see 24 uur per dag gemoniteer terwyl Berlyn een van sy strafste winters in jare beleef het.

Amerikaanse vliegtuie het veral vanuit die groot lugmagbasisse in Wiesbaden ("Lindsey Air Station") en Frankfurt am Main ("Rhein-Main Air Base") na Berlyn vertrek. Die belangrikste vragsentra vir steenkool, wat die grootste hoeveelheid vrag verteenwoordig het, is vanuit die vliegvelde in Celle, Faßberg, Wunstorf en Schleswig/Jagel in die Britse sone na Berlyn vervoer. Hierdie vliegvelde is grootskaals uitgebou en van 'n spoorwegaansluiting voorsien. Die Britse vliegbote het vanuit die Elberivier in Hamburg-Finkenwerder vertrek.

Die Amerikaners het aanvanklik hul "C-47 Skytrain" of sy eweknie uit die burgerlike lugvaart, die "Douglas DC-3", vir die Berlynse Lugbrug ingespan. Sy volle vragvermoë het egter net drie ton beloop, sodat dit vinnig deur groter vliegtuie soos die "C-54 Skymaster" en "Douglas DC-4" vervang is, wat vragte van nege ton elk kon vervoer. Altesaam 380 vliegtuie van hierdie tipe (waarvan 225 as deel van die Amerikaanse operasie) is tydens die lugbrug ingespan. Sodoende was dit die belangrikste vliegtuigtipe, terwyl van ander Amerikaanse vliegtuie soos die "Boeing C-97" – destyds een van die grootste vragvliegtuie wat vrag van 31 ton kon vervoer – slegs enkele kere gebruik gemaak is.

Die beperking tot slegs een vliegtuigtipe het die Amerikaanse Lugmag se logistiese stelsel vereenvoudig en geoptimaliseer. Aangesien die vliegtuie oor dieselfde reissnelheid en karakteristieke tydens hul vlugte beskik het, was dit moontlik om die afstand tussen twee vliegtuie verder te verminder en die aantal vlugbewegings te verhoog. Daarnaas is die tegniese onderhoud vergemaklik, en onderdele vir herstelwerk kon op 'n hoogs doeltreffende manier verskaf word. Bemannings was doelgerig vir hierdie vliegtuigtipe opgelei en kon maklik na 'n ander vliegtuig wissel. Die op- en aflaaiprosesse is gestandaardiseer en geoptimaliseer.

Die Britte het 'n groot verskeidenheid vliegtuigtipes ingespan. Baie hiervan was voormalige bomwerpers of siviele weergawes van bomwerpers. Weens die tekort aan militêre vliegtuie het die Britte ook talle siviele huurvliegtuie van lugrederye ingespan. Vliegbote, wat steenkool en sout as hul vernaamste vragte na Berlyn vervoer het, was geoptimaliseer vir gebruik op see en dus korrosiebestand. In die wintertyd, toe die mere in Berlyn verys was, is "Handley Page Halifax"-bomwerpers ingespan om sout te vervoer.

Met uitsondering van 'n Franse "Junkers Ju 52", wat vir 'n kortstondige gebruik ingespan is, is vlugte met Duitse vliegtuie om propagandistiese en veral logistiese redes nie onderneem nie.


Ter geleentheid van die 15-jarige jubileum van die Berlynse Lugbrug het John F. Kennedy as die eerste Amerikaanse president 'n besoek aan Wes-Berlyn afgelê. Sy befaamde toespraak op 26 Junie 1963, wat kort voor die oprigting van die Berlynse Muur voor die Raadsaal van Schöneberg gehou is (""Ich bin ein Berliner""), het die solidariteit en steun van die Amerikaanse volk vir die vryheidsstrewe van die Berlynse bevolking, wat reeds gedurende die Berlynse Lugbrug betuig is, nog eens bevestig.




</doc>
<doc id="32128" url="https://af.wikipedia.org/wiki?curid=32128" title="Roer">
Roer

Roer kan verwys na:



</doc>
<doc id="32129" url="https://af.wikipedia.org/wiki?curid=32129" title="Karveel">
Karveel

'n Karveel was 'n vinnige soort seilskip wat veral in Spanje en Portugal gebou is.

Die naam karveel is afkomstig van die woord "carabela/caravela" en is eerste opgeteken deur Alfons III (1255) met verwysings na 'n visserskip aan die Portugese kus.

Die belangrikste kenmerk van 'n karveel was egter die plasing van die mas, 'n derde van die skip se lengte vanaf die voorstewe, waar die skip dan ook gewoonlik op sy breedste was. Dit verskil met vroeëre soorte van sowel die noordelike en mediterreense oorsprong. Dit het die skip nie alleen vinniger gemaak nie maar ook meer seewaardig en die skepe kon meer vrag dra. Later is hierdie skepe groter gebou en het hulle drie maste gekry. Die seile is dwars of reglynig gespan.

Portugees ontdekkers soos Hendrik die Seevaarder, Bartolomeus Dias, of Vasco da Gama; of twee van die drie skepe wat Christopher Columbus die nuwe wêreld ontdek (1492), die " Nina " en " Pinta " was al karvele. Twee van die drie skepe waarmee Christophorus Columbus die nuwe wêreld ontdek het (1492), die "Niña" en die "Pinta" was Karvele gewees.


</doc>
<doc id="32130" url="https://af.wikipedia.org/wiki?curid=32130" title="Alba Bouwer">
Alba Bouwer

Alba Bouwer (1920–2010) was ’n Afrikaanse kinderboekskryfster, bekende joernalis en maatskaplike werkster in die tweede helfte van die 20ste eeu. Verskeie van haar boeke het die plaaslewe as agtergrond. Sy was veral bekend vir haar stories van Rivierplaas en Bergplaas. In 1959 en 1965 ontvang sy die Scheepersprys vir Jeugliteratuur; in 1961, 1971 en 1982–1983 die C.P. Hoogenhoutprys; en in 1984 die MER-prys vir Jeugliteratuur. Sy het ook ook onder die skuilnaam Magriet Coetzee geskryf.

Alberta Magdalena (Alba) Bouwer is op 16 Maart 1920 op ’n Vrystaatse plaas aan die oewer van die Renosterrivier in die distrik Vredefort gebore. Haar vader is die boer Adriaan Bouwer en hy is een van dertien kinders wat tydens die Anglo-Boereoorlog by Paardeberg gevange geneem en na St. Helena gestuur is. Haar moeder is die onderwyseres Bertha Zeeman, oorspronklik van Paarl in die Boland, wat haar opleiding as onderwyser ontvang het aan die Bloemfonteinse Normaalkollege. Toe Alba slegs sowat agtien maande oud is, sterf haar vader aan ’n beroerte-aanval. Die ma en kind woon daarna by die grootouers aan vaderskant op hulle Vrystaatse plaas, waar haar ma by die plaasskool onderwys gee. Haar eerste skooljare is op hierdie plaasskool met haar ma wat haar onderrig. Haar ma trou hierna op 6 April 1926 met Johannes Nel, ’n boer uit ’n ander deel van Vredefort. Hierdie plaas aan die Renosterrivier vorm die basis van die verhale in “"Stories van Rivierplaas"”. Alba se broer Hendrik word uit hierdie huwelik gebore. Haar stiefpa sterf ses jaar na die troue onverwags in ’n skietongeluk en hierna is die gesin terug na haar moeder se familieplaas, die wynplaas Hartbeeskraal in Klein Drakenstein, distrik Paarl, waar hulle by haar ma se ongetroude oudste broer en suster inwoon. Hierdie plaas is die basis van die verhale in “"Stories van Bergplaas"”. Hier gaan Alba na die koshuis van die Engelsmedium Hoër Meisieskool La Rochelle in die Paarl, waar sy van standerd nege in die leerlingraad dien en in 1936 matrikuleer. Sy studeer verder aan die Engelstalige Hugenote Universiteitskollege in Wellington (wat in hierdie tyd ingeskakel was by die Universiteit van Suid-Afrika) en behaal ’n B.A.-graad, met Geskiedenis en Duits as hoofvakke. Sy word aangestel as ondervoorsitter van die leerlingraad. Hier verwerf sy ook die Senior Onderwysdiploma. Vir ses jaar gee sy onderwys, eers vier jaar by die Hoërskool Burgersdorp en daarna twee jaar Duits en Afrikaans by die Hoërskool Jan van Riebeeck in Kaapstad. Sy trou in hierdie tyd met Eben van der Watt, maar skei wanneer dit blyk dat hy onverantwoordelik is met geld en hulle in groot skuld dompel. Hulle is in gemeenskap van goedere getroud en Alba betaal eers al die skuld af voordat sy skei.

Hierna is sy vir ’n ruk joernalis by die blaadjie "Huishouding". In 1947 sluit sy vir ’n bietjie meer as twee jaar aan by die Suid-Afrikaanse Uitsaaikorporasie (SAUK) in Kaapstad waar sy samesteller en aanbieder van kinderprogramme is. In 1950 aanvaar sy ’n pos in die redaksie van "Sarie Marais", waar sy na bietjie meer as ’n jaar bevorder word tot assistent-redaktrise onder Fred le Roux. In hierdie posisie behartig sy onder andere die gebederubriek onder die skuilnaam Magriet Coetzee. Hierdie rubriek is besonder gewild en verskeie bydraes word later in boekvorm uitgegee, soos “"Gebede van ’n vrou"” in 1973, “"Nuwe gebede van ’n vrou"” in 1976, “"Aand van die lewe"” in 1983 en “"Skuiltes op die pad"” in 1994. Sy is ook verantwoordelik vir die aanstelling van Audrey Blignault om die rubriek “"Uit die dagboek van ’n vrou"” te skryf, waaruit later verskeie bundels gepubliseer word. In 1963 trou sy met Hubert Coetzee, besturende direkteur van die Nasionale Pers, en sy spits haar hierna voltyds toe op haar skryfwerk. Hubert het twee kinders uit ’n vorige huwelik, naamlik Paul en Annelette. Hy is in 1969 oorlede. Vanaf 1963 speel Alba ’n leidende rol in die Afrikaanse Christelike Vrouevereniging (ACVV) en dien vir 23 jaar op die hoofbestuur van die Kaaplandse tak en later tot 1993 as voorsitter op Riversdal. Op 6 September 1975 trou sy met die prokureur Jan H. Hofmeyr en hulle vestig hulle vir ’n lang tyd in Riversdal, waarna hulle in 1996 na Somerset-Wes verhuis, waar hulle in die Helderberg Village aftree-oord woon. Jan het vyf seuns uit ’n vorige huwelik, wat almal prokureurs word. Hy is in Februarie 1999 oorlede en word op Riversdal begrawe. Sy is op Dinsdag 5 Oktober 2010 in die aftree-oord Helderberg Village in Somerset-Wes oorlede, nadat sy in ’n koma verval het. Vir jare lank het sy Alzheimer se siekte gehad.

Sy is veral bekend as skrywer van jeugverhale, gebaseer op ’n verbygegane tyd van groot word op die plaas in ’n ou Suid-Afrika. Haar skryfloopbaan begin wanneer sy eie bydraes lewer tot die kinderprogramme van die SAUK. In die vyftigerjare skryf sy op versoek van die redakteur van "Die Landbouweekblad" ’n paar sketse vir hulle kinderrubriek. Die redakteur van "Sarie Marais", die bekende Fred le Roux, kry insae in hierdie sketse en raap dit op vir sy eie tydskrif. Hy gee opdrag aan die Joodse kunstenaar Katrine Harries om die sketse te illustreer en die samewerking tussen Alba en Katrine Harries duur voort tot met Harries se dood in 1978. Die sketse loop uit op die publikasie van “Stories van Rivierplaas”, die eerste van die verhale van die dogter Alie, haar boesemvriend Lulu en die huishulp Ou-Melitie. Hoewel die stories as fiksie aangebied word, is dit kennelik gebaseer op die skrywer se ervaringswêreld as jong kind op ’n plaas in die Vrystaat. Die daaglikse gebeure word op onderhoudende wyse vertel sodat insae verkry word oor ’n leefwyse wat verby gegaan het. Hoewel die stories vir kinders geskryf is, kan grootmense ewe veel genot put uit die nostalgiese herroep van die verlede. Alie en Lulu speel met die Basoetoekinders, haal eiers uit, loer na die melkery saans, trap wol in skeertyd en gaan met hulle leie en griffels na die plaasskooltjie. Die sensitiewe uitbeelding van Alie se kinderpsige is ’n hoogtepunt in die Afrikaanse prosa, met die kinderperspektief wat op indrukwekkende wyse deurgaans eg volgehou word. In “Nuwe stories van Rivierplaas” het Alie die laerskoolkind groot ideale: sy wil kan spog met haar vlegsels, sy wil deur haar voortande kan spoeg en sy verlang na dik bene as kompensasie vir die bynaam Alie Spykerboud. Lulu, Ou-Melitie, ouma van Brakfontein en al die ander grootmense is steeds daar. Reza de Wet gebruik in haar drama “"Diepe grond"” die gegewe en karakters van “"Stories van Rivierplaas"”, om sodoende ’n kontras te skep tussen die idilliese Afrikanerdom van die jare vyftig en die disintegrasie van die jare tagtig. Na polemiek is De Wet verplig om die name van die karakters te wysig, maar sy behou die gegewe en die drama word later saam met ander De Wet-dramas met die Hertzogprys bekroon. Alba ontvang die Scheepersprys in 1959 vir “"Stories van" "Rivierplaas"” en “"Nuwe stories van Rivierplaas"”, die eerste vrou wat hierdie toekenning ontvang. F.V. Lategan neem “"As die trapmasjien kom"” (’n fragment uit “"Nuwe stories van Rivierplaas"”) op in “"Kernbeeld van die Afrikaanse kortverhaal"”. In “Stories van Ruyswyck” het Alie al begin groot word en is sy reeds dertien jaar oud. Die milieu verskuif ook vanaf die Vrystaat na die Boland en die koshuis van Ruyswyck Meisieskool is nou haar blyplek. In die verloop van vier jaar verander die skaam standerd sewe dogter tot hoofmeisie. In teenstelling met die meer episodiese bou van die voorafgaande bundels sentreer hierdie boek rondom Alie se kennismaking met die raaisel van die liefde. Wat die boek in die proses aan vaart en spanning inboet, wen dit met die indringende weergawe van die adolessent se gevoelslewe. Later word “"Stories van Rivierplaas"”, “"Nuwe stories van Rivierplaas"” en “"Stories van Ruyswyck"” in een band uitgegee onder die titel “Rivierplaas”. Die Scheepersprys word in 1965 toegeken vir “"Stories van" "Ruyswyck"”, “"Stories van Bergplaas"” en “"Katrientjie van Keerweder"”.

“Stories van Bergplaas” vertel van die tienjarige tweeling Bramie en Grietjie, wat op ’n Bolandse plaas bly, met die vernaamste probleem die baie werk wat in die pad staan van lekker speel. Grietjie verwonder haar aan die klank van woorde en sy en Bramie het interaksie met die ander kinders op Bergplaas, naamlik die bruin kinders Klein Willem Houtmens, Jaffie, Diksiel en Trui met Dingetjie op haar heup. Daar is ook grootmense soos tant Letta en oom Koos, ou Jafta, outa Warie met sy wysheid en ai Nonkie. Lappies is die hondjie en daar is natuurlik ou Steier, die hoenderhaan, wat deur sy koppigheid ’n ontydige dood vind. Die wedersydse vriendskap tussen blanke en bruin plaaskinders en die streng maar regverdige behandeling in geregtigheid teenoor alle gekleurdes bevat ’n moraliteit te midde van baie ongeregtigheid wat in hierdie apartheidstyd plaasgevind het. Die SAUK maak in 1983 ’n televisiereeks van ses episodes gebaseer op “"Stories van Bergplaas"”, wat egter eers in 1986 gebeeldsaai word weens besware teen die gebruik van terme soos “kleinnooi” en “kleinbaas” in die oorspronklike teks, wat dan met woorde vervang word wat nie kwetsend is nie. Die Scheepersprys word in 1965 toegeken vir “"Stories van Bergplaas"”, “"Stories van" "Ruyswyck"” en “"Katrientjie van Keerweder"” en “"Stories van Bergplaas"” word in 1963 eervol vermeld tydens die toekenning van die C.P. Hoogenhout-medalje. “Afrikaans 100” is ’n gedenkbundel wat vir jong mense die storie van Afrikaans vertel vanaf die stigtingsvergadering van die Genootskap van Regte Afrikaners.

Vir nog kleiner kinders lewer Alba ook ’n belangrike bydrae. “Abdoltjie” bevat ses stories van die vyfjarige Maleierseuntjie wat sy eie leefwêreld verken. Hy leef hom in verskeie fantasieë in, veral in wisselwerking met sy pa wat oor dinge gesels, opdragte gee of hom in aanraking bring met werklikhede, waarna Abdoltjie begin fantaseer. Dit is duidelik dat die warm verhouding wat hy met sy pa (sy “booia”) het, hom die nodige sekuriteit gee om nie-werklike dimensies te verken. Hierdie boekie word baie hoog aangeslaan deur die kritici, wat beïndruk is met die sjarmante maar eenvoudige taalgebruik in fyn, ritmiese sinne, die skep van ’n geloofbare kinderwêreld en die pragtige illustrasies van Katrine Harries. Die skryfster maak ook ruim gebruik van rympies, wat die stories ’n aansteeklike ritme gee. F.V. Lategan neem die fragment “"Abdoltjie soek die wit bok"” uit hierdie boek op in die versamelbundel “"Dekade: Resente Afrikaanse kortverhale"”. Die vyfjarige Abdoltjie met sy kinderfantasieë is verwant aan die soortgelyke vyfjarige “Katrientjie van Keerweder”, hoewel Katrientjie se leefwêreld op ’n Bolandse plaas uiteraard verskil van Abdoltjie s’n. Dit is die warm verhouding wat Katrientjie met haar ma het en haar ma se prikkeling (byvoorbeeld oor waar die groot staanhorlosie die ure bêre) wat haar help om dinge fantasieryk te ervaar. Die begrip en relatiwiteit van tyd word knap in hierdie boek weerspieël, terwyl die oorgang tussen werklikheid en fantasie deurgaans soomloos geskied. Tina Tierat is ’n karakter wat by Ou-Melitie van Rivierplaas kan kers vashou. Benewens ’n aandeel in die Scheepersprys van 1965 word “"Katrientjie van Keerweder"” in 1961 bekroon met die heel eerste C.P. Hoogenhout-prys vir kinderlektuur van die Suid-Afrikaanse Biblioteekvereniging. “Dirkie van Driekuil” is eweneens ’n vyfjarige wat leer van tyd en verganklikheid. Die natuur is hier leermeester en die bruin man Kerneels (wat deur Dirkie Koeneels genoem word) die tolk om aan Dirkie te verduidelik hoedat daar ’n seisoensiklus in die natuur sowel as in die mens se lewe is. Sy vertaal self hierdie boek in Duits as “"Die Eiche im Wasser"”. “"Dirkie van Driekuil"” word in 1966 eervol vermeld tydens die toekenning van die C.P. Hoogenhout-medalje. “’n Hennetjie met kuikens” handel oor ’n wit (Sarie) en ’n swart (Sara) dogtertjie wat apart van mekaar woon maar elkeen ’n pop van ’n ander ras as gespreksgenoot het. Die ma’s vertel ook afsonderlik aan hulle dogtertjies van gedeelde ervarings met die ander ras op ’n plaas, waarna hereniging tussen die twee eertydse speelmaats plaasvind. Dit is veral die waardigheid en opregte menslikheid in menseverhoudings wat ’n mens bybly. Die C.P. Hoogenhout-prys word in 1971 toegeken aan “"’n Hennetjie met kuikens"”. “Vlieg swaeltjie, vlieg ver” het nog ’n vyfjarige (Faantjie) as hoofkarakter. Die gesin red drie baba-swaeltjies nadat die nes breek en Faantjie se ma sit hulle in ’n mandjie en vir drie weke word hulle gevoer. Dan word hulle buite op die gras geleer om te vlieg, want die winter kom nader en die swaeltjies moet na die warm plekke toe kan vlieg. Faantjie moet eindelik die pynlike les leer om iets vry te laat waarvoor jy lief is. Die swaeltjiegesin word metafoor van die grootse gang van die lewe, terwyl die interaksie tussen voëls en mense bevestiging is van wat goed en edel is. Die C.P. Hoogenhout-prys in 1983 en die heel eerste toekenning van die M.E.R.-prys in 1984 word toegeken aan “"Vlieg swaeltjie, vlieg ver"”. Sy lewer vir hierdie kleiner ouderdomsgroep ook die versebundel “Ienkel dienkel”, waar die sewentien gediggies knap geïllustreer word deur May Hillhouse. Van haar kinderverse word opgeneem in die versamelbundels “"Nuwe Kleuterverseboek"” van D.J. Opperman en “"Verskombers"” met verse vir die laerskool saamgestel deur S.S. van Jaarsveld.

Alba Bouwer vertaal heelwat kinder- en jeugtekste uit Amerikaans, Duits, Engels en Nederlands.

Alba verras in 1992 met ’n volwasse roman, “Die afdraand van die dag is kil”, waar die titel ontleen is uit ’n gedig van Olga Kirsch uit haar digbundel “"Negentien gedigte"”. In hierdie roman beland twee susters, Bettie en Marie, saam by hulle laaste aardse tuiste op ’n plattelandse dorp, Huis Lourens. Die susters het saam groot geword op Bergplaas, maar daarna hulle eie lewens gelei. Bettie was ’n getroude vrou in die Vrystaat wat twee mans aan die dood afgestaan het en twee kinders groot gemaak het. Marie het nooit getrou nie en het die hele tyd op die familieplaas gebly. By Huis Lourens ondergaan hulle die stelselmatige aftakeling van die ouderdom en raak toenemend van ander afhanklik. Die aanpassings by ’n wêreld wat tot die allernoodsaaklikste gekrimp het, is nie vir die susters die ergste van oud word nie, maar wel die besef dat hulle nie meer baas oor hul eie liggame is nie. Hiermee moet hulle vrede maak as hulle menslike waardigheid wil behou. Berustend wag hulle nou hulle sterfte in, met die seker wete dat dit onvermydelik deel is van die menslike bestaan en die verwagting dat die hiernamaals ’n geluksaliger lewe tot gevolg sal hê. Deur middel van terugflitse herleef hulle ook hulle wedervaringe as jong meisies op Bergplaas, en hul afsonderlike voortgang op die lewenspad daarna. Hierdie boek is in 1993 op die kortlys vir die toekenning van die C.N.A.-prys, die M-Net-prys, die ATKV-prys en die Rapportprys. “Die lang reis van hart tot hart” bevat ’n keur deur Rykie van Reenen uit haar leeftyd van toesprake tydens openbare optredes wat uitgegee word met die viering van haar 75e verjaarsdag. Vir volwassenes vertaal sy verskeie godsdienstige tekste uit Duits van Helmut Thielicke en Nederlands van A. Sizoo. Uit die gebederubriek wat Alba vir "Sarie" onder die skuilnaam Magriet Coetzee behartig, word verskeie keuses gemaak en gebundel in “Gebede van ’n vrou” in 1973, “Nuwe gebede van ’n vrou” in 1976, “Aand van die lewe” in 1983 en “Skuiltes op die pad” in 1994. Sy skryf ook oor die ACVV in die publikasies “"Waar vroue voorvat"” en “"Drie en sewentig jaar se saamreis"”, wat albei in 1981 verskyn. Verder skryf sy tydskrifartikels wat onder andere in "Suid-Afrikaanse Uitgewer", "Huisgenoot", "Sarie Marais" en "Tydskrif vir Letterkunde" verskyn.

Op versoek dra Alba by tot verskeie versamelbundels, waaronder “"Die dammetjie en ander sketse"” (saam met Audrey Blignault, Freda Linde, Elise Muller, M.E.R. en Rykie van Reenen), “"Son op die land"”, “"M.E.R. 100"” en “"Stad en stedelig"”. In die versamelbundel “"Klein koninkryk"” vertel sy van haar kinderjare en in “"My Paarl"” skryf sy van haar jeugherinneringe van hierdie dorp. Haar werk word in verskeie versamelbundels opgeneem, insluitende “"Dekade: Resente Afrikaanse kortverhale"”, “"Son en saffier: Keurbeeld van die jeugverhaal"”, “"Voorsmaak"” (’n keur uit werke van skrywers wat met die Scheepersprys bekroon is) en “"Kernbeeld van die Afrikaanse kortverhaal"”, almal onder redaksie van F.V. Lategan; “"Janus: ’n tweetalige bloemlesing"” onder redaksie van L. Herrman en S. Goldblatt; “"Afrikaans short stories"” onder redaksie van F.V. Lategan, M.W. Smuts en Hymne Weiss; “"Moderne Afrikaanse verhaalkuns"” van F.E.J. Malherbe; “"Jangroentjie: keurbundel vir die jeug"” saamgestel deur J.P. en Ria Smuts; “"Borde borde boordevol"” onder redaksie van Hennie Aucamp; “"Uit die kontreie vandaan"” van Abraham H. de Vries; “"Goue fluit, my storie is uit"” en “"Goue lint, my storie begint"” saamgestel deur Linda Rode; “"Storiehuis, woordpaleis"” en “"Son op die land"”, laasgenoemde ’n bundel met sketse en vertellings oor verskillende streke van ons land. Sy is medesamesteller van ’n aantal boeke, insluitende die verjaardagalbum “"Goedgeluk"” saam met Audrey Blignault. Uit die werke van M.E.R. stel sy saam met Audrey Blignault “"Kom nader"” saam, terwyl sy saam met Rykie van Reenen “"Familiegesprek"” saamstel en saam met Anna Rothmann en Rykie van Reenen verantwoordelik is vir “"’n Kosbare erfenis"”, ’n versameling van die briewe van M.E.R. wat sy tussen 1916 en 1975 geskryf het. Saam met Hans Scheffler behartig sy “"Liewe Lydia – Liewe Fritz"”

Benewens die talle pryse wat sy met haar boeke verower, word sy ook op baie ander maniere gehuldig. Sy word in 1983 aangewys as een van veertien nuwe verteenwoordigers wat in die Media-raad van die Nuusblad-Persunie dien. In 1987 stel die Akademie vir Wetenskap en Kuns die prys in vir Kinderliteratuur wat driejaarliks toegeken sal word en noem dit die Alba Bouwer-prys as blyk van agting vir haar kinderwerke. Die ereburgerskap van Riversdal word in 1988 aan haar toegeken. Sy word in 1995 vereer met erelidmaatskap van die Suid-Afrikaanse Akademie vir Wetenskap en Kuns en in dieselfde jaar ontvang sy ’n toekenning van die Vroue Landbouvereniging. Die huldigingsbundel “"Die blink uur van mooi dinge"” wat met haar 75e verjaarsdag aan haar uitgereik word, bestaan uit twee dele. Die eerste deel is essays oor persoonlike belewenis van haar deur familie en vriende, terwyl die tweede deel handel oor haar werk. Die Universiteit van Port Elizabeth ken in 1996 ’n eredoktorsgraad aan haar toe. In 1998 ontvang sy die FAK-Prestigeprys vir haar bydrae tot die Afrikaanse letterkunde. ’n Straat in Langenhovenpark in Bloemfontein word ook na haar vernoem




</doc>
<doc id="32131" url="https://af.wikipedia.org/wiki?curid=32131" title="Alba Bouwerprys vir Kinderliteratuur">
Alba Bouwerprys vir Kinderliteratuur

Die Alba Bouwerprys vir Kinderliteratuur is ’n letterkundige prys wat sedert 1989 driejaarliks deur die Suid-Afrikaanse Akademie vir Wetenskap en Kuns toegeken word aan die beste van die Afrikaanse letterkundige werk in die kategorie kinderliteratuur – dit wil sê die groep lesers vanaf sewe tot twaalf jaar – wat in die vorige drie kalenderjare gepubliseer is. Die Akademie hou die reg voor om geen wenners aan te wys nie. Wanneer ’n vertaalde werk en ’n oorspronklike werk van gelykstaande gehalte is, word voorkeur aan die oorspronklike werk verleen, maar wanneer twee of meer oorspronklike werk as gelykstaande beskou word, kan daar meer as een wenner in ’n jaar wees. Dieselfde skrywer mag die prys meer as een keer ontvang.

Die prys is vernoem na die Suid-Afrikaanse kinderboekskryfster Alba Bouwer.


Verwerk vanaf akademie.co.za.


</doc>
<doc id="32132" url="https://af.wikipedia.org/wiki?curid=32132" title="Pulitzerprys">
Pulitzerprys

Die Pulitzerprys is 'n Amerikaanse toekenning wat beskou word as die hoogste nasionale verering in die areas van die drukpers-joernalistiek, letterkundige bydraes en musiek-komposisie. Dit word deur die Columbia-universiteit in New York beheer.

Pryse word jaarliks toegeken in een-en-twintig kategorieë. Die prys is daargestel deur Joseph Pulitzer, 'n Hongaars-Amerikaanse verslaggewer en koerantuitgewer, wat in 1911 fondse daarvoor in sy boedel aan die universiteit nagelaat het. Die eerste Pulitzerpryse is toegeken op 4 Junie 1917, en word nou elke jaar in April bekend gemaak. Pryswenners word deur 'n onafhanklike raad verkies.

Verskeie beroemdes het al die Pulitzerprys gewen, onder meer Ernest Hemingway, Eudora Welty en Toni Morrison vir fiksie; Robert Frost vir poësie; Roger Ebert vir resensies; en Tennessee Williams, Arthur Miller, Rodgers en Hammerstein en Stephen Sondheim vir drama.

Daar is veertien kategorieë in joernalistiek:

Daar is ses kategorieë in Letterkunde:

Musiek het een kategorie:

Daar is agtien posisies op die raad. Die groep uitgelesenes bestaan uit die President van die Columbia-universiteit, hoofde van akademiese departement by verskeie universiteite, redakteurs, rubriekskrywers, administrateurs, en hoofde van joernalistieke organisasies.




</doc>
<doc id="32133" url="https://af.wikipedia.org/wiki?curid=32133" title="Pulitzerprys vir Drama">
Pulitzerprys vir Drama

Die Pulitzerprys vir Drama, een van die onderafdelings van die Amerikaanse Pulitzerprys, is die eerste keer in 1918 toegeken.

Vanaf 1918 tot 2006 was die nominasieperiode van die Dramaprys anders as al die ander Pulitzerpryse: gedurende hierdie tydperk was die periode vanaf 2 Maart tot 1 Maart, om die 'seisoen' van Broadway te reflekteer eerder as die kalenderjaar. Sedert 2007 is dié prys in lyn met al die ander toekennings gebring met 'n nominasieperiode vanaf 1 Januarie tot 31 Desember.

Die drama-jurie bestaan uit een persoon met 'n akademiese posisie en vier resensente. Die groep woon toneelstukke in New York en in streeksteaters by, en nomineer dan die kandidate. Die Pulitzerraad behou die reg toe om nie die juriekeuses te aanvaar nie, soos in die geval van 1986 se toekenningsjaar. In dié jaar was daar wel 'n juriekeuse – "The CIVIL warS" – maar geen toekenning is gemaak nie. Weens die raad se beswaar teen die toentertydse kontroversiële gebruik van vloekwoorde en seksuele temas in Edward Albee se beroemde "Who's Afraid of Virginia Woolf?" in 1963, is die juriekeuse ook oor die hoof gesien. Sou Albee die toekenning gekry het, sou hy saam met Eugene O'Neill die meeste toekennings (vier) vir die Pulitzerprys vir Drama gehad het.

Slegs sewe musiekblyspele het al die Pulitzerprys vir Drama gewen – teen ongeveer die tempo van een per dekade in die jare 1930 tot 1990. Hulle is: George Gershwin se "Of Thee I Sing" (in 1932), Rodgers en Hammerstein se "South Pacific" (in 1950), Jerry Bock en Sheldon Harnick se "Fiorello!" (in 1960), Frank Loesser se "How to Succeed in Business Without Really Trying" (in 1962), Michael Bennett se "A Chorus Line" (in 1976), Stephen Sondheim en James Lapine se "Sunday in die Park with George" (in 1985) en Jonathan Larson se "Rent" (in 1996).

Meestal gaan die toekenning aan die dramaturg, maar in die geval van 'n musiekblyspel, ontvang die komponis, die lirikus en die skrywer van die verhaal almal die toekenning. In 1932 is die komponis George Gershwin nie deur die raad vereer nie, omdat hulle gevoel het dat die Pulitzerprys vir Drama 'n "dramatiese" toekenning was, maar dit is sedertdien verander.


Slegs 'n paar dramaturge het die Pulitzerprys vir Drama meer as een maal gewen: Hulle is:






</doc>
<doc id="32137" url="https://af.wikipedia.org/wiki?curid=32137" title="Secure Shell">
Secure Shell

Secure Shell (kortweg: SSH) is 'n protokol uit die toepassingslaag van die TCP/IP-protokolgroep. Die term ssh word gerieflikheidshalwe ook gebruik vir kliëntprogramme wat die protokol gebruik (die bedienerkant word sshd genoem, kort vir 'Secure Shell daemon'). SSH vervang ouer protokolle soos telnet, rlogin, en rsh/rexec en is 'n veiliger variant van die protokolle. Die standaard poort vir SSH is 22.

SSH maak dit moontlik om op 'n versleutelde manier in te teken na 'n ander rekenaar, en op 'n afstand bevele op die ander rekenaar uit te voer via die bedryfstelsel se opdraglyn (shell). Omdat ssh met enkripsie werk, is dit vir hackers baie moeilik om in te luister en wagwoorde of bevele te onderskep.

Die grootste voordeel van SSH is dat authentikasie deur middel van 'n publieke/geheime-sleutelpaar ("private/public key") ondersteun word. Vir die rede kan SSH toepassings geoutomatiseer word sonder om wagwoorde in programme se bronkode te sit. Gebruikers wat die publieke sleutel ken kan ook op enige stelsel aanteken deur van die geheime sleutel gebruik te maak. As die eienaar van die geheime sleutel die wagwoord van die sleutel wysig, het dit geen invloed op die sleutelpaar nie.

SSH bied ook die moontlikheid om 'n X11-verbinding of TCP/IP-poort na 'n ander rekenaar aan te stuur ("forwarding"). Die aanstuur van X11 maak dit moontlik om grafiese programme te beveilig. 

SSH kan ook vir veilige lêeroordragte gebruik word deur middel van die scp ("Secure Copy") program. SCP is 'n vervanging vir die verouderde rcp ("remote copy") en sftp ("secure file transfer") programme. 

Verskillende ssh-programme bestaan vir verskillende bedryfstelsels. Die bekendste weergawe is OpenSSH, 'n oopbron-implementasie wat deur die OpenBSD-projek se programmeerders ontwikkel word. Ander bekende programme sluit in PuTTY, WinSCP en Fsecure. 



</doc>
<doc id="32138" url="https://af.wikipedia.org/wiki?curid=32138" title="Rekenaarterminaal">
Rekenaarterminaal

'n Rekenaarterminaal (of kortweg terminaal) is 'n toestel wat gebruik word om oor 'n afstand interaktief op 'n rekenaar te werk.



</doc>
<doc id="32139" url="https://af.wikipedia.org/wiki?curid=32139" title="Terminaal">
Terminaal

Terminaal kan verwys na:



</doc>
<doc id="32140" url="https://af.wikipedia.org/wiki?curid=32140" title="Bud Spencer">
Bud Spencer

Bud Spencer (gebore op 31 Oktober 1929 in Napels as Carlo Pedersoli; oorlede op 27 Junie 2016 in Rome) was 'n bekende Italiaanse akteur. Hy het internasionale bekendheid verwerf vir die reeks rolprente waarin hy saam met Terence Hill opgetree het.



</doc>
<doc id="32141" url="https://af.wikipedia.org/wiki?curid=32141" title="Terence Hill">
Terence Hill

Terence Hill (gebore op 29 Maart 1939 in Venesië as Mario Girotti) is 'n bekende Italiaanse akteur. Hy het internasionale bekendheid verwerf vir die reeks rolprente waarin hy saam met Bud Spencer opgetree het.




</doc>
<doc id="32142" url="https://af.wikipedia.org/wiki?curid=32142" title="Sagtewarepoort">
Sagtewarepoort

'n Sagtewarepoort (dikwels slegs 'n poort genoem) is 'n virtuele dataverbinding wat gebruik kan word deur programme om data direk uit te ruil in plaas daarvan om 'n lêer of ander tydelike stoortoestel te gebruik. Die algemeenste hiervan is die TCP en UDP poorte wat gebruik word om data tussen rekenaars op die Internet uit te ruil.

In vloeigebaseerde programmering is 'n 'poort' 'n benoemde punt van kontak tussen 'n proses en 'n verbinding.

Vir toevoer of afvoer (I/O) bewerkinge gebruik byna alle verwerkersfamilies dieselfde instruksies vir beide geheuetoegang en hardeware toevoer/afvoer (sien gekarteerde Toevoer/afvoer). Intel verwerkers het instruksies wat spesifiek vir Hardeware Toevoer/afvoer gebruik word. Hierdie instruksies bepaal watter hardeware toestel om mee te kommunikeer deur van 'n toevoer/afvoerpoort of masjienpoort gebruik te maak. Hierdie poorte word genommer afhangende van die hardeware toestel waarna hulle verwys.

Intel mikroverwerkers laat gewoonlik een oktet (8-bis greep of woord) toe om gestuur of ontvang te word tydens elke instruksie. Die hardeware toestel besluit hoe om data te interpreteer wat daarna gestuur word en watter data om na die verwerker te stuur.



</doc>
<doc id="32145" url="https://af.wikipedia.org/wiki?curid=32145" title="Pulitzerprys vir Fiksie">
Pulitzerprys vir Fiksie

Die Pulitzerprys vir Fiksie is 'n onderafdeling van die Amerikaanse Pulitzerprys en word sedert 1948 toegeken aan vermaarde fiksie deur 'n Amerikaanse skrywer, met die tema van die werk verkieslik oor die Amerikaanse lewe. Dit het die vorige "Pulitzerprys vir Roman" vervang.

In 1974 het die fiksie-jurie eenparig aanbeveel dat die roman "Gravity's Rainbow" van Thomas Pynchon die toekenning kry, maar die Pulitzerraad het geen toekenning gemaak nie.


Van voor 1948, was die toekenning bekend as die "Pulitzerprys vir Roman":

Slegs drie skrywers, Booth Tarkington, in 1919 en 1922; William Faulkner, in 1955 en 1963; en John Updike, in 1982 en 1990, kon dusver (2017) dit regkry om die prys meer as een maal te ontvang.




</doc>
<doc id="32148" url="https://af.wikipedia.org/wiki?curid=32148" title="Pous Gregorius VII">
Pous Gregorius VII

Gregorius VII was die 157ste pous van die Rooms-Katolieke Kerk.

Pous Gregorius VII is gebore as Hildebrand van Sovana (Ook Ildebrando Aldobrandeschi de Soana) ongeveer in 1023 in Sovana, Italië. Op 22 April 1073 volg hy Pous Alexander II op en regeer tot sy dood op 25 Mei 1085. Hy word opgevolg deur Pous Victor III.
Die naam ‘Gregorius’ beteken 'wagter'.

Pous Gregorius VII was hervormingsgesind soos sy voorgangers en het die kerk en die pousdom eerste gestel. In 1075 vaardig hy die dekreet 'Dictatus papae' uit, wat die pous die hoogste gesag in die kerk en die maatskappy maak. Dit het hom in konflik gebring met gevestigde belange van die adel. Wie stel biskoppe aan; die keiser of die pous? Die struweling wat as die Investituurstryd bekend staan, sou nog lank duur. Keiser Hendrik IV het voortgegaan om biskoppe aan te stel. Gregorius het hom tereggewys. Hendrik het 'n sinode van Duitse biskoppe bymekaar geroep in Worms op 24 Januarie 1076, wat gedwee die pous afgeset het. Die pous het toe Hendrik in 1076 geëkskommunikeer. Op 25 Januarie 1077 kom die keiser na Canossa om vergiffenis te vra. Matilda, gravin van Toskane en vrou van Godfried van Lotaringe, die broer van Pous Stefanus IX (X), het bemiddel. Hendrik se berou was geveins en drie jaar later ekskommunikeer die pous hom weer en sit hom bowendien af as keiser. Duitse biskoppe het teruggekap en sit Gregorius af op die sinode in Brixen op 16 Junie 1081 en kies Teenpous Clemens III. Hendrik trek met 'n leër na Rome met die hulp van Godfried van Bouillon, maar Gregorius word gered deur die Normandiër Robert Guiscard. Die pous moet egter vlug na Salerno waar hy op 25 Mei 1085 sterf.

Pous Gregorius VII is in 1606 deur Pous Paulus V heilige verklaar. Sy feesdag is op 25 Mei.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32151" url="https://af.wikipedia.org/wiki?curid=32151" title="Østfold">
Østfold

Østfold is 'n Noorse provinsie ("fylke") wat aan Akershus en Swede grens. Die provinsie is aan die Oslofjord geleë. Die administratiewe sentrum is Sarpsborg. Die vyf ander stede in die provinsie is Fredrikstad (Noorweë se sesde grootste stad), Moss, Halden, Askim en Mysen.


</doc>
<doc id="32152" url="https://af.wikipedia.org/wiki?curid=32152" title="Pulitzerprys vir Poësie">
Pulitzerprys vir Poësie

Die Pulitzerprys vir Poësie is 'n onderafdeling van die Amerikaanse Pulitzerprys en word sedert 1922 toegeken aan 'n vermaarde, oorspronklike poësiebundel deur 'n Amerikaanse digter.


Robert Frost het die prys vier keer (en in drie dekades) gewen; in 1924, 1931, 1937 en 1943. Edwin Arlington Robinson het dit driemaal reggekry; in 1922, 1925 en 1928. Stephen Vincent Benét het dit tweemaal verower, in 1929 en 1944.




</doc>
<doc id="32153" url="https://af.wikipedia.org/wiki?curid=32153" title="Anna M. Louw">
Anna M. Louw

Anna Margaretha Louw (31 Desember 1913 - 12 Junie 2003) was 'n Afrikaanse skrywer en 'n wenner van die Hertzogprys.

Sy is naby Calvinia in die destydse Kaapprovinsie, Unie van Suid-Afrika gebore. Na hoërskool studeer sy aan die Universiteit van Stellenbosch, met hoofvakke Engels, Afrikaans, Nederlands, Duits, Frans en Sielkunde. Na universiteit trou sy met Lewis Hurst. Die egpaar gaan woon twee jaar in New York, Verenigde State.

Met haar terugkeer na Suid-Afrika behaal sy 'n verdere baccalaureus-graad aan die Universiteit van Kaapstad. Sy skei van haar eerste man, en begin te skryf - aanvanklik tydskrifartikels en kortverhale wat in die "Sarie" gepubliseer is -- kort na haar huwelik met Gerhard Bassel. Die egpaar reis baie rond, onder meer in Europa en Meksiko.

Sy het vyf kinders gehad, Wendy, Nicholas en Elizabeth vanuit haar eerste huwelik; en 'n tweeling, Christina en Editha met haar tweede man.

Sy verower die Olive Schreiner-prys vir Prosa in 1964, vir "Twenty Days That Autumn"; die Scheepersprys vir Jeugliteratuur in 1968 vir "Die voortreflike familie Smit"; die W.A. Hofmeyr-prys in 1971 vir "Die groot gryse"; die Hertzogprys in 1976 vir "Kroniek van Perdepoort", asook die W.A.Hofmeyer-prys en die CNA-prys in 1977 vir dieselfde werk.

Sy word deur vooraanstaande akademici as een van die belangrikste Afrikaanse romanskrywers beskou. Die ewige stryd tussen die goeie en die bose word besonder kreatief in haar werk ontplooi, en sy word geloof vir haar wegbreking vanaf die literêre tradisie van plaaslike realisme.

Sy sterf in Rondebosch, Kaapstad, Republiek van Suid-Afrika.

Anna Margaretha Louw is op 31 Desember 1913 op die plaas Soetwater in die distrik Calvinia gebore. Haar pa is hier ’n skaapboer en deeltydse skaapinspekteur, terwyl haar ma onderwyseres was op die skool op die plaas. Sy is die tweede van vier kinders en is ’n kleinniggie van N.P. van Wyk Louw en W.E.G. Louw. Sy behaal standerd ses op die plaasskool op Soetwater, waar N.P. van Wyk Louw in 1924 ’n kwartaal lank vir haar skoolhou terwyl haar ma op kraamverlof was. Op vyftienjarige leeftyd matrikuleer sy aan die Hoërskool Calvinia en verwerf beurse vir verdere studie aan die universiteite van Stellenbosch en Kaapstad met haar goeie resultate. Hierna studeer sy vanaf 1930 tale (Afrikaans-Nederlands, Engels, Duits en Frans), Etiek en Sielkunde aan die Universiteit van Stellenbosch, waar sy in 1932 ’n B.A.-graad verwerf.

Sy begin na universiteit werk by die versekeringsmaatskappy Sanlam. Na sowat agtien maande tree sy op twintigjarige ouderdom in die huwelik met dr. Lewis Hurst, later professor in Psigiatrie aan die Universiteit van die Witwatersrand, ’n huwelik waaruit drie kinders (Wendy, Nicholas en Elizabeth) gebore word. Sy vergesel haar man op 25-jarige ouderdom op ’n studiereis na die Verenigde State van Amerika, waar sy vir twee jaar in New York woon en kursusse in kuns en joernalistiek aan die Universiteit van Columbia volg. Hier het sy ook die geleentheid om drie maande lank per motor in die Verenigde State van Amerika, Meksiko en Kanada te reis. In 1943 skryf sy weer in as student by die Universiteit van Kaapstad en in 1944 behaal sy die B.Soc.Sc.-graad. Na haar egskeiding trou sy met die ekonoom dr. Gerhard Bassel en die egpaar vestig hulle in Rosebank in Kaapstad. Twee kinders (die tweeling Christina en Editha) word uit die huwelik gebore.

Sy het ’n besondere belangstelling in die mistieke en verskillende godsdienste, wat sy vir meer as dertig jaar bestudeer en hierdie belangstelling vind neerslag in haar werk. Verder onderneem sy uitgebreide besoeke aan Wes-Europa, die Skandinawiese lande, Rusland en Israel en oor hierdie ervarings publiseer sy verskeie reisverhale. Vir haar romans oor Paul Kruger doen sy uitgebreide navorsing en besoek onder andere Den Haag in Nederland waar sy by die Koninklike Argief navorsing doen oor Kruger se besoek aan Nederland, waarna sy ook in die voetstappe van Kruger sy reisplan na en deur Europa volg. Onderweg reis sy langs die ooskus van Afrika, deur die Suez-kanaal en die Middellandse See na Europa. In Suid-Afrika doen sy navorsing in die Kaapse Argief en op Boekenhoutfontein, Kruger se plaas naby Rustenburg, terwyl sy Pretoria ook meermale besoek. Vir "Wolftyd" doen sy ’n jaar lank navorsing en besoek Berlyn, Innsbruck en die omliggende Tirool om eerstehands kennis op te doen van die landskap wat die hoofkarakter tydens Nazi-Duitsland gevorm het.

In 1975 aksentueer sy haar alleenloperskap met betrekking tot literêre bewegings, deur uit die Afrikaanse Skrywersgilde te bedank en te dien in die Kaapse komitee van die Publikasieraad. Die grondwet van die Gilde het dit onmoontlik gemaak om lid te wees van die Gilde en ’n staatsliggaam wat sensuur toepas. In 1977 bedank sy as lid van die Publikasieraad uit protes teen die verbanning van "Magersfontein, O Magersfontein!" van Etienne Leroux. In 1982 bedank sy ook as lid van die paneel deskundiges wat die Direktoraat van Publikasies adviseer. Na haar man se dood in 1990 vestig sy haar in ’n woonstel in Rondebosch in Kaapstad. Sy is op Donderdag 12 Junie 2003 in haar woonstel in Rondebosch oorlede, nadat haar gesondheid sodanig verswak het dat sy die laaste paar maande van haar lewe weens long- en hartkwale gereeld in en uit die hospitaal was.

Op skool reeds beïndruk haar opstelle en sy hou vir die eerste keer dagboek tydens haar verblyf in Amerika. Sy verken verskillende mediums vir haar kreatiwiteit en skryf onder andere kortverhale, reisverhale, jeugverhale, romans, novelles, dramas en radiodramas. Eers toe die kinders betreklik selfstandig is, begin sy ernstiger skryf en debuteer met ’n kortverhaal in "Die Huisvrou", destyds onder redakteurskap van Audrey Blignault. Hierdie kortverhaal handel oor ’n wit seun wat in ’n Kleurling-weeshuis grootword en dan sy plek in die witmanswêreld moet soek. Daar verskyn ook van haar kortverhale, vervolgverhale en novelles in "Die Huisgenoot", "Die Brandwag", "Tydskrif vir Letterkunde", "Naweekpos" en "Sarie Marais". Van die vervolgverhale wat so verskyn, is "Tweede liefde" ("Naweekpos" 1954–1955), "Huis van wraak" ("Die Huisgenoot" 1955), "Duister bestemming" ("Naweekpos" 1956–1957) en "Die Groot Trek van die du Toits" ("Sarie Marais" 1957). In hierdie tyd neem sy aan verskeie letterkundige wedstryde deel en wen ’n eerste prys in ’n vervolgverhaalwedstryd van "Naweekpos". Met hierdie prysgeld finansier sy haar eerste Europese reis.

Dit is veral op die gebied van die roman en novelle wat sy ’n groot bydrae maak tot die Afrikaanse letterkunde. "Die onverdeelde uur" verskyn oorspronklik in "Sarie Marais" en speel af langs die sterfbed van ’n boer waar die drie hoofkarakters met die verlede, die hede en dit wat kon gewees het, gekonfronteer word. In ’n mindere mate bring sy reeds hier vernuwing in die Afrikaanse prosa deur hede en verlede deurentyd te vermeng en weg te beweeg van die tot op daardie stadium algemene chronologiese vertelling. Die verhaal speel af tydens die sterwensure van die boer Giel van Rensburg, waaruit die verlede dan opgeroep word. Ook met die vertellersperspektief bring sy ’n interessante nuwe tegniek (vir die tyd) na vore. Die hede word verhaal deur ’n alwetende verteller, terwyl die verlede telkens deur die gedagtewêreld van een van die drie sentrale figure met al die implikasies daarvan gesien word. Dwarsdeur die novelle is daar dus ’n gedurige wisseling van beide die tyd en vertellersperspektief. Die karakters is die trotse boer Giel van Rensburg, sy broer Jan met sy vrou Elmien en hulle seun Collie. Giel aard na sy oupa (ook Giel) en was sterk en vooruitstrewend, terwyl sy broer Jan na hulle ouers aard en ’n swakkeling is. Albei is op die buurdogter Elmien verlief, wat heimlik op Giel verlief is maar eindelik met Jan trou. Giel wou die verwaarloosde plaas met die hulp van Jan en met Elmien as sy vrou weer opnuut opbou, maar Jan het nie sinnigheid in die boerdery gehad nie en besluit sonder Giel se medewete om in Kaapstad op die spoorweë te gaan werk. Elmien word onderwyseres by die plaasskooltjie en interpreteer Giel se onvermoë om sy ware gevoelens teenoor haar in woorde te formuleer verkeerd as ’n gebrek aan ware belangstelling en trou daarom met Jan. Giel bly dan vereensaam met sy hartseer op die plaas agter en probeer vrugteloos om ’n sukses van die boerdery te maak. Die titel van die verhaal wys op die onverdeelde uur waarin Giel en Elmien, wat eintlik vir mekaar bestem was, eindelik vir die eerste en laaste keer uitsluitend by en vir mekaar is. Giel is die dominante en sentrale karakter en Jan en Elmien se optredes in die verlede word gemeet aan Giel, terwyl die ontwikkeling wat in karakters soos Jan en Collie in die loop van die roman plaasvind, ook slegs geskied as gevolg van hulle interaksie met Giel. As leemtes kan uitgewys word die karakter van Collie, wie se kinderagtige optrede en toekomsdrome ongeloofwaardig aandoen, terwyl die verhouding tussen Jan en Elmien nie voldoende ontwikkel en gemotiveer word nie, veral gegewe hulle huwelik van ongeveer veertig jaar. Rob Antonissen beskou hierdie novelle as een van die “waarlik goeie dinge” in die Afrikaanse letterkunde van sy tyd.

In "Die koms van die komeet" lei die bonatuurlike verskyning van die komeet wat moontlik met die aarde kan bots tot ’n eksistensiële krisis by 'n aantal mense in die stad en word hulle gedwing om ernstige selfondersoek te doen. Die geneesheer in ’n voorstedelike woonbuurt, dr. Ters Malherbe, is die hoofkarakter en die gebeure speel af met hom en die mense met wie hy in aanraking kom. Epidemies breek uit en die paniek loop hoog, waardeur sommige tot histerie gedwing word en ander die toets van beproewing deurstaan. Met die vooruitsig op vernietiging toon die mense hulle ware beeld en word hulle gedwing tot eerlikheid en helderheid oor die doel van hulle bestaan en die waardes waarvolgens hulle lewe. Die interessante tema kom egter nie tot sy reg in hierdie roman nie, hoofsaaklik omdat die spanning van die buitengewone omstandighede nie voelbaar gemaak word nie en die karakters oor die algemeen nie genoegsaam met die angs en dringendheid van die verskynsel besiel word in hulle denke en optrede nie. Die analogie tussen Maria Vercuyl en haar ongewenste kind wat nêrens welkom is nie, is verder ’n te geforseerde en weinig funksionele analogie met Maria en Christus.

Die jeugroman "Die voortreflike familie Smit" is aanvanklik ingeskryf vir ’n prysvraag van die Vroue Landbouvereniging sonder om enige prys te wen. Audrey Blignault en Alba Bouwer het egter ’n hoë dunk daarvan en deur hulle bemiddeling word dit as vervolgverhaal in "Sarie Marais" gepubliseer. Die goeie ontvangs wat dit hier geniet, lei tot publikasie in boekvorm daarvan. Dit is 'n ligte verhaal oor die alledaagse lewe van ’n plattelandse familie van die Boland wat na Kaapstad toe trek, soos gesien deur die oë van die matriekdogter Grietjie. Sy begin naamlik om in opdrag van haar oupa die familiegeskiedenis op te teken, maar fokus eerder op lewendige wyse op die doen en late van die familie. Pa is laaimeester en sukkel om kop bo water te hou, Ouma en Ma help met naaiwerk om die inkomste aan te vul, Grietjie se vet ouer suster, Petro, hou skool en dan is daar die stoute tweeling, Ella en Sienie. Die gesin het dit nie breed nie, maar hulle maak die beste van ’n slegte saak en die ingebore adel en ordentlikheid straal uit hulle handelswyses, ondanks die terugslae wat hulle tref. Dit is veral Oupa Smit wat met sy plattelandse gewoontes en onaanpasbaarheid in die stad vir talle geestige situasies sorg. Hy word as onpraktiese maar beminlike figuur ’n geestige afwyking van die tradisionele streng en baasspelerige "pater familias" in die Afrikaanse prosaliteratuur. Ten spyte van al die teenstand kan Grietjie verder gaan leer en haar ophef, terwyl Petro maer word en met Grietjie se geliefkoosde Afrikaans onderwyser trou. Pa bly laaimeester en die lewens van Oupa en Ouma en Ma verander nie, ook nie die hegtheid van die familiebande nie. Hierdie boek word in 1968 met die Scheepers-prys bekroon. CARFO (die Christelike Afrikaanse Rolprent en Fotografiese Organisasie) maak ’n rolprent gebaseer op die boek en dit word in 1983 ook in ’n reeks vir televisie verwerk en gebeeldsend.

Haar enigste Engelse roman, "Twenty days that autumn" (21 Maart – 9 April 1960), behandel die Suid-Afrikaanse politieke aktualiteit na aanleiding van die opstande in Langa en Nyanga in die Kaap na die Sharpeville-slagting. Die gebeure word dag vir dag, amper soos in ’n geromantiseerde dagboek, gerapporteer en die roman beweeg op die grens van literatuur en politieke beriggewing. Hierdie "procedé" word veral vanaf die sewentigerjare deur verskeie skrywers, soos Elsa Joubert, André P. Brink en J.C. Steyn, nagevolg. Die gebeure word weergegee in die vorm van verskillende karakters se uiteenlopende belewenisse en karakters sluit in ’n blanke Afrikaner (Jacob van Reenen), ’n blanke Engelssprekende (Ian Smyth), ’n bruin man (Dawid Dawids) en ’n swart vrou (Mrs. Shuba). Hierdeur word alle kante van die konflik uitgelig, hoewel ’n besondere sterkpunt van die roman juis is dat die karakters as mense geteken word en nie net as protagoniste vir ’n standpunt nie. Die roman fokus eerder op die manier waarop mense uit verskillende agtergronde deur die aktuele gebeure geraak word en daarop reageer. "Twenty days that autumn" ontvang in 1964 die Olive Schreiner-prys.

Anna Louw maak vir elf jaar lank ’n indringende studie van Paul Kruger en skryf dan die romans "Die banneling: Die lyfwag" en "Die groot gryse" oor sy lewe. "Die banneling: Die lyfwag" is gegrond op die dagboeke van Manie Bredell, wat eers lyfwag en later privaatsekretaris van Paul Kruger was. Dit vertel die verhaal van die president se reis na Europa om steun te wen vir die Boere tydens die Anglo-Boereoorlog en sluit af met sy dood in Clarens in Switserland. Hierdie verhaal word vanuit ’n agterna-perspektief deur Bredell vertel, wat ná die president se dood sy dagboeke orden en dan die voorafgaande vier jaar met terugflitse herbeleef. Só word Bredell as verteller uiteindelik die hoofkarakter van die verhaal, wat gesentreer is rondom sy verhouding met die president. Bredell het sy taak as lyfwag met weinig geesdrif uitgevoer en het deurentyd die begeerte gehad om terug te keer na Transvaal en daar daadwerklik ’n aandeel aan die stryd te hê. Nou word hy deur ’n skuldgevoel gepla en sorg die tweespalt tussen plig en eie begeerte, die jaloesie op ander figure rondom Kruger en sy eie minderwaardigheidsgevoel vir ’n boeiende innerlike stryd. Die titel verwys na die president enersyds en Bredell andersyds. "Die groot gryse" oor Paul Kruger se hele lewe beskou Louw persoonlik as die hoogtepunt in haar oeuvre. Die titel van die roman is ontleen aan ’n gedig van P.C. Boutens oor die president. Kruger sit hier aan die einde van sy lewe in 1904 in ’n villa aan die meer van Genève by Clarens en neem bestek op van sy lewe, sy land en sy volk. Telkens verskyn hy soos ’n dubbelganger in een van sy vroeëre gedaantes en speel die geskiedenis voor hom af, waarna hy die gedaante onder kruisverhoor neem om die doel en waarde van die gebeure in die geskiedenis te bepaal. Die terugflitsgebeure word grotendeels chronologies aangebied en begin met die kind Paultjie, die veglustige Pollie van sy eerste huwelik, die veldkornet en later die kommandant-generaal wat die versoeking van mag en leierskap en die eiewaan wat daarmee gepaard gaan, leer ken. Ander gedaantes van homself waarmee hy gekonfronteer word, is die Vader, die President en die Voorbidder. In beide hierdie werke verbind Anna M. Louw twee belangrike temas vir haar oeuvre, naamlik godsdiens en volksverbondenheid. Sy maak ook hier gebruik van selfs ’n meer komplekse tydshantering deur nie net hede en verlede te laat verwissel nie, maar ’n aantal tye deurmekaar te weef en vroeër gebeurtenisse te sien deur die wysheid van latere insig. Kruger word uitgebeeld as ’n mens binne die konvensies van sy tyd, met beide sy menslikheid en krag binne die opsienbarende gebeure wat tydens sy leeftyd gebeur het. "Die groot gryse" verwerf in 1971 die W.A. Hofmeyr-prys.

Wanneer "Kroniek van Perdepoort" in 1975 verskyn, lok dit baie positiewe reaksie uit.  Die gebeure sentreer rondom die herbegrafnis van die grondlegger van die Lotriet-familie, Koos Nek (so genoem weens sy hoogmoed), vyftien jaar na sy dood. Hierdie herbegrafnis word deur die hele familie bygewoon en word genoodsaak omdat Koos se seun, Attie Hardehand, die grond vir ’n nuwe spanspekland wil gebruik. Die gebeure vind plaas oor slegs drie dae, maar behandel met terugflitse die lotgevalle van die Lotriet-familie oor ’n periode van ’n aantal dekades. Aan die begin van die twintigste eeu het die Bolander Koos Lotriet hom op die plaas Perdepoort aan die voet van die Swartberge gevestig. Hy bou ’n spogplaas op en dien in verskillende bestuursliggame en verenigings, maar hy en sy vrou word as gevolg van sy hoogmoed nooit volledig in die gemeenskap opgeneem nie. Ná sy dood sit vier van sy seuns (Attie Hardehand, Jan Pampoen, Klaas Kamer en Kobus Karba) die boerdery voort, terwyl die jongste, Chris Predikant, in die teologie studeer. Gesamentlik verteenwoordig die vernaamste karakters (almal familielede) die sewe doodsondes en hulle is almal terdeë van hulle sondigheid en die impak op hulle lewens bewus, met die terugkerende paddabeeld wat simbool word van die moeras waarin hulle gedompel is. Terselfdertyd is daar egter ’n strewe na die lig en na iets duursamer en mooier. Koos Nek verteenwoordig hoogmoed en trots, asook die kollektiewe trots van ’n beskawing, en in sy nageslag versplinter sy trots in die sondes wat beslissend vorm gee aan die persoonlikhede en lotgevalle van sy vyf seuns en kleinseun; Attie Hardehand se hele uitkyk op die lewe word in so ’n mate deur vrekkigheid en hebsug gekleur dat dit sy grootste ideaal is om die ander broers van hulle gedeelte van die plaas te ontfutsel; Jan Pampoen leef die sonde van afguns en sy seun Jaco dié van woede en ongeduld; Kobus Karba maak hom skuldig aan drank- en vraatsug; Klaas Kamer se traagheid van gees hou hom terug en Chris Predikant stoei met onbeheerbare wellus. Die eerste deel van die boek word genoem "Die lykskouing" en is gedateer Sondag 9 Maart, die tweede deel is "Die begrafnis" gedateer Saterdag 8 Maart en die derde en langste deel is "Die getuies" gedateer Vrydag 7 Maart. Hierdie omgekeerde hantering van die tydsverloop maak die eerste en tweede dele dan ’n beligting of eksposisie van die eerste deel, waardeur die handelinge van die derde deel, hoewel dit in  normale tydsverloop reeds afgeloop is, verklaar word. Hierdie gesigspunt suggereer dan ook die sirkelwerking van die bose in die karakters se lewens, wat vorentoe in die toekoms en agtertoe in die verlede op mekaar impak het. Chronologies eindig die verhaal met die selfmoord van Kobus Karba terwyl Klaas Kamer ’n ontmoeting met die duiwel het, maar hierdie gebeure word reeds in die eerste deel van die roman behandel. Die effektiewe gebruik van die achronologiese struktuur van die roman, waardeur die leser vanaf die tweede deel groter insig in die gebeure het as die karakters, die parodie op die plaasroman en die groots opgesette ontleding van die ewigdurende stryd tussen goed en kwaad maak hierdie roman ’n onbetwiste hoogtepunt in die Afrikaanse letterkunde. Teenoor die Lotriet familie staan die eenvoudige bruin mense van Ertmanstasie en op effektiewe wyse vind soortgelyke gebeurtenisse op Perdepoort onder hulle gemeenskap ook plaas, sodat dit wrang kommentaar word op die gebeure by Perdepoort. In groot mate is die figuur van Kobus Karba ’n saambindende faktor tussen die rassegroepe, aangesien Fielies klaarblyklik sy seun by Mietjie is."Kroniek van Perdepoort" verower die C.N.A.-prys in 1975, die Hertzogprys in 1976 en die W.A. Hofmeyr-prys in 1977.Hierdie werk word in 2013 deur Rob van der Veer in Nederlands vertaal, waar dit baie positiewe kritiek ontvang.

"Op die rug van die tier" vertel die verhaal van Wynand Vercuyl wat in sy laat-middeljare by sy werk by Eureka-Uitgewers ontslaan word weens die firma se finansiële probleme en dan sy lewensverhaal op versoek van mnr. Wessels, sy voormalige baas, skryf. Die verhaal word in die eerste persoon vertel en strek van sy geboorte, deur die dertigerjare tot by die onluste van 1976 en vertel van sy liefde vir sy eerste vrou en hulle egskeiding, sy seun se verhouding met ’n vrou en die kind wat daaruit gebore word, sy kortstondige liefde vir ’n ander vrou en die terugkeer van sy eerste vrou en hulle vreemde versoening. Dié streng persoonlike verhaal word geplaas binne die konteks van die politieke gebeure van Sharpeville en die onluste van 1976, waardeur die skrywer poog om die gegewe te verdiep met wisselwerking met groter magte waaroor die individu geen beheer het nie. Die werk is dan ’n allegorie van soeke na die sin van die lewe en redding vir die onsterflike siel, met die titel wat verwys na hoe moeilik dit is om bo te bly in hierdie lewe. Om af te klim is om tou op te gooi en die enigste oplossing is om op die rug van die tier te bly totdat jy hom getem het. Wynand vertel sy verhaal om ’n antwoord te vind op die vraag “Wie is ek?”, sodat dit ’n soeke na identiteit word. Terselfdertyd gee die verhaal ’n voëlvlug van die gewone Afrikaner se lewe in hierdie land en die faktore wat sy bestaan gevorm en geraak het. Wynand se kwelgeeste, wat as allegoriese simbole binne homself aanwesig is, sluit in Grapjas, Jongeling, Vrek, Vryer, Agie, Slimmerd en Verbeelder. Hy het gereelde gesprekke met hierdie figure wat lei tot ’n soort debat met homself, maar hierdie geeste word nooit werklik angswekkend of treiterend nie. Op interessante wyse distansieer Wynand hom ook gereeld van homself om dan kommentaar op homself te lewer, terwyl sy interaksie met mnr. Wessels verdere lig op sy persoonlikheid werp. Hierdie boek word in drie verskillende dele verdeel. In "Eksposisie" stel Wynand Vercuyl homself aan die leser voor en verduidelik hoe dit gekom het dat hy sy lewensverhaal skryf. "Boek 1:" "Annunsiasie" se titel verwys na die boodskap van die geboorte van Christus deur die engel Gabriël en is die boodskap wat elke mens ontvang wat na selfontdekking, heiligwording en eindelik na God lei. Wynand sluit by ’n Oosterse groep aan om te probeer om God deur meditasie te ontmoet, maar verwaarloos sy verhouding met sy vrou Cecilia en seun Guillaume. "Boek 2:" "Geboorte van ’n kind" het betrekking op die geboorte van Wynand se kleinseun, in wie hy die voortsetting van homself sien, maar is ook simbolies van die Christelike godsdiens waar die onsterflike ewigheidskind wag om in elke mens gebore te word. Wynand begin hier leer om lief te hê, te vergewe en te verdra. Eindelik is daar die boodskap dat God steeds engele op ons pad stuur, al neem hulle in die moderne wêreld soms koddige gestaltes aan. Al die treffende simboliek word egter nie deurgaans voldoende benut of gemotiveer nie.Hierdie boek word in 1983 vierde geplaas tydens die toekenning van die Louis Luyt-prys.

"Die loop van die rivier" bevat vier kort novelles of lang kortverhale. Die langste verhaal "Kan jy stilbly?" in hierdie bundel vertel van twee halfbroers, die wit Ado en bruin Jantjie, wat in die herfs van hulle lewens ’n reis na die Namakwaland onderneem om die afgrond tussen hulle te probeer oorbrug. Ado is suksesvol en ryk, terwyl Jantjie eenvoudig en arm is. Ado het egter sy lewe lank sy afkoms ontken en leef in selfbedrog, terwyl Jantjie sy identiteit erken en aanvaar. Die reis word ’n loutering vir Ado, wat eindelik daarin slaag om sy selfsugtige ingesteldheid af te lê. In "Sonder handvatsels" besef Klaus by sy vrou Hedi se doodsbed dat hulle, ten spyte van ’n langdurige gedeelde lewe, mekaar nooit werklik geken het nie en dat sy haar innerlike nooit werklik aan hom openbaar het nie. Die non Freda Bliss soek in "Die boeteling" na ’n mistieke belewenis met God, wat sy reeds in ’n visioen ervaar het. Dit is eers nadat sy die beeld laat vaar en daarmee saam die eie-ek dat sy berusting vind. "Albei bene bymekaar" se titel verwys na die stryd van die verwesterde swart man om sy tradisionele gelowe te versoen met sy Westerse stadslewe.

Die roman "Wolftyd" vertel die verhaal van ’n onbevredigende huwelik eers uit die oogpunt van die vrou (Leonie Obach), nadat die huwelik misluk het, en dan in die tweede deel uit die oogpunt van die man Luk Obach na aanleiding van sy nagelate jeugdagboeke, om die aanloop te skets. Na Luk se dood gaan Leonie na Duitsland om Luk se verlede te probeer verstaan. Luk word as ’n jong seun groot in Nazi-Duitsland met ’n Joodse pa en sterk pro-Duitse sentimente. Sy Joodse afkoms maak dit egter onmoontlik vir hom om aan te bly in Duitsland en hy moet noodgedwonge vlug voor die opmars van Hitler en sy soldate. Hierdie gebeure veroorsaak dat hy na Suid-Afrika kom en later hier sterf as ongelowige, siniese en ontnugterde ou man. Hy trou met Leonie, ’n Calvinisties-Afrikaanse vrou, wat hom nooit werklik liefde gee nie, terwyl hy self by herhaling ontrou is en selfs tydens ’n besoek aan Duitsland ’n buite-egtelike kind verwek. Leonie ontdek na sy dood die omvang van sy huweliksontrou, wat ’n groot bitterheid en woede in haar kweek. Sy gee haar dan met passie oor aan haar skeppingsdrang en haar fisiese aangetrokkenheid tot die jong kunsdosent Anton Brünner, maar dra steeds die letsels van vyf en twintig liefdelose huweliksjare. Eindelik ontvang sy besoek van Luk se seun uit Duitsland, wat aan haar Luk se jeugdagboeke gee waarin Luk sy ongelukkige jeug beskryf en die gebeure wat hom gemaak het wat hy geword het. Die verhaal is ’n boeiende studie van die stryd teen innerlike boosheid. Leonie se soektog na groter kennis van Luk lei ook tot groter selfkennis, waardeur sy besef dat sy deel was van die probleem en hierdie insig lei ook tot groter deernis. Die titel verwys na ’n tydperk waarin die menslikheid verlore gaan en boosheid die oorhand kry, wat van toepassing is beide op ’n samelewing (soos tydens die Nazi-bewind) en op die innerlike stryd binne die individuele mens.In 1992 is "Wolftyd" ’n finalis vir die M-Net-prys.

"Die donker kind" se hoofkarakter is Antjie-die-Skipper, wat aan die begin van die verhaal aan die Weskus verdrink en wie se lewensverhaal dan in die res van die roman aangeteken word. Deur die komitee wat ondersoek word om haar dood te ondersoek, lewer die skrywer sosiale kommentaar en word Antjie se dood die katalisator vir die dorpsmense wat hulle verlede en skuld laat herleef. Antjie raak in haar onskuldige jeug as onderwyser verlief op ’n Noorse visser, met wie sy trou. Hy verlaat haar na sowat vyf jaar en sy neem die agter gelate vissersboot saam met haar twee dogters oor en na haar dogters se vertrek gaan sy alleen voort. Die kern van haar geheim is die seun wat sy lank na die verdwyning van haar Noorse man gehad het. Die bestaan van hierdie kind was nie bekend nie en dit word eers ontdek wanneer tant Breggie na Antjie se dood deur haar briewe snuffel. Niemand weet wat van hom geword het nie, wie die vader is en of dit ’n bruin of wit kind is nie. Slegs die vroedvrou Leah Esau kan lig werp op hierdie raaisel en dit blyk dat sy die een is wat hom as haar eie grootgemaak het.Dit word algaande duidelik dat Antjie se verhouding met die bruin visserman Sam en die kind wat daaruit gebore is, vir haar geluk sou kon gebring het. Die verhouding was egter onmoontlik weens die politieke bestel en die gemeenskapswaardes van die tyd.Hierdie boek word in 1998 oor die radio voorgelees.

"Vos" se handeling geskied hoofsaaklik op ’n plaas in die Hantam, waar die San-kultuur ’n groot rol speel. In die eerste gedeelte van die boek toon dit ook verskeie raakpunte met die Bybelboek Job (wat in die teks self genoem word), waar beide Job en Hendrik Vos boere is en begin met teenspoed en eindig met voorspoed, hoewel Vos se voorspoed meer geestelik as materieel van aard is. Vos is leier van die kerkraad op ’n dorp in die Noordweste wat reeds jare lank deur droogte geteister word. Eindelik daag Vos God uit en verklaar dat as God niks gaan doen nie, hy gedwing sal voel om iets te doen. Hy onderhandel met die reënmaker, die San Hans Bokpoot (so genoem weens die twee tone aan sy een voet), en sluit met sy bemiddeling ’n kontrak met die duiwel waarna hy die enigste boer is wat reën kry. Voorspoed volg, maar dinge begin skeefloop onder die invloed van die duister magte wat Vos ontketen het. Dominee Kossies word gedwing om in te gryp en hy dryf die bose uit Vos uit. Goethe se “"Faust"” is ’n verdere interteks vir hierdie gedeelte. Die tweede gedeelte het as interteks Patrick White se "Voss", waar die hoofkarakter ’n uitgebreide reis deur die land onderneem om die mense te waarsku teen wat met hom gebeur het. Hy vind egter grootliks die mensdom se preokkupasie met selfbelang, wat hulle daarvan weerhou om die boodskap te ontvang.In 2000 is "Vos" op die kortlys vir die toekenning van die M-Net-prys.

Nege van die kortverhale wat Anna M. Louw in die tydperk tussen 1952 en 1960 skryf, word in "'n Geseënde dag" gebundel. Die verhale sentreer veral rondom randfigure in die samelewing, soos oumense, armes en eensames. Hoogtepunte in hierdie bundel is die verhale "Herbert Birnzweig se slaaplose nag" en "Dié soort liefde", wat fokus op die selfsug in die ouderdom. Baie van die verhale is egter nie heg genoeg gestruktureer nie en eindig onbevredigend, sodat die bundel as geheel ongelyk aandoen. Van haar verhale word in versamelbundels opgeneem, waaronder "Portret van ’n Deugniet" (wat oorspronklik in "Sarie Marais" van 28 November 1956 verskyn) in "Dames 17" onder redaksie van C.J.M. Nienaber en "Wandeling met die kinders" in "Vrou: Mens" saamgestel deur Corlia Fourie. Ander versamelbundels wat haar werk opneem sluit in "Borde borde boordevol" en "Sewe sondes, nee meer", beide saamgestel deur Hennie Aucamp, "Kompas" van J.P. Smuts, "Vertellers 2" van Merwe Scholtz, "Op Afrikaanse werf" van A. Schwerdtfeger en N.J. Snyman, "Trekvoëls" van A.P. Grové en "Stad en stedelig", ’n versamelbundel met sketse en vertellings oor wêreldstede.  Die essay "Hoogland onder die sterre" bevat haar jeugherinneringe en dit word in die versamelbundel "Klein koninkryk" opgeneem.

Sy skryf drie reisverhale. Die Wes-Europese lande word beskryf in "Agter my 'n albatros". Die reis word per skip van Suid-Afrika onderneem en sy doen onder andere die Kanariese Eilande aan, waarna sy Duitsland, Oostenryk, Frankryk, Italië, Switserland, Nederland, België en Engeland besoek. A.P. Grové neem die gedeelte "Stad met baie harte" (oor Rome) uit hierdie boek op in "Trekvoëls", ’n versamelbundel met reissketse. Die Skandinawiese lande (Denemarke, Finland, Swede en Noorweë) asook Rusland word beskryf in "Die wat met fluite loop", waaruit A.P. Grové "’n Nuwe ou stad en ’n ou nuwe stad" in "Trekvoëls" opneem. ’n Reis deur Israel is die tema van "Die derde tempel" waarin sy haar belewing van die Bybel met die konkrete ervarings van haar reis aanvul. Hierdie reisverhale bevat benewens die algemene beskrywing ook agtergrondinligting soos die geskiedenis van die land of gebied, terwyl sy ook telkens haar eie indrukke en opinie gee. Ook die klein menslike momente sien sy raak, wat kleur aan die vertellings verleen.

Ook op dramagebied lewer sy ’n bydrae, hoewel haar dramas oor die algemeen nie dieselfde hoogtes as haar prosa bereik nie. Reeds in 1952 met die Van Riebeeck-fees se dramawedstryd verower sy ’n derde prys vir haar inskrywing. Sy skryf die klug in drie bedrywe, "Oom Kolie gee raad", waarin vele komiese misverstande opduik tydens ’n egpaar se huweliksherdenking en Oom Kolie se inmenging nie juis die situasie verbeter nie. Haar eenbedryf "Goud" (wat sy vir ’n ATKV-wedstryd inskryf) word opgeneem in die versamelbundels "Uitgesoekte eenbedrywe", onder redakteurskap van Gerhard J. Beukes, en "Kollig" onder redaksie van Charles Fryer. Hierdie drama toon hoe maklik ’n mens dit waarvoor jy die liefste is van jou kan vervreem, sonder dat jy eens daarvan bewus is. Adriaan de Beer soek onsuksesvol na goud op sy Vrystaatse plaas om vir sy vrou en kind ’n beter lewe te kan skep. Sy fokus is egter so sterk op hierdie soeke dat hy sy huwelik verwaarloos en byna sy vrou se liefde verloor, wat baie kosbaarder is as goud. Die eenbedryf "Die beskermengel" verskyn in Ken Swart se "Die beskermengel en ander eenbedrywe" en word ook deur W.P. Steenkamp opgeneem in "Die reënboom en ander eenbedrywe". Dit is ’n komedie waarin die selfsugtige skrywer Jurgens gekonfronteer word deur sy gewese vrou (Susanna, die beskermengel van die titel), sy huidige vrou (die naïewe maar steeds lojale Hannie) en sy nuutste minnares, die hipermoderne maar oppervlakkige Tosca Smith. Jurgens het vir Hannie verlaat om by Tosca in te trek (net soos hy nege jaar tevore vir Susanna verlaat het vir Hannie), maar word nou deur die drie vroue in sy lewe gedwing om sy ware aard in die oë te kyk. In die proses word hy afgetakel sodat hy teen die einde feitlik weerloos agtergelaat word. Hierdie drama word ook vir die radio verwerk en uitgesaai.

Die hoorspel "Drie dae na die land Moria" het die versoekings wat Abraham ondervind terwyl hy met Isak op pad is na die berg Moria om hom te offer as tema. Elke dag kom die duiwel met ’n nuwe versoeking om Abraham se geloof te toets en elkeen van hierdie versoekings is ’n drama in die kleine. Abraham kom eindelik tot die helder besef dat hy God se gawe (Isak) hoër geplaas en meer liefgehad het as God self. Hierdie hoorspel word in 1970 deur die Afrikaanse Diens van Radio Suid-Afrika uitgesaai en word ook opgeneem in Leendert Dekker se versamelbundel "Drie Bybel-hoorspele". Die hoorspel "Twee broeders reis saam" word opgeneem in "Hoorspelkeur." Terwyl hy per motor op reis is laai die predikant Okkie Grové die voortvlugtende misdadiger Billy Havenaar op, wat voorheen saam met hom op skool was. Deur die gebruik van dialoog en woordkeuse word die karakters ontbloot en gedifferensieer. Hierdie stuk word deur CARFO in ’n rolprent verwerk. Sy verwerk ook "Die voortreflike familie Smit" vir die televisie. In 1985 is sy medewenner van ’n SARUK-toneelprys onder haar getroude naam, Anna Bassel, vir die drama "Seun van die daeraad", wat in 1987 deur TRUK opgevoer is.

In 1976 hou die Afrikaanse Taal- en Kultuurbond ’n huldigingsgeleentheid vir haar, met Bartho Smit wat die huldigingsrede lewer. Die Potchefstroomse Universiteit vir Christelike Hoër Onderwys ken in 1990 ’n eredoktoraat aan haar toe en sy ontvang in hierdie jaar ook ’n goue medalje van die Premio Adelaide Ristori – ’n Italiaanse onderskeidingstoekenning aan die vrou wat die gemeenskap op uitmuntende wyse gedien het. In 1996 vereer die Federasie van Afrikaanse Kultuurverenigings (FAK) haar met ’n oorkonde vir die groot bydrae wat sy gelewer het tot die bevordering van die Afrikaanse geskiedenis.

Ander pryse sluit in:






</doc>
<doc id="32154" url="https://af.wikipedia.org/wiki?curid=32154" title="Scheepersprys vir Jeugliteratuur">
Scheepersprys vir Jeugliteratuur

Die Scheepersprys vir Jeugliteratuur is 'n letterkundige toekenning deur die Suid-Afrikaanse Akademie vir Wetenskap en Kuns, ter 'bevordering van hoogstaande Afrikaanse jeugliteratuur vir die rypere jeug'. Die toekenning is die eerste keer in 1956 gemaak na twee private skenkings deur dieselfde familie. Letterkundige en opvoedkundige gehalte, asook 'n tentoonstelling van 'egte Afrikanerkaraktereienskappe en nasietrots' speel 'n belangrike, maar nie-bindende rol. Die prys word sedert 1974 driejaarliks toegeken. 




</doc>
<doc id="32155" url="https://af.wikipedia.org/wiki?curid=32155" title="WinSCP">
WinSCP

WinSCP is 'n grafiese, oopbron, Secure Shell en File Transfer Protocol-kliënt vir Microsoft Windows. Die ouer SCP-protokol word ook ondersteun. Die hooffunksie van die program is om lêers veilige tussen 'n lokale en 'n eksterne rekenaar te kopieer.



</doc>
<doc id="32156" url="https://af.wikipedia.org/wiki?curid=32156" title="Ernest Hemingway">
Ernest Hemingway

Ernest Miller Hemingway (21 Julie 1899 — 2 Julie 1961) was 'n Amerikaanse romanskrywer, kortverhaalskrywer, en joernalis. Hy ontvang in 1953 die Pulitzerprys vir "The Old Man and the Sea," en die Nobelprys vir Letterkunde in 1954.

Hy is gebore in "Oak Park", Illinois, 'n voorstad van Chicago. Sy vader was 'n plattelandse geneesheer. Hy voltooi sy hoërskoolloopbaan in dieselfde voorstad, maar wou nie universiteit toe gaan nie.

In die plek daarvan begin hy sy skrywersloopbaan as 'n junior verslaggewer vir "The Kansas City Star". Hy werk daar vir ses maande, maar behou die koerant se riglyne vir goeie skryfwerk dwarsdeur sy loopbaan: "Gebruik kort paragrawe.Gebruik kragtige [taal]. Wees positief, en nie negatief nie."

Hy probeer daarna by die Amerikaanse weermag aan te sluit om sodoende by die Eerste Wêreldoorlog betrokke te wees. Sy swak visie verhinder hom, en hy sluit by die Rooi Kruis-ambulansdiens aan. Só beleef hy wel die brutaliteit van oorlog. Hy word verwond en dit beëindig sy loopbaan as ambulansbestuurder. Hy spandeer die res van die oorlog deur te werk in 'n hospital in Milaan, Italië.

Na die oorlog keer hy vir 'n kort periode terug na Illinois, voordat hy himself in Toronto, Kanada vestig. Daar werk hy vir die "Toronto Star" vir 'n kort periode voordat hy weer na Chicago terugkeer.

Hy trou in 1921 met sy eerste vrou, Hadley Richardson. Aan die einde van daardie jaar trek hulle na Parys, Frankryk, en dek die Grieks-Turkse oorlog vir die "Toronto Star". Gertrude Stein word daar sy mentor, 'n ontmoeting wat direk lei tot 'n buitelandse Amerikaanse groep wat uiteindelik bekend staan as die "Verlore generasie".

Sy eerste seun word gebore in 1923, nadat hulle na Toronto teruggekeer het. Weens 'n geskil met sy redakteur bedank hy by die koerant teen die einde van daardie jaar.

Hy skei in 1927 van Hadley Richardson en trou met Pauline Pfeiffer. As gevolg van haar geloofsoortuiging, bekeer hy hom tot die Rooms-katolieke geloof. Hulle trek in 1928 na Key West in Florida. Kort daarna pleeg sy vader selfmoord. Sy tweede seun is ook in daardie jaar gebore, met sy derde seun 'n paar jaar daarna. Hy reis 'n paar keer na Spanje, asook een keer na verskeie lande in Afrika, en Kuba. Hierdie reise, soos ook sy ander lewenservarings, beïnvloed sy oeuvre sterk.

In 1937 berig hy in Spanje oor die Spaanse Burgeroorlog vir die Noord-Amerikaanse Koerant-alliansie. Tydens hierdie periode beweeg hy weg van die kerk, en loop sy huwelik op die rotse. Hy skei weer in 1940.

Net 'n paar weke ná die egskeiding, trou hy met sy derde vrou, Martha Gellhorn. Sy het hom vir vier jaar in Spanje vergesel.

Tydens die Tweede Wêreldoorlog, neem hy aan die skeepsoorlog deel, en werk ook as oorlogskorrespondent in Europa.

Hy skei weer eens in 1944, en trou vir die vierde keer, met Mary Welsh. Die egpaar vestig hulle in Kuba.

Hy ontvang die Pulitzerprys in 1953 vir "The Old Man and the Sea". Hy ontvang die Nobelprys die volgende jaar.

Hy word ernstige beseer in 'n jagongeluk en 'n maand later in 'n veldbrand, sodanig dat hy nie na Stockholm kan reis om sy Nobelprys in ontvangs te kan neem nie.

Hy ontvang electrokonvulsiewe terapie (EKT) vir depressie . Hy poog om selfmoord te pleeg vroeg in 1961 en is suksesvol met 'n tweede poging in sy tuiste in Ketchum, Idaho. Hy skiet homself met 'n haelgeweer deur die kop.






</doc>
<doc id="32158" url="https://af.wikipedia.org/wiki?curid=32158" title="Rømmegrøt">
Rømmegrøt

Terwyl die suurroom kook, word die bottervet afgeskep en meel en melk ingeroer. Die pap word saam met die afgeskepte bottervet, kaneel en suiker en dikwels ook rooi sap bedien en kan warm of koud geniet word.

Die verskillende streke van Noorweë het dikwels hul eie metodes vir rømmegrøt. In Vestland word griesmeel gebruik, terwyl in Orkdal minder room en meer meel bygevoeg word. Volgens die resepte van Aulestad word slagroom, rysgriesmeel en suurmelk (of kefir) as die belangrikste bestanddele bygevoeg.


</doc>
<doc id="32159" url="https://af.wikipedia.org/wiki?curid=32159" title="Maleisiese Grand Prix">
Maleisiese Grand Prix

Die Maleisiese Grand Prix was 'n jaarlikse Formule Eenmotorwedren in Sepang, Maleisië. Die finale wedren was op 1 Oktober 2017.

Die wedren is in 1999 vir die eerste keer by die Sepang Internasionale Renbaan gehou en is gewen deur Eddie Irvine, wat hom gehelp het met sy kampioenskapambisies. In 2000 het Michael Schumacher gewen, met Rubens Barrichello tweede. Dit was dieselfde geval in 2001, behalwe vir 'n kort reënbui wat die ren net na die wegspring getref het. In 2002 het Ralf Schumacher gewen en in 2003 het Kimi Räikkönen sy deurbraakoorwinning behaal. 

In 2004 het Michael Schumacher weereens gewen. Fernando Alonso het in 2005 gewen en in 2006 het Giancarlo Fisichella gewen met Alonso tweede. Fernando Alonso het sy eerste oorwinning vir die McLarenspan behaal in 2007 en in 2008 het Kimi Raikkönen weereens gewen.


</doc>
<doc id="32161" url="https://af.wikipedia.org/wiki?curid=32161" title="DOS (bedryfstelsel)">
DOS (bedryfstelsel)

DOS ("Disk Operating System") is 'n bedryfstelsel vir rekenaars met skyfaandrywers (disk drives). Persoonlike rekenaars wat met diskette werk het algemeen beskikbaar geraak, en om dit makliker te maak om met die rekenaars te werk, was dit was nodig om 'n bevel-prosesseerder en hulpprogramme te laai voor beheer aan die gebruiker oorgegee word.

In 1973 skryf Gary Kildall een van die eerste diskettebedryfstelsels in die PL/M programmeertaal. Hy noem dit CP/M.

Ses jaar later, in 1979, kom Apple al uit met sy DOS 3.2. In 1980 wil "Seattle Computer Products" (SCP) 'n bedryfstelsel vir die 8086-sisteem hê, en besluit om dit self te ontwikkel, omdat Digital Research vertraag was met die ontwikkeling van hulle CP/M-86 bedryfstelsel. SCP se nuwe bedryfstelsel word QDOS 0.10 genoem, wat nie soos verwag vir "Quality Disk" staan nie, maar vir "Quick and Dirty Operating System", omdat dit in slegs twee maande ontwikkel was. Ondanks die snelle ontwikkeling, blyk dit dat die bedryfstelsel goed werk en een week later kom EDLIN op die mark.

In Oktober 1980 sluit Paul Allen (van Microsoft) 'n kontrak met SCP om hulle DOS-weergawe aan 'n anonieme klant te mag verkoop (wat later IBM blyk te wees). Microsoft betaal minder as 100 dollar vir die regte aan SCP. Twee maande later hernoem SCP sy QDOS na 86-DOS en bring dit uit as weergawe 0.3. Microsoft koop dan die (nie-eksklusiewe) regte om 86-DOS op die mark te bring.

In Februarie 1981 loop "MS-DOS" vir die eerste keer op 'n prototipe van die IBM Persoonlike Rekenaar, en in Julie koop Microsoft alle regte van SCP en doop die bestuurstelsel amptelik MS-DOS.

Na die POST-proses van die PC begin DOS loop met 'n aantal programme, onder andere die "autoexec.bat" lêer. In die lêer word aangedui watter opdragte uitgevoer moet word. Na die uitvoer van autoexec.bat kom die gebruiker op die opdraglyn (command line) te staan, waarop verdere bevele ingetik kan word.

Die volgende variasies (klone) van DOS was vrygestel:


</doc>
<doc id="32162" url="https://af.wikipedia.org/wiki?curid=32162" title="Federasie van Afrikaanse Kultuurvereniginge">
Federasie van Afrikaanse Kultuurvereniginge

Die Federasie van Afrikaanse Kultuurvereniginge (afgekort FAK) is 'n artikel 21-maatskappy sonder winsbejag wat in Desember 1929 gestig is om die landwye koördinering van Afrikaner-kultuurorganisasies te behartig.

Hul lede bestaan nie net uit nasionale en provinsiale Afrikaanse organisasies nie, maar het ook individuele lede. Die FAK stel homself ten doel om die belange van Afrikaners en die Afrikaanse wêreld in die algemeen te bevorder. Die FAK skakel en onderhandel met die regering namens sy lede-organisasies (sonder om hulle reg om dit self ook te doen weg te neem). Lede van die FAK verkies jaarliks verteenwoordigers vir hul direksie. Tydens die jaarlikse ledevergadering word ook verslag van aktiwiteite gedoen en verdere optrede beplan.



</doc>
<doc id="32165" url="https://af.wikipedia.org/wiki?curid=32165" title="FAK-sangbundel">
FAK-sangbundel

Die FAK-sangbundel, aanvanklik genoem die F.A.K.-volksangbundel vir Suid-Afrika, is 'n sangbundel wat Afrikaanse volksmusiek bevat en deur die Federasie van Afrikaanse Kultuurvereniginge (FAK) uitgegee word. Die eerste weergawe het in 1937 sy verskyning gemaak en word beskou as die mees omvattende versameling Afrikaanse lirieke met bladmusiek. Dit dien as verwysingswerk vir ’n groot aantal kulturele organisasies (soos die Voortrekkers en jeugkampe), koormeesters en ook skole.

Van die populêre liedjies in die FAK-sangbundel sluit in:



</doc>
<doc id="32168" url="https://af.wikipedia.org/wiki?curid=32168" title="Remote Installation Services">
Remote Installation Services

Remote Installation Services is 'n Microsoft bediener produk wat rekenaars met 'n PXE BIOS in staat stel om oor 'n netwerk te laai sodat 'n bedryfstelsel daarop ontplooi kan word.

Wanneer 'n werkstasie, wat opgestel is om vanaf PXE te laai, met die laaiproses begin sal dit 'n BOOTP versoek oor die netwerk uitstuur. Die DHCP-bediener wat die versoek ontvang sal dan 'n IP-adres aan daardie masjien verskaf en die DNS-Bediener sal die kliëntrekenaar na die RIS-bediener verwys wat op sy beurt 'n laaiprogram (dikwels na verwys as die "OS Chooser") sal aanstuur. Wanneer die OS Chooser gelaai is moet die gebruiker sy identiteit bevestig deur 'n gebruikersnaam en wagwoord aan die Domeinbeheerder te stuur en kan hy 'n Windows-beeld kies om te installeer. Die bronlêers vir elke beeld kan pasgemaak word deur nutsprogramme om dit op datum te bring, om installasies sonder toesig uit te voer en om sagteware saam met die bedryfstelsel te laai.

Remote Installation Services is saam met Windows 2000 vrygesntel as 'n opsionele komponent. Aanvanklik het dit slegs die verspreiding van die Windows 2000 Proffesional weergawe ondersteun maar is met Service Pack 3 uitgebrei om die netwerkinstallasie van Windows 2000 Server ook moontlik te maak. RIS is later twee keer opgedateer; eerste om Windows XP te ondersteun en later ook om Windows Server 2003 te ondersteun. Met die vrystelling van Service Pack 2 vir Windows Server 2003 is RIS vervang met Windows Deployment Services.

Op Windows 2003 word twee dienste vereis om netwerkinstallasies te ondersteun: DHCP en die Remote Installation Service. Die installasiebediener tree op as 'n DHCP-instaanbediener om laai- en lêernaainstruksies aan die kliënte te verskaf. RIS gebruik UDP-poort 4011. om die inhoud van OS Chooser se blaaie aan te stuur. Verder kan die diens ook drywersagteware aan kliënte verskaf; dit word ook dikwels gebruik om die werkstasie se netwerkkaartdrywer te verskaf wat vereis word om OS Chooser te loop en om die gedeelde lêer, waar die Windows-beeld lê, te monteer.



</doc>
<doc id="32169" url="https://af.wikipedia.org/wiki?curid=32169" title="Leon Uris">
Leon Uris

Leon Marcus Uris (3 Augustus 1924 – 21 Junie 2003) was 'n Amerikaanse skrywer, bekend vir sy historiese fiksie en intensiewe navorsing wat sy romans voorafgegaan het.

Leon Uris is gebore in Baltimore, Maryland, in die VSA. Hy was die seun van Joods-Amerikaanse ouers. Sy vader het 'n jaar in Palestina spandeer ná die Eerste Wêreldoorlog voordat hy na die VSA emigreer het.

Uris maak nooit hoërskool klaar nie – hy het die vak Engels drie maal gedruip.

Hy sluit aan by die Amerikaanse Vloot op sewentienjarige ouderdom, en werk in die Tweede Wêreldoorlog as radiobemanner vanaf 1942 tot 1945.

Hy kry malaria, en terwyl hy aansterk in San Francisco ontmoet hy Betty Beck, met wie hy in 1945 trou.

Hy werk ná die oorlog as draaiboekskrywer en koerantkorrespondent.

Hy is drie maal getroud. Hy het drie kinders by Betty, en skei van haar in 1968 en trou toe met Margery Edwards in 1969. Sy sterf die volgende jaar in wat as 'n selfmoord beskou word. Hy trou weer in 1970 met Jill Peabody. Hulle het twee kinders, voordat hulle skei in 1989.

Hy sterf aan nierversaking in Long Island, New York op agt-en-sewentigjarige ouderdom.





</doc>
<doc id="32170" url="https://af.wikipedia.org/wiki?curid=32170" title="Muriel Spark">
Muriel Spark

Muriel Spark (1 Februarie 1918 – 13 April 2006) was 'n vooraanstaande Skotse romanskrywer.

Sy is gebore in Edinburg en genoem Muriel Sarah Camberg. Na hoërskool neem sy 'n kursus in sakekorrespondensie en précis-skryfwerk, gee Engels by 'n kollege vir 'n kort periode en werk daarna as 'n sekretaresse by 'n winkel.

Sy trou op 3 September 1937 met Sidney Oswald Spark en trek na Rhodesië (tans Zimbabwe). In 1940 los sy haar seun Robin - gebore in Julie 1938 - by haar man en keer in 1944 na Engeland terug. Sy het nooit weer 'n gesonde verhouding met haar seun gehad nie. Sy werk vir die Britse intelligensie tydens die Tweede Wêreldoorlog. Haar loopbaan as skrywer begin na die oorlog, en veral nadat sy tot die Rooms-Katolieke geloof bekeer het. Sy trek na New York Stad vir 'n rukkie, en daarna na Rome, waar sy die kunstenaar en beeldhouer Penelope Jardine ontmoet in 1968. Hulle gaan bly in die Toskane, in die dorpie Civitella della Chiana tot met haar dood. Sy kry ereburgerskap van die dorpie in 2005.





</doc>
<doc id="32171" url="https://af.wikipedia.org/wiki?curid=32171" title="M.E.R.">
M.E.R.

Miemie Rothmann (1875–1975, bekend as M.E.R.) was ’n bekroonde Afrikaanse skrywer wat onder haar voorletters (M.E.R.) gepubliseer het. Sy is een van die eerste vroue in die land om ’n B.A.-graad te behaal, een van die eerste vroulike Afrikaanse joernaliste, ’n vegter vir vrouestemreg en selfs vir ’n ruk ondervoorsitter van die Kaaplandse Nasionale Party. As skrywer verower sy die Hertzogprys en sy skryf ook kinder- en jeugverhale.

Maria Elizabeth Charlotte Rothmann is op 28 Augustus 1875 op Swellendam gebore. Sy was die jongste van nege kinders. Daar was vyf seuns in die gesin, naamlik Hendrik Sebastiaan (1856, wat baie jonk oorlede is, waarskynlik by geboorte), Gerhardus Johannes (Gert – 1858), Frederik Lindenberg (Fritz – 1860), Hendrik Benninghof (1863) en Jan Carel (1872, wat ook baie jonk oorlede is); en vier dogters, naamlik Martha Louisa (Martjie – 1862), Aletta Amelia (Lettie – 1866), Anna Wilhelmina (Annie – 1868) en sy sel. Sy het ook ’n halfsuster, Christina (Chrissie) Kuhn uit haar pa se eerste huwelik met Maria Christina Kuhn. Maria is in 1854 met die geboorte van Chrissie oorlede en Chrissie word daarna by haar ma se familie groot.

M.E.R se ouers is Gerhardus Johannes Henricus Rothmann (12 November 1833 – 4 April 1876) en Anna Wilhelmina (Annie) Lindenberg (12 Junie 1837 – 13 Julie 1917) en hulle is op 9 Oktober 1855 getroud. Haar pa, ’n wamaker op Swellendam, ly groot skade wanneer ’n paar geboue van die familie in die 1850’s afbrand en die koms van treine die wamaakbedryf nadelig beïnvloed. Hy speel teen die einde van 1860 bankrot en is daarna afhanklik van allerhande los werkies om sy gesin te onderhou. In 1876 is hy op 42-jarige ouderdom op Montagu, waar hy stukwerk gedoen het, aan maagkoors oorlede en hy laat die gesin in armoede agter. M.E.R. was toe slegs nege maande oud en teen die tyd dat sy vyf jaar oud word, is haar oudste broer Gert en oudste suster Martjie ook reeds oorlede, beide aan maagkoors. Deur kleremaak en ongereelde bydraes van die ouer broers en die dorp se mense moet die moeder dan die gesin versorg.

M.E.R. ontvang haar gehele skoolloopbaan onderrig deur die medium van Engels. Sy begin op vyfjarige ouderdom skoolgaan by ’n klein Sendingskooltjie op haar tuisdorp, die Christ Church Mission School. Hier is miss Ella Bramley, dogter van die Engelse predikant, haar eerste onderwyseres. Die opvoeding hier is uiteraard gebrekkig en dit belemmer M.E.R. se vooruitgang. Op tienjarige ouderdom gaan sy dan na die meisieskool op die dorp, die Hugenote-seminarie, waar miss Etta Colby van Amerika eers die hoof was en later opgevolg is deur die Britse miss Ellen Middleton. Die openbare eksamens is destyds afgeneem deur die "University of the Cape of Good Hope" en sy slaag in April 1889 die eksamens vir die “elementary subjects”. In Januarie 1891 slaag sy die eksamens vir die vyfde en sesde standerds met lof en in Julie 1891 slaag sy die School Higher eksamen (ekwivalent van standerd agt) in die eerste klas, met vakke Engels, Geskiedenis, Nederlands, Rekenkunde, Algebra en Plantkunde. Weens haar puik uitslae verwerf sy ’n beurs en studeer verder aan die Rynse Meisies-Instituut op Stellenbosch, waar sy in die koshuis bly. Hier matrikuleer sy in Junie 1893 in die eerste klas en behaal die tiende beste resultate in die land, en verwerf terselfdertyd die tweedegraadse onderwysdiploma. Twee beurse word op grond van haar goeie resultate aan haar toegeken, naamlik die Queens Scholarship en die Webb Scholarship en sy studeer dan van Julie 1893 tot 1896 aan die South African College in Kaapstad (nou die Universiteit van Kaapstad).

Destyds was graadkursusse verdeel in ’n intermediêre deel vir die eerste jaar, wat deur alle studente geneem is, ongeag of hulle verder sou studeer in ’n geestes- of natuurwetenskaplike rigting. Die vakke was Grieks, Latyn, Letterkunde, Nederlands, Engels, Konstitusionele Geskiedenis, Fisika, Rekenkunde, Driehoeksmeetkunde, Algebra en Meetkunde. In haar eerste jaar verwerf sy die tweede prys vir Nederlands, ’n prys uitgeloof deur Marie Koopmans-de Wet. Hierna begin sy met die studies vir die B.A.-graad in die afdeling lettere en filosofie, met vakke Grieks, Latyn, Engelse en Nederlandse letterkunde, Sielkunde en Logika. Sy slaag eindelik in die eerste klas en is een van die eerste vroue in die land om ’n B.A.-graad te behaal. In hierdie tyd neem sy ook vir ’n kort rukkie tekenklasse by die bekende skrywer Melt Brink in Kaapstad.

Hierna gee sy vanaf die tweede deel van 1896 skool by haar alma mater op Swellendam, met miss Ellen Middleton steeds as hoof. Teen die einde van 1897 vertrek sy na Johannesburg, waar sy en haar suster Annie, ’n onderwyseres, eers in ’n huis in Eloffstraat en dan in Fordsburg saamwoon. Haar broer Frits werk in hierdie tyd op die myne net buite Johannesburg en die susters sien hom gereeld. M.E.R. het nie van skoolhou gehou nie en soek dus ander werk, wat sy as klerk by ’n prokureurskantoor kry. Hier ontmoet sy die prokureur Matthys Roux, aan wie sy later verloof raak. Na slegs sowat ’n maand bedank sy egter die sieldodende werk as klerk en kry ’n aanstelling as onderwyseres by die openbare skool in Fordsburg. Hier is die amptelike onderwystaal Hollands, maar die opvoeding geskied in werklikheid in Afrikaans as die algemene omgangstaal. Later sluit sy haar by haar suster Annie aan as onderwyser by ’n Engelse nie-staatskool van die Simmer & Jack-myn en hulle bly ook op die myn. Na sowat ’n jaar, toe die leerlingtal daal, aanvaar M.E.R. ’n pos by ’n Engelse skool in Boksburg, waar sy die enigste onderwyseres was. Sy ry elke dag per fiets die sowat twintig kilometer skool toe en terug. Nadat Annie ’n pos kry by ’n Joodse skool in Johannesburg, trek die susters weer, Anna na Johannesburg en M.E.R. na Boksburg. Met die uitbreek van die Anglo-Boereoorlog daal die leerlingtal van die skool waar sy onderwys gee en sluit vroeg in 1900, waarna sy by haar suster Annie in Johannesburg gaan woon.

Teen September 1900, tydens die Anglo-Boereoorlog, keer sy terug Kaap toe en vertoef ’n paar maande op Worcester, waar haar suster Annie later by haar aansluit. Hiervandaan keer hulle terug na hulle moeder op Swellendam. Vroeg in 1901 kry sy ’n pos by ’n plaasskooltjie in die Montagu-distrik, maar na ’n kwartaal word sy verplig om te bedank. Die Kaapse regering was nie geneë met die aanstelling van onderwysers met ’n Transvaalse gesindheid in staatskole nie en hoewel sy aanstellings by verskeie skole kry, word toestemming deur die owerhede telkens geweier. Hierdie deur word dan effektief vir haar en haar suster toegemaak. Sy keer dus terug na Swellendam. In 1901 gaan sy na Grahamstad waar sy by haar broer Hendrik en sy familie inwoon. Sy aanvaar ’n pos om skool te hou by ’n Engelse privaatlaerskool, waar Herbert Charles Gordon Oakshott die hoof was. Hulle raak verlief op mekaar en nadat sy haar verlowing verbreek, tree sy op 18 September 1902 in die huwelik met Oakshott. Uit die huwelik word twee kinders gebore. James Rothmann (wat sy later laat verander na Jacobus Rothmann, met noemnaam Koos) word gebore op 14 Augustus 1903 in Grahamstad en Anna Wilhelmina op 11 Julie 1904 in Swellendam. Anna word later ook ’n bekende en bekroonde jeugverhaalskryfster.

M.E.R. se huwelik vaar vroeg reeds in troebel waters omdat haar man nie in staat is om met geld te werk nie en groot skulde aangaan wat onmoontlik terugbetaal kon word, wat hulle finansieel ruïneer. Reeds aan die einde van 1903 is die skool genoodsaak om toe te maak en keer sy terug na Swellendam, met haar man wat veral in Kaapstad as boorman werk en soms Swellendam aandoen om by haar te wees. Die huwelik word informeel in 1905 ontbind, waarna M.E.R. haar nooiensvan vir haar en haar kinders terugneem. Op 4 Julie 1911 skei hulle formeel in die hooggeregshof in Bloemfontein. Na die egskeiding sien sy haar gewese man nooit weer nie. Hy het reeds voor die egskeiding ’n verhouding met ’n ander vrou en aanvaar vaderskap vir die twee kinders wat uit die verhouding gebore is. Op 13 Junie 1925 is hy in Pretoria oorlede. Die impak van die egskeiding op M.E.R. was erg, omdat dit in daardie dae nog as ’n groot skande beskou is. Sy put egter inspirasie uit die voorbeeld van haar eertydse onderwyseres, Etta Colby, wat ook ’n geskeide vrou was maar desnieteenstaande lewensblyheid uitgestraal het en voortgegaan het met waardevolle diens aan die gemeenskap.

M.E.R. hou aanvanklik op Swellendam vir Annie huis en doen vertalings en afskryfwerk, terwyl sy ook op doodkiste die naam, ouderdom en ’n skrifwoord in olieverf skilder. Oom Tommie Ravenscroft, ’n bekende fotograaf, het haar sy kuns geleer en met haar broer Frits se hulp is ’n donkerkamer in die agterplaas gebou en goed toegerus, sodat sy ook hieruit ’n verdienste kon kry. In 1907 was haar suster Annie assistente in die groot skool onder prinsipaal Bowes, wat lojaal was teenoor die Engelse regering. Annie en haar kollega Marthinus Siebert reël ’n konsert en koop met die inkomste Nederlandse boeke vir die skool se biblioteek, onder meer dertien van D’Arbez se boeke. Mnr. Bowes het die inspekteur laat kom en dié het beslis dat elf van hierdie dertien onskadelike boeke ongewenste leesstof is. Anna en Marthinus is by die skoolkomitee en Departement aangekla, verhoor en gevonnis, en Annie is ontslaan. Saam met Annie begin M.E.R. dan in 1907 ’n “opposisie skooltjie” op Swellendam om die verengelsingsbeleid teen te werk, wat so suksesvol is dat dit later ’n derde van die dorp se kinders oplei. Hulle kan dit egter nie bekostig om skoolgelde te hoog te maak nie en na drie jaar word hulle in April 1910 weens finansiële druk genoop om op weliswaar voordelige terme vir hulle weer met die staatskool saam te smelt. M.E.R. word aangestel op die personeel van die verenigde skool, waar sy voortaan gedwing word om in Nederlands en Engels klas te gee. Haar moeder se gesondheid gaan intussen agteruit en in 1915 neem sy haar intrek by M.E.R. aan huis. In 1917 word deur bemiddeling van haar suster Lettie ’n tak van die Afrikaanse Christen Vrouevereniging (ACVV) op Swellendam gestig, waarvan M.E.R. lid word.

Vroeg in 1917 bedank sy haar onderwyspos omdat sy weer trouplanne kry, hierdie keer met die boer Pieter Arnoldus (Nols) Uys van die plaas Bontebokskloof buite Swellendam. Nols is ’n broer van Uys Krige se ma, Sannie Uys. M.E.R. verbreek egter die verlowing en gaan na haar moeder se dood op 13 Julie 1917 na die Laeveld, waar haar broer Frits op die plaas Dzoeaan in die distrik Barberton woon. Hier begin sy vir die eerste keer ernstig skryf en verskyn die gedig "Disperis capensis" (oor ’n soort orgidee) en artikels oor "Die Boland se blomme", "Die suikerkane en tolbosse", "Die heide" en "Vroe somer in die Laeveld" in "Die Brandwag". Die boerdery sukkel egter met ’n gebrek aan infrastruktuur, tekort aan toepaslike werkers en Frits se kwynende gesondheid, sodat sy weer noodgedwonge ’n ander uitkoms moet soek. In 1919 word sy na Ermelo genooi om private klasse aan kinders te gee en terwyl sy daar is, ontstaan ’n tydelike vakature aan die hoërskool (waar haar seun Koos intussen ook in die koshuis tuisgaan). Sy gee dus hier tydelik tot 1920 klasse in onder meer Latyn en woon in die seunskoshuis in. Rita Hubregtse, wat onder die skuilnaam Eva Walter later ook romans skryf, is een van haar kollegas.

Vanuit Ermelo stuur M.E.R. bydraes aan die nuutgestigte tydskrif "Die Boerevrou" in Pretoria, waar Mabel Malherbe, dogter van een van Eugène Marais se susters, die redaktrise was. Die gehalte van hierdie insendings trek Malherbe se aandag en sy versoek nog meer, waarna sy vir M.E.R. per brief uitnooi om vir ’n proeftydperk van ’n maand na Pretoria te kom, met die oop op ’n permanente aanstelling. So word M.E.R. dan joernaliste, eers vanaf einde 1920 tot begin 1922 by "Die Boerevrou" in Pretoria. In hierdie tyd leer sy vir Eugène Marais goed ken en werk nou saam met hom vir die bydraes wat hy aan "Die Boerevrou" lewer, wat "Margriet van Laastelust" en "Dwaalstories" ingesluit het. Die tydskrif sukkel egter om finansieel kop bo water te hou en Malherbe is verplig om M.E.R. om hierdie rede af te dank. Sy verhuis Kaap toe (waar sy in Muizenberg woon) en dien vanaf Maart 1922 tot 1928 op die redaksie by "Die Burger" in Kaapstad, waar sy as die eerste redaktrise van die vroue-afdeling aangestel word. Sy behartig onder andere vanaf 10 Mei 1922 die gereelde rubriek "Vrouesake" in die koerant en lewer vanaf 1922 ook gereelde bydraes tot "Die Huisgenoot", wanneer sy ook die vroue-afdeling van hierdie tydskrif oorneem. Later word sy ook betrek by die kinderafdeling van "Die Huisgenoot", wat bekend gestaan het as "Die Kleinspan". Hierdie afdeling word vanaf Februarie 1925 in los formaat tot die tydskrif bygevoeg onder die titel "Die Kleinspan", met M.E.R. as redakteur.

Sy begin in hierdie tyd deelneem aan die politiek en is in Maart 1923 een van die stigterslede van die Nasionale Vroueparty, wat in die lewe geroep is veral om vrouestemreg te bevorder. Sy word ook as een van die bestuurslede verkies. Die aksie om vrouestemreg is na vele kongresse en vertoë suksesvol wanneer die vroue in April 1930 amptelik stemreg verkry. Sy maak ook voorbrand vir vroueregte op ander gebiede, soos gelyke betaling vir gelyke werk. Verder lewer sy kritiek op ’n voorstel dat vroue wat rook, afgedank moet word, terwyl hulle manlike eweknieë in die openbaar mag rook en drink. Saam met ’n klompie ander vroue stig sy op 17 Maart 1925 die organisasie Handhawers van die Afrikaanse Taal, wat daarop aandring om oral hulle eie taal te praat en ook in Afrikaans bedien te word. Haar beriggewing in die koerant help ook om die volk bewus te maak van die omvang van die armblanke-probleem.

Aan die begin van 1928 bedank sy as redaksielid van "Die Burger" en "Die Huisgenoot" en verlaat die diens op 31 Maart 1928, hoewel sy hierna steeds gereelde bydraes tot hierdie publikasies lewer. Sy laat dan vir haar ’n huis op Swellendam bou, wat sy Komnader noem en waar sy die res van haar lewe bly. Haar broer Frits kom vanaf 1929 by haar inwoon, nadat hy sy boerdery laat vaar het, en hier is hy op 5 Februarie 1932 oorlede. In 1922 het M.E.R. reeds aangesluit by die Afrikaanse Christelike Vroue Vereniging (ACVV) se tak in Kaapstad en sy word dan van 1928 tot 1938 die eerste reisende en organiserende sekretaresse van hierdie organisasie. Vir die ACVV se blad "Eendrag" skryf sy artikels, terwyl sy by die vyf en twintigste en vyftigste herdenkingsjare van hierdie vereniging die feesuitgawes "Ons saamreis" (1930) en "Ons voortgang" (1954) versorg. Sy dien terselfdertyd vanaf 1928 in die Carnegie-kommissie wat die armblanke-vraagstuk ondersoek. Hierdeur kry sy geleentheid om baie in alle streke van die land te reis en die verarming van gesinne waar te neem, waaruit voortspruit haar besonder insiggewende verslag oor die armblanke vraagstuk. Dr. Svend Riemer van Stockholm in Swede beskou haar deel van die verslag as die heel beste bydrae in ’n resensie wat in 1934 in die ekonomiese publikasie "Weltwirtschaftliches Archiv" verskyn het. In 1931 is sy saam met onder andere Ida Theron behulpsaam met die stigting van die Voortrekkerbeweging en in Maart en April 1933 stel sy op versoek van die Departement van Bosbou ondersoek in na die toestande van die boswerker-gesinne van Knysna en George.

In Oktober 1933 word sy verkies tot ondervoorsitter van die Kaaplandse Nasionale Party, ’n pos wat sy vir ses maande tot April 1934 beklee. Hierdie pos kry sy omdat die Vroue Nasionale Party by die Nasionale Party ingelyf is en daar ooreengekom is dat die voorsitter ’n man sal wees en die ondervoorsitter ’n vrou. Sy neem in hierdie tyd sterk standpunt in teen die samesmelting van die Nasionale Party met die Suid-Afrikaanse Party en die Kaaplandse kongres is dan ook die enigste wat nie die samesmelting goedkeur nie. Sy bedank in April 1934 om gesondheidsredes uit die hoofbestuur van die Nasionale Party en ook omdat sy vertroue verloor in die leierskap van D.F. Malan, wat sonder om sy kollegas te raadpleeg, op sy eie samesprekings met generaal Hertzog hou om samesmelting te probeer keer. In hierdie jaar onderneem sy saam met Ida Theron vanaf Mei tot Oktober ’n uitgebreide reis deur Europa en besoek Duitsland, Italië, Denemarke en Noorweë. Op reis skryf sy ’n groot aantal artikels vir "Die Burger" waarin sy haar indrukke van die lande, hulle mense en gewoontes beskryf. Op hierdie wyse word die reis dan ook gedeeltelik gefinansier. In April 1938 gaan sy saam met haar dogter Anna op uitnodiging met ’n Carnegie-beurs na die Verenigde State van Amerika vir die bestudering van verarmingsvraagstukke in die berge van Kentucky. Hulle doen ook New York en Washington aan en vertrek ná die Amerikaanse been van die reis na Nederland, waar hulle die land deurreis en dan na Duitsland en Italië gaan voor hulle op 1 Oktober 1938 weer in Kaapstad aan wal stap. Na aanleiding van hierdie besoek publiseer sy in 1940 onder die titel “"A comparison"” ’n vergelykende studie oor die verarmingsprobleme in Leslie County, Kentucky teenoor dieselfde probleme in Knysna en sy vind groot ooreenkomste in die oorsake. Aan die einde van 1938 lê sy haar amp as reisende sekretaresse van die ACVV neer, hoewel sy aanbly as lid van die ACVV-hoofbestuur.

In Februarie 1939 word die Ossewabrandwag as kultuurorganisasie gestig, wat sy ontstaan het in die Afrikaans-nasionale geesdrif van die simboliese Ossewatrek van 1938 en die strewe na eenheid onder die Afrikaners. Dit word op militêre grondslag georganiseer. M.E.R. sluit aan en word streekskommandant van die Swellendamse vroue. Daar kom egter in 1941 skeuring tussen die Ossewabrandwag en die Nasionale Party en dr. D.F. Malan versoek alle Nasionale Party-lede om uit die Ossewabrandwag te bedank. M.E.R. voel egter sterk oor eensgesindheid en behou lidmaatskap van albei, waarna sy uit die Nasionale Party geskors word. Weens die swak gesondheid van Ida Theron neem sy in 1943 en 1944 tydelik die redaksie van "Eendrag", die mondstuk van die ACVV, waar. Sy is in hierdie jare ook voorsitter van die Federale Vroueraad. Na haar aftrede spandeer sy veral tyd aan haar skryfwerk en verskeie van haar werke het hulle ontstaan in hierdie tydperk.

Teen ongeveer 1945 het Anna, M.E.R. se dogter, die plan gekry om ’n kind aan te neem en in Oktober 1948 kry sy ’n dogtertjie van vier maande. Die dogtertjie word na M.E.R. vernoem en is ook Miemie genoem. Anna en die klein Miemie woon in hierdie tyd op Grahamstad, waar hulle goed bevriend was met die digter W.E.G. Louw en sy vrou, die komponiste Rosa Nepgen. Die dogtertjie was baie klein en tingerig en het spesiale sorg vereis, sodat Anna vir die res van die jaar by M.E.R. op Swellendam kom bly. Wanneer Anna in Januarie 1949 weer moet begin werk, gaan M.E.R. saam na Grahamstad om vir die volgende klompie maande te help met die kind se oppas. Hierna bring sy gereelde besoeke aan Grahamstad om verder met die kind behulpsaam te wees. In 1954 verhuis Anna en Miemie egter na Swellendam, waar hulle voortaan by M.E.R. aan huis bly.

In die vyftigerjare begin sy met die skryf van haar outobiografie wat veel later as "My beskeie deel" gepubliseer is. Van die herinnerings word vanaf 24 Maart 1954 as ’n reeks onder die titel "Van vanslewe" in "Sarie Marais" gepubliseer. Sy behou steeds haar belangstelling in politieke en aktuele sake en is byvoorbeeld sterk gekant teen die  verwydering van die bruin mense van die gesamentlike kieserslys in die vroeë vyftigerjare. In April 1962 lewer sy ’n persoonlike pleidooi teen die verskuiwing van die bruin inwoners uit Lemmetjiesdorp, aangrensend aan Swellendam. Hoewel sy die beleid van die onafhanklikwording van die tuislande steun, was sy nie ten gunste van onderwerping van veral die bruin mense en die toepassing van die Groepsgebiedewet binne Suid-Afrika nie. 

In haar 95ste jaar val sy en breek ’n heup, maar herstel nietemin sodanig dat sy weer op haar eie kan regkom. M.E.R. is op Sondag, 7 September 1975, tien dae na haar honderdste verjaarsdag, in haar huis in Swellendam oorlede. Haar letterkundige dokumente (briewe en ander belangrike stukke) word in die Carnegie-biblioteek van die Universiteit Stellenbosch gehuisves.

Haar aanvanklike kreatiewe fokus is op die kinders en jeug gerig, vir wie sy prosaverhale, dramas en rympies lewer. Weens die tekort aan toepaslike leesstof vir Afrikaanse kinders begin sy deur stories oor ons Nederlandse en Franse voorouers te skryf, wat in Amsterdam, 
Frankryk en Suid-Afrika afspeel. Hierdie stories (onder die naam "Sannie") word van 28 Desember 1912 tot 15 Februarie 1913 in "Die Voorloper" gepubliseer. Dit verskyn ook later in "Die Huisgenoot" en word heelwat later (in 1926) onder die titel "Vanmelewe: Stories van die voorouers" in boekvorm uitgegee. Hierin maak sy reeds gebruik van die besonder moderne tegniek om die vertelling te fokus op die dertienjarige Sannie en dan die verlede van haar voorouers deur middel van terugflitse weer te gee.

Nadat sy in 1917 na die Laeveld verhuis, begin sy gereelde bydraes vir "Die Brandwag" lewer, waaronder verskeie artikels oor die natuur en plante- en dierelewe. Hier skryf sy ook "Kinders van die Voortrek" (wat later as "Die tweeling trek saam" hersien word), waarin die lotgevalle van die kinders Gert en Mina tydens die Groot Trek uitgebeeld word. Benewens die verhaal self is die aandag aan die besonderhede van die lewenswyse van die Trekkers insiggewend. Só word daar byvoorbeeld beskryf hoe die waens ingepak en opgelaai is, hoe daar in die veld gekook is, skool gehou is en godsdiens gehou is, sodat die leser homself kan inleef in die atmosfeer van die tyd. Baie van die detail oor waens en osse, die veldlewe, die oorstaan op geskikte veld vir saai en oes, die kook en bak, die brei van velle, die maak van skoene en veldklere, die smouse se besoeke by die trekkers , die swart mense en hulle gewoontes, die jag en wild verkry M.E.R. van haar broer Frits, wat ’n intieme kennis hiervan opgedoen het. Die verhaal strek vanaf die wegtrek van die Oosgrens tot net voor die slag van Bloedrivier, met die Bloukrans-moorde as die klimaks. "Die tweeling trek saam" word in 1960 met die Scheepersprys vir Jeugliteratuur bekroon en uittreksels hieruit word deur F.V. Lategan opgeneem in die versamelbundel "Voorsmaak", waarin bydraes verskyn van Scheepersprys-wenners.

In 1922 publiseer sy "Die Sondagskind", ’n boek vir kleuters, waarin die hoofkarakter Boetie op ’n Sondag gebore is en dus volgens die oumense baie gelukkig was. Saam met koning Wysewit onderneem die baba dan ’n fantasiereis na ’n klawerland, ’n waterpoel, ’n dennebos, die see en ’n bessiebos, terwyl hy allerlei fantasiefigure ontmoet. Hierdie boek is ’n verwerking van ’n Nederlandse boek. "Hansie en die bessiekinders" is ook vir kleuters bedoel en is ’n vertaling van die Duitse werk van die Sweedse illustreerder, Elsa Beskow, wie se oorspronklike illustrasies sy vir haar vertaling gebruik – dit is die eerste gekleurde prenteboek in Afrikaans.

Weens ’n tekort aan toepaslike materiaal skryf sy in hierdie tyd baie boeke vir kinders. So verskyn "Die Sokka-boek – stories van ’n skaaphond" in die "Self-lees-serie" van Nasionale Pers. "Sokka" is afgelei van Sokrates. Sy volg hierdie boek op met "Sokka se plaas".

"Die Kammalanders" verskyn eers as vervolgreeks in "Die Kleinspan", met Dorothy Barclay wat die illustrasies doen. Dit is half satiries en selfs volwassenes sal dit interessant vind. Die inwoners van Kammaland is nie regte mense nie, maar tree soos mense op en die grootste straf wat een van hulle kan kry is om na die mense se wêreld verban te word. Die verhale in die bundel is "Die Kammakwien", "Die Kammaresies" en "Ouswaer van Kammaland".

Vanaf 28 Augustus 1925 tot 6 November 1925 verskyn in dertien aflewerings "Die Nommer Tieners: ’n storie vir ouer meisies" in "Die Kleinspan", wat sy later verwerk en as "Jong dae" laat publiseer. Hierdie boek is gedeeltelik outobiografies en beskryf op fiksionele manier haar tyd aan die einde van die negentiende eeu by die Rynse Meisies-Instituut op Stellenbosch, terwyl Swellendamse besonderhede ook hierby ingewerk word. Die boek beskryf twee jare op kosskool in die lewe van die hoofkarakter Magrieta van de Velden, die arm jongmeisie wat op ’n belangrike skool tog ’n leiersposisie verwerf met haar karakter en intelligensie. Die eerste jaar sentreer rondom aanpassing, nuwe vriendskappe en die koshuislewe. In die tweede jaar word die aandag verdeel tussen die koshuis en reise en vakansies, met jong manne wat nou ook op die toneel verskyn.

M.E.R. lewer ook ’n bydrae om die kind van sy geskiedenis bewus te maak deur die boek "Die oorwinnaar: Stories van President Steyn", wat eers vanaf 21 Oktober 1927 as vervolgreeks in "Die Kleinspan" verskyn het.

"Die Stoute Bengel" is ’n kinderboek wat in die reeks "Verhaaltjies vir die laer skole" verskyn. Katootjie is die hoofkarakter, wat van silwerskoon uitgevat in haar nuwe skoolklere verander na ’n inkbesmeerde spektakel. Uit die Engels vertaal sy Ella McKenzie se "Die sprinkaanvoël en ander verhale".

Sy lewer verskeie toneelstukke en sangspelletjies (operettes) vir kinders. Die toneelstukkie "Die veldskinders" (vir vyf seuns en sewe dogters) verskyn reeds op 25 April 1910 in "Die Brandwag". Hierin maak sy voorbrand vir die behoud van Afrikaanse name vir die voëls, blomme en insekte in die veld. "Die mieliedogter" is ’n sangspel, wat een van die eerste werklike kinderdramas in Afrikaans is, veral omdat dit aanpas by die kindersiel. Vir skoolkonserte skryf sy ook sangspelletjies (met musiek deur Johanna Luyt, musiekkritikus van "Die Burger"). Hierdie spelletjies is "Die berg en die see", "Die verlore speelmaat" (wat aanvanklik in "Die Huisgenoot" van April 1923 verskyn) en "Die veldkinders", wat saam onder die titel "Drie sangspelletjies vir kinders" gepubliseer word. Nog ’n sangspelletjie van haar is “"Die silwerbome"”, wat nooit in boekvorm gepubliseer word nie, maar wel in "Die Huisgenoot" verskyn. Dit was ’n geleentheidstuk wat sy vir haar dogter Anna Rothmann geskryf het, na aanleiding van die Kirstenbosch Nasionale Tuin se bekommernis oor die silwerbome. Hierdie bome het ’n siekte gekry en is veral deur die uitheemse denne en basbome bedreig. In hierdie spelletjie word die bome dan die hoofkarakters. Anna voer daarna die toneelstukkie met haar skoolkinders op.

Talle kinderverse van haar verskyn hoofsaaklik vanaf 1926 tot 1928 in "Die Jongspan". Die "Karlien en Kandas" versies vir kinders word oor ’n tydperk in hierdie tydskrif gepubliseer en dan later saamgevat vir publikasie in ’n boek. Versies soos "Kitaar speel" en "Sondagskool" lewer ’n belangrike bydrae tot die kinderpoësie en die speelsheid en lewendigheid van haar versies sluit aan by die volkspoësie voor 1900 en die latere werk van N.P. van Wyk Louw en Boerneef. Hierdie bundel verower in 1970 die heel eerste Tienie Hollowaymedalje vir Kleuterliteratuur en word in 1981 deur Elsabe Steenberg beskryf as ’n “bundeltjie waarvan die gehalte nog nie daarna oortref of selfs geëwenaar is in ons taal nie” ("Tydskrif vir Letterkunde", November 1981). Haar versies word later saamgebundel in "Versebundel". Die illustrasie op die stofomslag van hierdie boek is ’n afbeelding van een van M.E.R. se eie skilderye. Sommige van die verse is getoonset deur Awie van Wyk. Van hierdie verse word ook in die versamelbundels "Die Afrikaanse poësie in ’n duisend en enkele gedigte" en "Nuwe klein verseboek" opgeneem.

Dit is egter met haar werk vir volwassenes wat M.E.R. die grootste bydrae tot die letterkunde maak. In haar korter werk bereik sy groot hoogtes deur die soberheid van aanbieding, keurige taalgebruik en diep mensekennis wat tot helder psigologiese uitbeelding lei. Dit is moeilik om die verhale te tipeer, omdat sy gereeld gebruik maak van ’n uitvoerige inleiding wat nie noodwendig die kerntema ondersteun nie. Verder werk sy ook telkens ’n aantal bymotiewe in die verhaal in, wat eweneens in die streng dissipline van ’n kortverhaal agterweë kon gebly het, ten spyte van die interessantheid daarvan en die gesellige toonaard van die vloei van die storie. Dit is daarom insiggewend dat sy as titel van een van haar bekendste boeke self die term “vertelling” gebruik, want haar prosa sluit baie keer ten nouste aan by die persoonlike aard van die vertelkuns. Soos in ’n vertelling loop die verhaal dan soms ’n paar draaie wat nie noodwendig die kern van die verhaal ondersteun nie, maar wat die persoonlike meelewing van die leser en die atmosfeer van intimiteit verhoog.

Van Augustus tot Desember 1923 verskyn haar Laeveld-novelle "Goedgeluk" in "Die Huisgenoot", onder die skuilnaam V.v.d.V. wat staan vir “Vriendin van die Vrou”. Dit is ’n verhaal in briefvorm wat die tragiese liefdesgeskiedenis vertel van ’n goeie meisie, Regina, en die dronkaard Rheede wat homself aan vele vergrype skuldig maak. Hy word dan eindelik deur sy sondes ingehaal en tragies in ’n swart stat doodgeslaan. Die verhaal word vertel in ses briewe van ’n jong boervrou, klein Siena, aan ’n vriendin, ou Siena. Uniek, veral vir sy tyd, is die realistiese vertelwyse, waarin daar in die briewe uitgewei word oor die boerderylewe, die geestesaanraking tussen vriende, die mens se geldingsdrang, vriendskap, menslike eienskappe soos selfliefde en die mens se ervaring van teenspoed en smart. Dit is teen hierdie agtergrond wat die verhaal dan sy beslag kry. Opvallend is die knap wyse waarop die skrywer hier die uitsonderlike tegniek van ’n briefroman beheers. So ’n roman is gerig op een leser en die keuse van ou Siena as leser regverdig die noukeurige uiteensetting van lewenspatrone en beskrywing van die mense in die omgewing. Klein Siena wil in die lig van hulle verhouding en wat hulle saam deurgemaak het, graag vir ou Siena laat weet hoe haar omstandighede nou gesteld is. So word hierdie noodsaaklike inligting dan op natuurlike wyse ook aan die werklike leser bekend gestel. Die ordenende hand van die skrywer is ook duidelik daarin dat die verhaal ’n besonder hegte eenheid vorm en heg gesluit word, sodat alle verhaaldrade saamgetrek word. Hierdie novelle word later opgeneem in die verhaalbundel "Onweershoogte" en word ook in klein oplaag apart uitgegee en later in die versamelbundel "Kwartet" opgeneem. In 1959 verskyn dit as najaarsuitgawe van die Wereld-Bibliotheek-Vereniging, wat die verhaal onmiddellik in tien duisend Nederlandse en Vlaamse huise inbring. Die Nederlandse uitgawe het ’n voorwoord van Jan Greshoff gehad en ’n kort verklarende woordelys vir Nederlandse en Vlaamse lesers agterin.

Die verhale in "Onweershoogte en ander verhale" het almal oorspronklik voorheen in tydskrifte soos "Die Brandwag", "Die Boerevrou" en "Die Huisgenoot" verskyn. Die drie kortverhale "Die boodskap", "Goedgeluk" en "Geld wat stom is" word later verwerk en in "Kwartet" opgeneem. Die bundel bevat verhale wat gekenmerk word deur ’n spannende verloop, met klem op uiterlike gebeure, al gee sy reeds in hierdie verhale ook telkens aandag aan die karakters se persoonlikhede. In "Onweershoogte" tel die armoedige boer oom Hans Moll ’n groot diamant op, maar dit word deur ’n vreemdeling wat verby trek gesteel. Die dief kom egter tot bekering tydens ’n hewige donderstorm waarin al sy osse doodgeslaan word en bring die diamant berouvol terug. "Geld wat stom is" vertel van ’n verborge skat in ’n huis wat gevind word op die tydstip dat die mense wat jarelank daarna gesoek het, dit nie meer nodig het nie. Ellie is nou 75 jaar oud en haar man Herman en dogter Nonnie lankal reeds oorlede. Ellie besluit om nie die geld vir die oorblywende kinders te gee nie, omdat dit vir hulle net ’n versoeking sal wees en gee die geld vir ’n weeshuis. Ten spyte van voortreflike vertelling is die struktuur van die verhaal nie heg genoeg om die gebeure wat oor baie jare plaasgevind het, te bind nie. In "Om die Draai" betreur ’n jong vrou wat reddingswerk in ’n stad doen die feit dat daar soveel verborgenheid in die menslike hart is. Sy wil graag die vermoë besit om elke mens se gedagte te kan lees en kry dan ’n visioen op die toestand na die dood. Daar verstaan die mense mekaar omdat geloof en liefde hul harte vervul. Sy moet egter terug na die ou wêreld om eers haar leertyd uit te dien. "Kinddoop: ’n verhaal van Oujaarsdag" berus op historiese feite en behandel die doop van ’n tweeling by die sterfbed van die moeder. Die moeder en haar kinders is deur ’n moordenaarsbende aangeval, wat gehuur is deur ’n vrou wat ’n wrok teen die gesin gehad het. Die bende rand die moeder en haar oudste seun aan en laat hulle vir dood agter, maar ’n oppasster red die tweeling deur met hulle in ’n bakoond weg te kruip. Die verhaal gee ’n goeie insig in die toestande aan die Kaap omstreeks 1800. "Die boodskap uit die doderyk" se tema wys dat selfsugtige optrede waarby ander nie in ag geneem word nie, geen geluk kan bring nie. Hier word die spanning uitstekend volgehou en opgebou tot met die indrukwekkende slot. Dit is die verhaal van ’n jong vrou in Swede wat met ’n ouer man trou net vir sy geld. Sy raak dan verlief op haar man se voorman, met wie sy ’n jaar na haar man se dood trou. Ook met hom is sy nie gelukkig nie. Baie jare na haar man se dood bring die pastoor ’n boodskap uit die doderyk in die vorm van haar eerste man se kopbeen, waarin daar ’n lang verroeste spyker steek. "Onweershoogte en ander verhale" word spesiaal vermeld met die toekenning van die Hertzogprys aan M.E.R. se oeuvre in 1953.

Die hoogtepunt van haar oeuvre is die verhale in "Drie vertellings" (veral "Die susters") en "Die gewers" (veral "Die hol krans"), wat veel meer gekenmerk word deur sosiologiese en kultuurhistoriese ervarings en belangstelling en op ’n fyn en noukeurige manier verhale is wat meer van die persoonlikheid vertel en die gewone mens laat lewe. Daar is dus hier ’n innerlike ontwikkeling en ’n besef van groter waardes, wat in ’n nugter, eenvoudige styl met gemoedelikheid vertel word. Sodoende verkry die wysheid en ingehoue stemming van die verhale selfs groter trefkrag. "Drie vertellings" bevat die verhale "Bergwind", "Die susters" en "Kató en Martjie". Dit is opvallend dat die bundeltitel “vertellings” is eerder as “kortverhale”, waaruit die persoonlike aard en skryfstyl blyk. "Bergwind", waarvan die eerste deel reeds in Junie 1922 in "Die Huisgenoot" verskyn het, is waarskynlik die minste van hierdie drie verhale. Hierin is die natuurbeskrywing en agtergrond egter uitstekend geteken, al is die mensbeelding van ’n hele groep mense en hulle onderlinge verhoudings ietwat fragmentaries. "Die susters" vertel van tant Helena (hardwerkend, beskeie, arm aan woorde en van nature ’n gewer) en tant Hettie (vreeslik presies en netjies, op haarself ingestel, hunkerend na ’n fyner lewe wat haar nie beskore was nie en essensieel egosentries ingestel). Die verhaal fokus deurentyd op die ontwikkeling en lewensloop van die twee susters en hulle komplekse, ineengestrengelde verhouding met mekaar. Hulle word geskets waar hulle eers saam is in die ouerhuis, dan terwyl hulle die losieshuis besit en allerlei probleme ondervind, daarna die jare van Helena se getroude lewe en Hettie se tydperk alleen op die dorp, met die aandag afwisselend van die een na die ander. Uiteindelik, aan die einde van hulle lewens, woon hulle weer saam. Die krapperigheid en groeiende verbittering in die twee se verhouding word treffend uitgebeeld. Wanneer Hettie sterf bring dit egter ook Helena se ineenstorting teweeg. In die lewe kon die twee mekaar nie vind nie, maar hulle kon tog nie sonder mekaar leef nie. "Kató en Martjie" vertel die verhaal van die dominerende moeder Kató en die invloed wat sy op haar dogter Martjie se psige het. Kató is ’n sterk vrou wat haar pad in die lewe oopveg, met haar dogter Martjie wat die littekens van hierdie lewenstryd erf. Die vrees vir geestelike oorheersing lei later daartoe dat Martjie haar verlowing verbreek om eerder ongetroud te bly. "Die gewers" bevat die verhale "Die hol krans", "Die vriend", "Uit die verlede I: Slaafgebore", "Uit die verlede II: Dokter Dennis", "Ou skuld", "’n Nemer", die outobiografiese skets "Vrye gawe" en "Eindwoord". Hierdie agt vertellings gaan oor mense wat elkeen in hulle lewens iets kosbaar en onmisbaar gegee het, tot eenheid saamgebind deur die vertolkende teenwoordigheid van die skryfster self. Die gawes waarvan gepraat word, is nie materieel nie, maar duursamer, soos moed, geloof en goedheid. Die verhale gaan, met een uitsondering, almal oor Sara Meurant en haar kinders. Sara is self die hooffiguur in die aangrypende verhaal "Die hol krans", wat oorspronklik in "Standpunte" van Januarie 1948 verskyn het. Na ’n slapelose nag weens ’n struweling met haar seun Johannes raak Sara in die Waenhuiskrans aan die slaap. Hier word sy vasgekeer deur die see en die branders, wat al dieper in die hol krans opstoot en dreig om haar te oorweldig. Nadat sy die doodsvrees deur nugter denke oorkom het, kry sy die insig dat dit vrees is wat die aartsvernietiger is van gees en liggaam en dat die oorwinning daaroor ook verlossing sal bring in alle ander fasette van die lewe. In "Slaafgebore" word outa Jakob en Nêne, Simon se dogter, aan die einde van hulle lewe geteken waar hulle in hulle aard die getuies word van onsienlike dinge. Ten spyte van hulle nederige afkoms en omstandighede word hulle simbool van iets van hulle wat sal oorleef, naamlik die heilsame uitwerking wat een mens op ’n ander kan hê. Hierdie verhaal en "Dokter Dennis" bevat geen intrige nie en die enigste doel van hierdie stukke is om die karakter aan die leser voor te stel. In "’n Nemer" is die ongehude moeder Dawida een van die min vroue wat onsimpatiek deur die skrywer behandel word en beeld die titel van die verhaal reeds haar selfsugtige aard uit. "Drie vertellings" en "Die gewers" word spesiaal vermeld met die toekenning van die Hertzogprys aan M.E.R. se oeuvre in 1953.

In die jare 1922 tot 1941 publiseer sy verskeie sketse, essays en verhale in "Die Burger" en "Die Huisgenoot" en keuses hieruit (saam met nuwe stukke) word later gebundel as "Uit en tuis", "So is onse maniere" en drie stukke ook in die versamelbundel "Die dammetjie". Hierdie stukke munt uit deur hulle fyn waarneming en die beskrywing van die verbintenis van die mens met al die elemente van die skepping, asook die ander lewende wesens. In al hierdie stukke staan die vertelster telkens in die sentrum met haar gedagtes en gevoelens, sodat die herhaalde uitweidings, beskoulike gedeeltes en didaktiek volledig deel van die geheel word en nie die eenheid van die skets of vertelling versteur nie. "Uit en tuis" is ’n keur uit haar joernalistieke werk van die tydperk 1922–1938, waar sy bydraes gelewer het tot "Die Burger", "Die Huisgenoot", "Die Boerevrou" en "Die Brandwag". Dit bevat essays oor veral die natuurverskynsels wat die grondslag van alle lewe is, dinge soos blomme, diere, bome, reën, voedsel, bome, berge en die see. Sy beskryf die skoonheid en voorsiening van die land maar ook die impak van droogte. Sy sien die groot dinge raak maar ook die kleiner wonders, soos ’n pakesel tussen ’n trop skape in Boesmanland. Teen hierdie agtergrond betrag en bedink sy dan die mens in sy doen en late, met die resultaat dat diep insig ontstaan deur betragting van eenvoudige en klein dinge. Uit hierdie geskrifte blyk die vermoë om dinge te begryp teen die groot agtergrond van die totale lewe en om dit in helder en fyn prosa te verwoord. Besondere aandag word gegee aan gewoontes en maniere van die verlede, soos toe die mense nog in ’n buite-oond gebak het en self hout in die veld bymekaar gemaak het vir die kombuisvuurherd. Ook besondere karakters uit hierdie verbygegane tydperk word geskilder, soos die Engelse Miss Thompson wat die plaaskinders geleer het, maar self nooit kon aanpas nie en Ouma wat self verseker het dat haar doodkis klaar betaal is en gereed gestaan het. "’n Wonder" uit hierdie bundel beskryf die gelyktydige ondergang van die son en opkoms van die maan, op so ’n wyse dat die leser met eerbied en ontsag vervul word. Die bergspits "Maskam", naby Vanrhynsdorp, word op oortuigende wyse deur die verbeelding met persoonlike eienskappe beklee. Daar is ook gevoelige sketse oor bruin mense en persone wat ’n invloed op hulle omgewing gehad het (soos "Sendelingsvrou") en enkele openbare en kunstenaarsfigure (president Reitz, Melt Brink, Hugo Naudé en Eugène Marais). Elize Botha neem die opstelle "Op die Kamiesberge, Augustus-September 1928" en "Grond" uit hierdie bundel op in "Afrikaanse essayiste". "Uit en tuis" word spesiaal vermeld met die toekenning van die Hertzogprys aan M.E.R. se oeuvre in 1953.

In "So is onse maniere" verskyn onder andere die verhaal "Die plig" (wat uit 1941 dateer), waarin die verteller in ’n nugter styl die karakters Sarie en tant Maria laat besin oor die vraag wat plig behels. Hoewel hierdie vraag gevra word teen die agtergrond van die lewens van eenvoudige, nederige mense, styg die impak van die vraag en beskrywing uit ver bokant die gegewe. Tant Sarie moes haar lewe lank haar swaksinnige suster Kristien oppas en het daardeur ongetroud moes bly, terwyl tant Maria haar man, oom Teunsie, getrou bygestaan en in moeilike omstandighede ses kinders in die lewe gebring het. Die skrywer bereik ’n besondere kontraswerking in die uitbeelding van die twee vroue, sodat die verhaal deur die uitsigloosheid van hierdie mense ’n aanklag teen die wreedheid van die lewe word. Wat oorspronklik in 1939 as ’n reeks in "Die Huisgenoot" verskyn het, word later gebundel as "Vroue wat Jesus geken het", waarin M.E.R. uitwys hoe Jesus nie onderskeid getref het tussen mans en vroue nie en dieselfde verstand en vermoëns van vroue verwag het, ten spyte van die sosiale stand van die geslagte in daardie tyd. Na ’n algemene posisionering spits die skrywer haar beskouing toe op die twee susters Martha en Maria en op die moeder van Jesus.

Onder die titel "Kom nader" versamel Alba Bouwer, Audrey Blignault en Rykie van Reenen ’n verteenwoordigende keuse uit haar korter werk. Ten tye van haar honderdste verjaarsdag in 1975 verskyn ’n keuse uit haar werk, saamgestel deur Elize Botha, onder die titel "M.E.R. van naby gesien", asook die huldigingsbundel "M.E.R. 100", met artikels van mense wat sy in haar lewe goed leer ken het.

Sy publiseer kortverhale in tydskrifte, waaronder "Die hol krans" en "’n Egpaar" in "Standpunte". Verskeie van haar kortverhale word in versamelbundels opgeneem, soos "Die hol krans" in "Kortpad" onder redaksie van F.V. Lategan; "Die boodskap" in "Die Afrikaanse kortverhaalboek" onder redaksie van Abraham H. de Vries en "Vertellers" van Merwe Scholtz; "Die plig" in "Kort keur" van Abraham H. de Vries; en "Die bruilof" in "Halfeeu", waarin P.G. du Plessis hoogtepunte uit die eerste vyftig jaar van "Die Huisgenoot" saambundel. Laasgenoemde verhaal vertel van Edie en Cloete se troue en ook van die moord op ou Aron, Stewie se begrafnis en die verhoor en teregstelling van die moordenaar. Hierdie uiteenlopende verhale word aanmekaar gekoppel deur die feit dat die bruidegom en die galg op dieselfde trein aangekom het. "Een en ander oor Eugène Marais" (oorspronklik gepubliseer in "So is onse maniere") word opgeneem in "Dames 17" onder redaksie van C.J.M. Nienaber; "Onweershoogte" in "Kernbeeld van die Afrikaanse kortverhaal" van F.V. Lategan; "’n Filosoof" in "Vuurslag" en "Hoe hulle Martjie weer gekry het" in "Wys my waar is Timboektoe", beide onder redaksie van Hennie Aucamp.

Veral belangwekkend is die bundel "Kwartet", wat ’n versameling kortverhale van haar, Elisabeth Eybers, Ina Rousseau en Henriette Grové bevat en in 1957 met die W.A. Hofmeyr-prys bekroon word. M.E.R. se bydrae is drie verhale ("Die boodskap", "Goedgeluk" en "Geld wat stom is") wat oorspronklik in "Onweershoogte en ander verhale" verskyn het, maar vir hierdie publikasie aansienlik gewysig is. "Die dammetjie en ander sketse en essays" bevat tekste van haar ("Die dammetjie", "Karoo-betowering" en "Straatkollekte"), Audrey Blignault, Alba Bouwer, Freda Linde, Elise Muller en Rykie van Reenen, almal skrywers wat in ’n meerdere of mindere mate in M.E.R. se invloedsfeer staan. Ander versamelbundels waarin haar werk verskyn, sluit in "Uit die kontreie vandaan", "Die Afrikaanse dierverhaal", "Vertellers 2" en "Moderne Afrikaanse verhaalkuns".

Sy publiseer ook twee romans, "Na vaste gange", wat die huwelik tussen ’n Indiër en blanke vrou beskryf, en "Die eindelose waagstuk", wat ’n mislukte huwelik as tema het. In "Na vaste gange" trou die Nederlandse meisie Marianna van Eyck met die goedkeuring van haar ouers met die Indiër Sitanah Kundu, wat later sterf en haar skatryk agterlaat. Die Afrikaner Loot Valkenburg, wat haar pa aanstel om haar met haar geërfde sakebelange by te staan, bedrieg haar en steel ’n groot klomp geld. Sy verhuis dan na die Bolandse dorp Retief, waar sy goed aanpas en met ’n maatskaplike projek begin om arm Afrikaanse meisies op te voed. Met hierdie roman bring die skrywer die sterk boodskap dat iemand wat ’n maatskaplike fout maak (in hierdie geval die gemengde huwelik) nie noodwendig ten gronde gaan nie en dat swak elemente in elke nasie voorkom. As roman is hierdie werk egter minder geslaagd, veral omdat die verhouding en huwelik tussen Marianna en Kundu, wat die toekomstige gebeure veroorsaak, nouliks belig word. "Die eindelose waagstuk" beskryf die verhaal van ’n mislukte huwelik tussen die predikantsdogter Rensie Theunissen en die sakeman Lukas Steinbach. Die titel verwys na die feit dat elke huwelik ’n groot waagstuk is, maar tog ’n waagstuk wat deur die eeue heen geredelik onderneem is. Rensie en Lukas se huwelik misluk omdat daar geen ware geesverwantskap tussen hulle bestaan nie. Lukas bevredig sy heersersdrang deur oorwinnings in die sakewêreld en ook oor vroue. Wanneer Rensie van sy owerspel bewus word, kom die egpaar ooreen om die skyn te bewaar ter wille van die kinders. Hoewel die huwelik reeds op hierdie stadium misluk het, is die werklike egskeiding eers veel later, juis op die tydstip toe haar 47-jarige broer Gert sy vrees vir die huwelik oorkom en aankondig dat hy gaan trou. In hierdie roman besin M.E.R. oor die essensie van menswees en verhoudings, met die eindelike boodskap dat die oorsaak van lewensmislukking gewoonlik is dat die persoon slegs aan homself gedink het. Ware sukses en vreugde word in die meelewing met ander gevind. Ook hierdie roman faal in die uitbeelding van die huwelikskonflik tussen Rensie en Lukas, met meeste van die aksie wat eers gebeur nadat die verhouding reeds misluk het en die partye besluit om te skei. Die fokus van die romans is dus telkens die sterk vrou en haar vriendskaplike verhoudings met ander, familie en vriende, maar nie die sentrale man-vrou huweliksverhouding nie. "Die eindelose waagstuk" word spesiaal vermeld met die toekenning van die Hertzogprys aan M.E.R. se oeuvre in 1953.

Haar bydrae tot die Carnegie-kommissie van ondersoek na die armblanke-vraagstuk van Suid-Afrika word gepubliseer in "Die armblanke vraagstuk in Suid-Afrika: Verslag van die Carnegie-kommissie (Deel V)" onder die titel "Die moeder en die dogter van die arm gesin". Hierin ondersoek sy die lewensomstandighede van ’n groot aantal armblanke huisgesinne met spesiale klem op die rol van die moeder en die lewensomstandighede van die dogters. Sy sien die moeder as sentraal in die huisgesin en van kardinale belang vir die kweking van maatskaplike sin en waardes vir die res van die gesin. Die moeilike omstandighede en afsondering waarin die moeder haar bevind lei dan tot die aftakeling van die hele gesin. In hierdie feitelike verslag is dit haar suiwer aanwending van die taal wat tref, waar sy onopgesmuk en aan die hand van talle voorbeelde die betoog duidelik en helder uiteensit. Dit is dus nie net haar insig wat tref nie, maar veral ook haar kommunikasievermoë. Ten spyte van die wetenskaplike verantwoording eie aan die verslag is sy hier ook die storieverteller wat die aandag vasvang en hou. Haar aanraking met die armes en hulle omstandighede het daarna ’n klaarblyklike impak op haar letterkundige werk. Interessant is ook die talle gevallestudies wat sy insluit ter illustrasie van die beginselpunte wat sy maak.

Sy versorg en verafrikaans ook haar broer Frits se oorlogsdagboek in "Oorlogsdagboek van ’n Transvaalse burger te velde". Haar inleiding en aantekeninge by hierdie oorlogsdagboek (in die essays "Ontwikkeling van ’n Afrikaner" en "Geskiedkundige oorsig") is bewys van haar begrip van ’n geskiedkundige situasie en haar merkwaardige objektiwiteit en wysheid in haar beoordeling hiervan. Hierdie twee kultuurhistoriese essays word spesiaal vermeld tydens die toekenning van die Hertzogprys aan haar.

M.E.R. redigeer ook Anna Geyer se Londense briewe wat sy skryf terwyl sy in die vroeë vyftigerjare daar saam met haar man Albertus Geyer die ambassadeurspaar was,  sodat dit as "Briewe uit Highveld" gepubliseer kan word. Hierdie werk is belangrik vir ’n begrip van die politiek en gewoontes van die tyd.

Saam met haar dogter, Anna Rothmann, is sy verantwoordelik vir "Die Drostdy van Swellendam", waarin hulle verslag doen van die geskiedenis van die streek. Sy skryf ook twee gedenkboeke oor die ACVV, "Ons saamreis" in 1929 met die 25-jarige bestaan van die organisasie en "Ons voortgang" in 1954 met die vyftigjarige herdenking. ’n Manuskrip met sketse oor haar reise oorsee, wat sy "Padlangs" noem, word in die vyftigerjare aan ’n uitgewer voorgelê, maar word nie gepubliseer nie.

Vanaf 24 Maart 1954 verskyn ’n reeks van haar lewensherinneringe in "Sarie Marais" onder die titel "Van Vanslewe". Hierdie sketse word later deel van haar outobiografie, "My beskeie deel", waarin sy die ontwikkeling van haarself as mens teen die agtergrond van die nasionale groei van haar volk plaas. Naas beskrywings van haar eie agtergrond en lewe gee sy ook ’n beeld van die ou Afrikaanse leefwyse, haar reaksie op belangrike gebeurtenisse in die geskiedenis van die Afrikanervolk (soos die Anglo-Boereoorlog, Uniewording, die stryd tussen Botha en Hertzog, die Rebellie en die groei van die Nasionale Party) en haar indruk van en oordeel oor bekende politieke figure. Hierdie boek is geskryf tussen haar 75ste en 91ste jaar en getuig van ’n bykans ongelooflik sterk geheue en groot lewenswysheid, wat van die lees van die boek ’n verrykende ervaring maak. Dit gee ook ’n ryk bron van verwysings na haar skryfwerk en hoe sy hierdie ambag sien, wat groter lig werp op haar letterkundige nalatenskap.

Na haar dood verskyn die briewe wat sy aan haar dogter geskryf het as "Familiegesprek", terwyl "’n Kosbare erfenis" briewe bevat wat sy tussen 1916 en 1975 aan haar vele vriende en kennisse geskryf het. Hierin spreek sy haar op haar kenmerkend wyse en besadigde manier uit oor alles en nog wat, sonder inagneming van ’n breër leserspubliek, sodat die egtheid en warmte van die skrywes des te sterker uitstaan. In "Oor skilders en skrywers" van J. du P. Scholtz word sowat sestig briewe van M.E.R. aan Scholtz opgeneem, onder meer oor die versorging van haar manuskripte.

M.E.R. vertaal die Nederlandse oorlogsdagboek van Alie Badenhorst op versoek van mevrou Tibbie Steyn as "Tant Alie van Transvaal", waarin sy ook gebruik maak van president Reitz se vertaling van ’n gedeelte daarvan. Hierdie dagboek strek van 1880 tot na die einde van die Anglo-Boereoorlog. Tant Alie was ’n klein en swak vrou, maar met sterk innerlike krag, wat die dagboek gehou het ter wille van haar kinders se begrip van die tye waarin sy geleef het. Emily Hobhouse het haar geken en só gerespekteer dat sy hierdie dagboek in Engels laat vertaal het, ’n vertaling wat reeds in 1923 verskyn het en indertyd deur M.E.R. geresenseer is. Hierdie is egter nie die enigste vertaling wat sy doen nie en sy is veral in die tyd dat sy by "Die Burger" werk agter die skerms ’n groot aanmoediger van skrywers om hulle anderstalige werke aan haar voor te lê vir vertaling. So is sy byvoorbeeld verantwoordelik vir die verafrikaansing van vele van H. Luhis en Helen Blackmore se werke wat in Afrikaans verskyn en sy vertaal ook Leo Tolstoi se kortverhaal "Die twee ou manne", wat in die versamelbundel "Baas en kneg" opgeneem word.

Op die Nasionale Vroueparty-kongres op 15 Desember 1925 aanvaar die kongresgangers ’n mosie van waardering vir haar werk vir die opbou van die vroue en hul organisasie en ’n geskenk word aan haar oorhandig.

In 1949 voltooi Helena Jordaan onder leiding van D.J. Opperman aan die Universiteit van Kaapstad ’n M.A.-verhandeling oor "M.E.R. as skryfster".

Ten tye van haar 75e verjaardag op 28 Augustus 1950 reël die Nasionale Pers ’n spesiale gedenkmaal om haar as mens en skrywer te huldig, omdat hulle voel dat haar werk nie genoeg erkenning kry nie.

Die Universiteit van Stellenbosch ken in 1950 ’n eredoktorsgraad (D.Phil.-graad) aan haar toe, die eerste vrou wat só deur hierdie universiteit vereer word, vir haar bydrae tot maatskaplike werk. Die Universiteit van Kaapstad volg in 1951 met ’n eredoktorsgraad (D.Litt.-graad) vir haar letterkundige werk. Die Universiteit van Suid-Afrika gee in 1973 aan haar ’n eredoktoraat (D.Litt. et Phil.-graad) in die letterkunde.

Sy verwerf in 1953 die Hertzogprys vir haar prosa en in 1953 word erelidmaatskap van die Suid-Afrikaanse Akademie vir Wetenskap en Kuns ook aan haar toegeken. Sy kry ’n eretoekenning van die Drie-Eeue-Stigting in 1953 en word ook verkies tot lid van die "Maatschappij der Nederlandse Letterkunde" in Leiden. In 1965 ken die Federasie van Afrikaanse Kultuurverenigings (FAK) ’n erepenning aan haar toe vir volksdiens en in dieselfde jaar kry sy die Orde van Vriend van die Voortrekkers. Op 27 Augustus 1966 word sy die eerste ereburger van Swellendam.

Die radiodiens van die Suid-Afrikaanse Uitsaaikorporasie saai op 12 September 1967 ’n dokumentêre program oor haar lewe uit onder die titel "Die wêreld van M.E.R." In 1973 word ’n straat in die voorstad Langenhovenpark in Bloemfontein na haar vernoem en die ACVV vereer haar in 1974 met die Elizabeth Roos-eretoekenning. Ook in 1974 word sy verkies tot erelid van die "Maatschappij der Nederlandsche Lettere" in Leiden.

Ter viering van haar honderdste verjaardag in 1975 word die huldigingsbundel "M.E.R. 100" aan haar oorhandig, waarin twaalf medewerkers skryf oor hulle herinneringe aan haar. Op 27 Augustus 1975 hou die ACVV op Swellendam ’n huldigingsfees vir haar, waartydens plaaslike skoolkinders van haar werk aanbied. Wanneer die Nasionale Pers in 1984 ’n prys instel vir jeugboeke, vernoem hulle dit na haar.

Die verhoogproduksie "TaMiem van Swellendam" word in 2012 onder leiding van Bettie Kemp by die Woordfees op Stellenbosch en Aardklop op Potchefstroom op die planke gebring en ook as dokumentêre program oor Radio Sonder Grense uitgesaai.

Werke wat uit haar pen verskyn sluit in:






</doc>
<doc id="32187" url="https://af.wikipedia.org/wiki?curid=32187" title="Australiese herdershond">
Australiese herdershond

Die Australiese herdershond is 'n honderas wat as 'n werkshond geklassifiseer word en op plase in die Westelike gedeeltes van die Verenigde State van Amerika geteel is. Ondanks die naam, ook bekend as 'n "Aussie", het die ras nie sy oorsprong in Australië nie. Hulle het hul naam te danke aan die vereenselwiging met die Australiese skaapherders wat na Amerika verhuis het.

Australiese herdershonde het vinnig gewild geword na die groei van "Western Riding" na die Eerste Wêreldoorlog. Hulle het bekendheid verwerf deur rodeo's, perdeskoue en deur Disney-rolprente wat vir televisie gemaak is.

Dekades lank is hierdie honde deur herders waardeer vir hulle inherente veelsydigheid en opleibaarheid. Ondangs die feit dat hulle bly werk as herdershonde en in herderskompetisies deelneem, het die ras ook aansien verwerf in ander rolle, te danke aan hulle opleibaarheid en begerigheid om te behaag. Hulle besit hoë aansien vir hulle vermoëns in gehoorsaamheidstoetse. 

Soos alle werksrasse, het hierdie honde heelwat energie en dryfkrag en benodig gewoonlik 'n werk om te doen. "Aussies" blink gereeld uit in hondesporte soos honderatsheid ( agility), vliegbal ( flyball) en honde-frisbee. Hulle is ook baie suksesvol as soek-en-red-honde, ramphonde, snuffelhonde, gidshonde, dienshonde en terapiehonde. 

Bowenal is hulle geliefde familiegenote. "Aussies" kan baie beskermend wees en mag dalk nie van vreemdelinge hou nie. Hulle sal ook probeer om as herder op te tree teenoor enige iets wat beweeg, insluitend mense en alle ander tipes diere.







</doc>
<doc id="32190" url="https://af.wikipedia.org/wiki?curid=32190" title="Robert A. Heinlein">
Robert A. Heinlein

Robert Anson Heinlein (7 Julie 1907 – 8 Mei 1988) was 'n Amerikaanse roman en wetenskapsfiksie-skrywer. Hy word beskou as een van die gewildste, invloedrykste en omstrede skrywers van wetenskapsfiksie. Hy was van die eerste in dié genre om deur te breek na die populêre massamark.

Sy oeuvre het herhaalde sosiale temas: die belang van individuele vryheid en selfbeskikking, die verantwoordelikheid van die individu aan sy of haar sosiale maatskappy, die invloed van georganiseerde godsdiens op kultuur en regering, asook die neiging van die sosiale maatskappy om non-konformerende denke te onderdruk.

Hy ondersoek ook die verhouding tussen emosionele en fisiese liefde, spekuleer oor onortodokse familiegroeperings, en oor die invloed van ruimtereis op die kulturele praktyke van die mensdom.

Heinlein het vier Hugo-toekennings gewen, en daarby het drie van sy ander werke retrospektiewelik dieselfde toekenning gewen 50 jaar na die jaar waarin dit nie toegeken was nie.

Heinlein is gebore in die dorpie Butler, in Missouri, alhoewel sy kinderjare deurgebring is in Kansas City, Missouri. Hierdie area is algemeen bekend as die "Bible Belt" en die invloed is duidelik bespeurbaar in sy werk.

Na skool gaan hy na die Amerikaanse vlootakademie en voltooi daar sy opleiding in 1929. Hy word uiteindelik 'n luitenant in die vloot, maar word ontslaan weens gesondheidsredes in 1934.

Sy eerste huwelik met Eleanor Curry van Kansas City, in 1929, duur net 'n jaar. Sy tweede huwelik met Leslyn Mcdonald duur vanaf 1932 tot 1947.

Na die vlootloopbaan kry hy finansieel swaar vir 'n paar jaar, voordat hy hom na skryfwerk begin wend om 'n huislening te probeer afbetaal.

Sy eerste kortverhaal word in 1939 gepubliseer. Tydens die Tweede Wêreldoorlog werk hy weer as ingenieur vir die vloot en werf tydens die tydperk ook twee ander groot wetenskapfiksie-skrywers — Isaac Asimov en L. Sprague de Camp – om in die bootwerf te Philadelphia te werk.

Hy trou in 1948 met Virginia Gerstenfeld en bly getroud met haar tot met sy dood veeritg jaar later. Sy dien dikwels as model vir van sy sterk vroulike protagoniste.

Hy publiseer wat beskou word as sy meesterwerk "Stranger in a Strange Land" in 1961. Die boek word die nie-amptelike "bybel van die hippie-beweging" later in die 1960’s.

Na verskeie probleme met sy gesondheid – 'n aanval van peritonitis, en hartsiekte – sterf hy in sy slaap weens die komplikasies van emfiseem en hartversaking.





</doc>
<doc id="32193" url="https://af.wikipedia.org/wiki?curid=32193" title="Abraham H. de Vries">
Abraham H. de Vries

Abraham Hermanus de Vries (1937-) is 'n Afrikaanse kortverhaalskrywer. Hy word as een van die voorste eksponente in die Afrikaanse kortprosa beskou, veral in sy generering van nuwe betekenismoontlikhede in die struktuur van sy korter tekste. Sy oeuvre moet gelees word binne die raamwerk van nie alleen 'n postmodernistiese kompleksiteit en dubbelsinnigheid nie, maar ook kultuurhistories as een van die Sestigers.

Hy skryf ook die spanningsverhale onder die skuilnaam Thys van der Vyver

Abraham Hermanus de Vries is op 9 Februarie 1937 op Winkelplaas in die huis Volmoed (Winkelplaas het vyf opstalle) naby Ladismith in die Klein Karoo gebore. Hy het een suster, Hester. Sy moeder sterf tydens die bevalling en vir die eerste nege maande van sy lewe bly hy op die buurplaas Voorbaat by sy oupa Wynand en ouma Hannie. Sy pa trou later met Hester, ’n jonger suster van sy ma, en hy keer terug na Winkelplaas, waar sy pa die laaste winkelier van die plaas was.

Hy begin sy skoolloopbaan op die plaasskool by Buffelsdrift, waarna hy in 1950 na die hoërskool op Ladismith gaan. Ná matrikulasie in 1954 aan die Hoërskool Ladismith studeer hy in die jare 1955 tot 1958 aan die Universiteit van Stellenbosch. Terwyl hy student is, spandeer hy party naweke by W.A. de Klerk en sy vrou op hulle plaas Saffier in die Klein-Drakenstein naby die Paarl. Hy behaal in 1957 die B.A.-graad en in 1958 die B.A. Honneurs-graad in Afrikaans-Nederlands. Op universiteit is hy redakteur van die studentetydskrif "Prisma" en is Hennie Aucamp, R.K. Belcher en Wilhelm Knobel van sy studentemaats.

Hy werk na universiteit in die Provinsiale Biblioteek in Kaapstad as hoof van die Afrikaanse boeke-aankope en as redakteur van "Die Kaapse Bibliotekaris". In 1961 gaan hy vir verdere studie na die Gemeentelijke Universiteit van Amsterdam, waar hy op 5 Desember 1962 die doktoraal in Afrikaanse Taal- en Letterkunde aflê, met Nederlands en Perswetenskap as hoofvakke. Hierna word hy ’n senior assistentskap in Perswetenskap (Kommunikasiekunde) aan die Gemeentelijke Universiteit aangebied, maar hy wys die aanbod van die hand. Hy onderneem ’n uitgebreide reis deur Europa en besoek onder andere Griekeland en Israel, waarna hy teen die einde van 1963 terugkeer na Suid-Afrika. In 1964 trou hy met Ria van der Merwe en uit die huwelik word twee kinders (Anneke en Andries) gebore – hulle skei egter in 1969.

Hy word in 1963 aangestel as kunsredakteur van "Die Vaderland" in Johannesburg, ’n posisie wat hy tot die begin van 1965 beklee. Hy dien ook op die redaksie van "Sestiger". In hierdie tyd vestig hy hom in ’n woonstel in Hillbrow. Hy bedank sy werk by "Die Vaderland" as daar van hom verwag word om negatief teen die aanstelling van Jan Rabie as lid van die Akademie te reageer. Daarna reis hy en sy vrou anderhalwe jaar in die buiteland en besoek onder meer Nederland, Griekeland, Duitsland, Oostenryk, Joego-Slawië en Spanje. By sy terugkoms aanvaar hy in 1967 ’n pos as tydelike dosent in Taalkunde aan die Universiteit van Port Elizabeth en in 1968 is hy tydelike dosent aan die Rhodes Universiteit tydens André P. Brink se verblyf in Parys. Vanaf 1969 is hy as lektor verbonde aan die Universiteit van Natal in Pietermaritzburg en vanaf 1970 as senior lektor aan die Universiteit van Natal in Durban. Sy hoofleeropdrag is om hom toe te lê op die drama as genre en die Afrikaanse en Nederlandse drama in die besonder.

Hier trou hy in 1972 met Hannie Pienaar, ’n onderwyseres van Durban, wat ook radio-omroepster was en onder andere die "Siembamba"-program aangebied het. Hulle het drie kinders, met Daniël Willem die oudste. Hy koop in hierdie tyd die plasie Volmoed naby Ladismith in die Klein Karoo, waarheen hy dikwels gaan om in die stilte te kan skryf. In die sewentigerjare is hy ’n stigterslid van die Afrikaanse Skrywersgilde.

In 1975 onderneem hy tydens sy lang sabbatsverlof ’n reis na Noorweë, waar hy in Februarie in Nederlands ’n reeks lesings oor die Afrikaanse letterkunde gee aan die Germanistiese Instituut van die Ryksuniversiteit van Oslo. Terwyl hy in Oslo is, gee hy ook saam met die Turkse skrywer Yasar Kemal ’n lesing voor die PEN Club International. Hy aanvaar in Maart 1984 ’n pos as departementshoof van Tale en Kommunikasie by die Skiereiland Technikon in Kaapstad, ’n pos wat hy tot met sy aftrede in 1997 beklee. In Oktober 1985 stig hy die Afdeling vir Joernalistiek, wat in 1991 tot ’n volwaardige departement ontwikkel. Hy het intussen deeltyds verder gestudeer en behaal in 1986 die D.Litt.-graad aan die Universiteit van Stellenbosch onder promotorskap van Merwe Scholtz met ’n tesis oor "Tendense in die Afrikaanse kortverhaal 1867–1984". In dieselfde jaar word hy verkies tot voorsitter van die Afrikaanse Skrywersgilde, waar hy vir twee termyne in hierdie amp dien. Saam met Patrick Petersen is hy in 1996 instrumenteel met die stigting van die Afrikaanse Skrywersvereniging (ASV) en hy neem ook leiding met die skryf van hierdie organisasie se grondwet. Vir ’n termyn is hy ook voorsitter van die ASV.

Hy is betrokke by die vervaardiging van verskeie televisieprogramme. So is hy regisseur van videoportrette van die digters Adam Small en Hendrik Januarie en behartig hy in 1992 die regie, teks en vervaardiging van die dokumentêre program "Afrikaans en Nederlands na apartheid". In 1996 gee hy ’n reeks lesings aan die Universiteit van Amsterdam en vanaf 1997 gee hy as buitengewone hoogleraar deeltyds lesings aan die Universiteit van Wes-Kaapland, terwyl hy voltyds skryf. In 2000 lewer hy die openingslesing by die Universiteit van Leipzig se Europese Werksessie oor Afrikaans getiteld “Afrikaans Extra Muros” en in 2002 is hy weer in die buiteland vir ’n lesingreeks in Nederland, Pole en Duitsland.

Dit is veral as kortverhaalskrywer wat hy ’n enorme bydrae maak tot die Afrikaanse literatuur. Sy eerste verhale, getitel "Bert die jagter" en "Die spioene", verskyn op 16-jarige ouderdom in 1953 in "Die Huisgenoot". Hierna publiseer hy ander kortverhale in "Die Huisgenoot" en later ook in letterkundige tydskrifte.

Sy debuut is met die bundel "Hoog teen die heuningkrans", waarin hy ’n fyn waarnemingsvermoë en insig in die psige van die enkeling bevestig, hoewel die tegniek nog steeds realisties en tradisioneel is. Hierdie verhale speel hoofsaaklik af in die Klein Karoo van sy jeug en die aksent val op die persoonlike ervarings van die lokale mens, wat meestal nie uitstyg tot meer universele betekenis nie. P.G. du Plessis neem "Die rooi vaas" uit hierdie bundel op in die versamelbundel "Halfeeu", waarin hoogtepunte uit die eerste vyftig jaar van "Die Huisgenoot" verskyn.

"Verlore erwe", bou voort op hierdie platform en is aanduidend van die groei in sy tematiek en vakmanskap. Die verhale speel steeds af teen ’n plattelandse agtergrond en is ook steeds realisties in gees en sfeer. Ingeweef in die gebeure en die ervarings van doodeenvoudige mense slaag hy egter reeds daarin om die geheimenis van lewe (en dood) raak te vat sodat die leser diep daardeur geraak word.

"Vetkers en neonlig" is steeds soortgelyk van aard, maar De Vries bundel hierin reeds ’n aantal verhale waarin hy wegbeweeg van die gemoedelikheid na ’n soort makabere fantasie.

De Vries ontvang vir sy eerste drie bundels ("Hoog teen die heuningkrans", "Verlore erwe" en "Vetkers en neonlig") in 1962 die Reina Prinsen Geerligs-prys. Hy bundel sy keuse uit verhale uit hierdie periode van sy skrywerskap later in "Volmoed se gasie" Die titel verwys na Volmoed, die naam van sy geboortehuis, en “gasie” beteken betaling, sodat hy met hierdie verhale sy dankbaarheid of terugbetaling aan sy jeug maak. Hy het dan ook die boek gepubliseer om geld te verdien om sy geboorteplasie, wat hy terug gekoop het, af te betaal. Twee verhale verskyn hier vir die eerste keer in boekvorm, naamlik die boeiende vertelling "Rooikoos Willemse is soek" oor ’n man wat so babbelas word dat hy aan sy identiteit begin te twyfel, en "Fisante tussen die rose", die vermaaklike verhaal van ’n predikant se gebabbel nadat hy tydens ’n operasie te veel verdowingsmiddels ingekry het.

Met "Dubbeldoor" word hy deel van die Sestiger-beweging deur van hierdie stadium in sy skrywerskap verhale te skryf wat André P. Brink “laagverhale” noem waarin die “magiese realisme” na vore kom. Hierdie beskrywing tipeer die verwikkelde wyse waarop De Vries daarin slaag om deur metafore veelvuldige betekenisse en simbole in sy verhale te impliseer, terwyl hy steeds die fyn waarneming en in-diepte sielkundige blootlegging van sy vroeë verhale behou. In aanvulling by sy gebruik van die plaaslike mense en wêreld bring hy nou ook die Europese omgewing onder woord, soos in die titel van die bundel aangedui word, waar die dubbeldoor verwys na die vermenging van Europa en Afrika. Die titel kan egter ook betrekking hê op die mengsel van tradisioneel-realistiese en magiese tipe verhale.

Die bundel "Vliegoog" neem hierdie temas en tegnieke verder. Die titel van die bundel is aanduidend van die verhale daarin, aangesien nie een van die saamgestelde oog van die vlieg se onderlinge gedeeltes die onderwerp van dieselfde hoek sien nie. Net so is die verhale onderling uiteenlopend van aard en volg nie een dieselfde patroon nie, of selfs dieselfde styl en struktuur nie, maar maak die geheel ’n saamgestelde beeld uit van die mensheid.

"Dorp in die Klein Karoo" bevat sketse oor Ladismith en die lewenswyse, gebruike, vertellings en eienaardighede van die kontrei en die mense, voorafgegaan deur die verhaal "Op pad Sjina toe". Hierdie verhaal is ’n verbeeldingspel uit die kleintyd, wat treffend gekontrasteer word met die leefwêreld van die grootmens, wat nie toegang het of kan kry tot hierdie verbeeldingswêreld nie. So illustreer die skrywer dat werklikheid en fantasie twee kante van presies dieselfde saak is, afhangend van hoe jy daarna kyk. Dit is oorspronklik geskryf vir opname in die versamelbundel "Herinnering se wei". Al sy prosa tot op daardie stadium (die kortverhaalbundels "Hoog teen die heuningkrans", "Verlore erwe", "Vetkers en neonlig", "Dubbeldoor" en "Vliegoog"; die reisverhale "Die rustelose sjalom" en "Afspraak met eergister", die streekskuns "Dorp in die" "Klein-Karoo" en die novelle "Kruispad"), word in 1967 met die Eugène Marais-prys bekroon.

"Twee maal" "om die son", ’n titel wat verwys na die periode van twee jaar wat dit geneem het om hierdie verhale te voltooi, bevat kort verhale in die eerste persoon met België en Hillbrow as agtergrond.

"Briekwa" word in briefvorm aangebied, afgewissel met grepe uit die wêreld van die skrywer se jeug en die mense uit die Klein Karoo. In die briefgedeeltes besin hy oor sy taak as skrywer. Hierdie wisselwerking tussen herinneringe, filosofie en verhale beklee sy vertellings met ’n groter skyn van waarskynlikheid en hy is so ’n vroeë voorloper van die postmodernistiese tendens in die Afrikaanse letterkunde. "Briekwa" verower in 1974 die Perskorprys.

"Bliksoldate bloei nie" se titel is ’n variasie op ’n versreël van George Louw uit die gedig "Hitler hou kajuitraad met homself".  De Vries spreek in hierdie stadium van sy skrywerskap die Suid-Afrikaanse rasseproblematiek meermale aan en die eerste deel van die bundel bevat vyf verhale waarin hierdie motief domineer. Die tweede deel bevat verhale oor die Klein Karoo en sy mense wat regstreeks by sy streekboeke aansluit.

Kleurproblematiek word in verskeie verhale in "Die uur van die idiote" aangespreek. In "Soms op ’n reis" stel André P. Brink ’n keur uit die verhale van hierdie tydperk saam en word dit uitgegee om met sy vyftigste verjaarsdag saam te val.

De Vries se latere verhale wat veral in "Nag van die clown", "Skaduwees tussen skaduwees" en "Tot verhaal kom" gebundel word, vra meermale om ’n postmodernistiese lesing, soos wat Etienne van Heerden dit in sy studie "Postmodernisme en prosa" aantoon. Hy besin byvoorbeeld in sy verhale oor die spanning in die verhouding tussen woord en werklikheid, waar woorde ondoeltreffend is om werklikheid raak te vat, maar terselfdertyd die enigste manier is om te onthou en die werklikheid te probeer weergee. So is daar altyd ’n afstand tussen weergawe en werklikheid. Veral "Nag van die clown" bevat baanbrekerswerk in hierdie verband. In “"Siënese dagboek"” word die skrywer in Siëna bewus van die Suid-Afrikaanse Trojaanse Perd-episode van 1985, waar veiligheidsmagte hulleself in ’n pantservoertuig versteek het, net om in die townships te voorskyn te kom om onverwags op onskuldige omstanders los te brand. Hierdie voorval word dan vergelyk met Siëna se eie bloedige geskiedenis en die onskuldige slagoffers uit hulle verlede. Die skrywer ondersoek in hierdie verhaal die bemoeienis van die kunstenaar met die werklikheid van die onstuimige Suid-Afrika en bely dat hy hierdie episode van woorde wou weerhou, omdat die mense soveel meer werklik is as woorde en hulle eie verhaal sonder woorde skryf. Die skrywer verwerk telkens die werklikheid en maak dit blote storie, soos in "Die bruid" uit dieselfde bundel, waar herkenbare politieke en samelewingspatrone duidelik aanwesig is. Op hierdie wyse word die storie skokkender en relevanter as die werklikheid. Hier word ook gebruik gemaak van ’n samevoegingstegniek, met verskillende stories wat gelyktydig afspeel, terwyl die blote noem van periferale besonderhede die indruk skep dat dit ’n sterk newemotief is en van meer as verbygaande belang. In verskeie verhale verskyn die skrywer self (of sy alter ego Thys van der Vyver) as beide outeur en karakter in die verhale, wat dan weereens vrae stel oor die spanning tussen fiksie en werklikheid en die leser subtiel medeskepper van en deelnemer aan die teks gemaak word. Die kortverhaal "Die bruid" wen in 1988 die "De Kat" en "Antenne" se kortverhaalwedstryd en word bekroon met die Potpourri-prys. "Nag van die clown" is in 1990 op die kortlys vir die CNA-prys, in 1991 op die kortlys vir die toekenning van die Ou Mutual-prys en in 1992 op die kortlys vir die toekenning van die Helgaard Steyn-prys.

In "Skaduwees tussen skaduwees" is die post-apartheid werklikhede ’n dominante tema.

Hierdie tema word voortgesit in "Tot verhaal kom", met die meerduidige betekenis van die titel van tot jou sinne kom en om van sekere gegewens verhale te maak. Die ambag van die storieverteller is dus hier ook, soos in vroeëre bundels, ’n bykomstige tema. In 2004 ontvang "Tot verhaal kom" die gesogte RAU-prys vir skeppende skryfwerk nadat dit ook op die kortlys was vir die toekenning van die W.A. Hofmeyr-prys.

"’n Plaaswinkel naby oral" bevat die verhaal "Die ander aand by Botha. Pik", waar die grense tussen waarheid en verdigsel doelbewus opgehef word. In die inleiding word daarna verwys dat die verhaal gebaseer is op die “reine onwaarheid” en later word daarna verwys as die “reine waarheid”, terwyl die verhaal tergend afspeel in ’n duidelik herkenbare maar tog fiktiewe ruimte. Die meerderheid verhale in hierdie bundel is egter weer herkenbaar as realistiese streekskuns oor die Klein Karoo, soos in sy eerste bundels, met die verhaal van Stanley de Wit se koei (waaroor David Kramer ’n bekende liedjie geskryf het), ook ingesluit. "Die swart hond van Bruidegomsdraai" is ’n tradisionele spookverhaal.

Ook die verhale in "Op die wye oop Karoo" is streekskuns, al is dit dan ook ’n enigsins ryper skrywer met baie wyer verwysingsraamwerk wat hier aan die woord is. In hierdie bundel bewys hy hom weereens as baasverteller, wat moeiteloos in sy weergawe van gewone mense se doen en late diep lewenswaarhede blootlê. Hy besin ook oor die aard en wese van sy kunstenaarskap en die onkenbaarheid van die kunstenaar.

Die latere versamelbundel "Verhale uit ’n koel voorhuis" bevat ’n persoonlike keur uit sy streekskuns oor die Klein Karoo. "Rooikoos Willemse is soek" is ’n keuse uit sy plaaswinkelstories en "Onder hoë sterre" is ’n keur uit sy Kersverhale.

Die verhale in "Verbeel jou dis somer" staan in die teken van die veranderinge wat daar vir blank en swart in die land gekom het na demokrasie in 1994, veral die stadige maar sekere verval en aftakeling. Die verhale weerspieël die ervarings van mense binne die samehang van hulle bestaan in die land, weergegee met ’n troos, humor en aanvaarding wat sprekend is van ’n indringende waarneming van die dieptes van die menslike siel. Hoewel die verval duidelik uitgewys word, is die verhale nie ’n nostalgiese verlange na die verlede nie, maar eerder ’n oproep om van nuuts af te bou en iets te skep wat die moeite werd is. Kenmerkend van die verhale is die feit dat die verhale nie sluit nie, met die suggestie dat die karakters midde-in ’n stroom is wat hulle meesleur, sonder dat hulle weet waarnatoe en hoe dit gaan eindig. Telkens word die plaaslike gebeure in gewone mense se lewens in samehang met en perspektief tot die groter wêreld geplaas. Die titel van die bundel staan in die teken van hoop en uitreik na die toekoms. "Verbeel jou dis somer" is in 2010 op die kortlys vir die toekenning van die W.A. Hofmeyr-prys.

"Die behoue huis" is ’n persoonlike keur uit al sy kortverhale, uitsluitend die kontreiverhale oor die Klein Karoo. Wium van Zyl skryf ’n insiggewende inleiding vir hierdie bundel.

"Maar wie snoei die rose in die nag?" bevat twaalf verhale, waarvan sommiges vroeër in "Die Burger" en "By" verskyn het, maar nou hersien en verwerk is vir hierdie bundel. Die ruimte wat verken word, is reeds bekend in De Vries se oeuvre, aangesien dit veral fokus op die Karoo-landskap en die mense van hierdie kontrei. Daar is ’n verskeidenheid eerstepersoonvertellers in die bundel, wat suggereer dat daar in iedereen ’n storie skuil. Hierdie metode benadruk ook die meelewing van die verteller met sy kontrei en gemeenskap, met sommige karakters uit vorige bundels wat hier ’n herverskyning maak en hierdie bundel dan ook intertekstueel met ander storiewêrelde verbind. Sommige van die verhale bespiegel dan ook hoor hoe stories ontstaan en vertel van die eienaardige plekke waar stories gevind kan word. Hoewel die verhale hoofsaaklik op die Karoo fokus, is dit nie slegs kontreikuns nie, want die sobere, melancholiese en soms geheimsinnige kom ook aan die bod, terwyl aktuele werklikhede soos armoede en die invloed van politieke verandering nie geïgnoreer word nie.

De Vries se kortverhale en sketse word in verskeie versamelbundels opgeneem, insluitende "Die Afrikaanse kortverhaalboek", "Dekade:" "Resente Afrikaanse kortverhale", "Halfeeu", "Kortverhale vir verkenning", "Mosaïek", "Borde borde boordevol", "Sewe sondes, nee meer", "Vuurslag", "Op hulle stukke", "Wys my waar is Timboektoe", "Allegaartjie", "Soort soek soort", "Steekbaard", "Uit die kontreie vandaan", "In ’n neutedop", "Trekvoëls", "Willekeur", "Vertellers 1 en 2", "Kort keur", "Stad en stedelig" en "Heildronk". Hy publiseer ook in talle letterkundige tydskrifte, insluitende "Standpunte", "Sestiger" en "Kol". In vertaalde vorm word van sy kortverhale opgeneem in versamelbundels soos "Erzähler der Welt" (saamgestel deur Peter Sulzr), "Armed vision" (Martin Trump), "A land apart" (André P. Brink en J.M. Coetzee) en "A century of new" "South African short stories" (Michael Chapman).

"Kruispad" is die enigste novelle wat van hom verskyn. Dit is die dagboekverhaal van die getroude plattelandse predikant De la Harpe wat ’n verhouding aanknoop met ’n verwagtende ongehude vrou. Hierdie situasie gee aanleiding tot ’n persoonlike krisis, met ’n botsing tussen sy persoonlike begeertes en die godsdiens, en ’n soeke na selfidentiteit en waarheid.

Verder skryf hy ’n aantal reisverhale. "Die rustelose sjalom" is ’n verslag oor ’n reis in Israel, waar die titel verwys na die vrede wat daar heers te midde van bedreiging. Die reis is ’n pelgrimstog op die voetspore van Jesus, al begin hy waar Jesus geëindig het. Geslaagd is hier die balans tussen en afwisseling van belewing en feitelike inligting.

Reise na die antieke wêrelde (veral Griekeland) word beskryf in "Afspraak met eergister" en die Nederlande in "Joernaal uit ’n gragtehuis". Hierin teken hy op gevoelvolle wyse verskillende aspekte aan van die stad Amsterdam wat hom tydens ’n verblyf van etlike jare getref het. Uit laasgenoemde neem A.P. Grové "Eerste woonplek in ’n gekke stad" op in "Trekvoëls", ’n versamelbundel van reissketse. "Die rustelose sjalom" en "Afspraak met eergister" word in 1967 met die Eugène Marais-prys bekroon, tesame met al sy ander gepubliseerde werke tot op daardie stadium. In "Die Klein Karoo: ’n legkaart" word foto’s van Paul Alberts gebundel saam met De Vries se beskrywing van die streek se geskiedkundige en kultuur-historiese kenmerke. Hy gee ook ’n weergawe van opsienbarende gebeurtenisse in die streek, soos moorde.

Vir die boek "Abraham H. de Vries" in die "Skrywers in woord en beeld" reeks skryf hy oor sy lewe, studies en reise en lewer kommentaar oor sy eie werk. Hierdie outobiografiese oorsig is ’n interessante kykie in sy lewe en die invloede daarop. Sy lewensverhaal word in die boek toegelig met foto’s. Oor aspekte van die Afrikaanse kortverhaal skryf hy in "Kort vertel" (’n bundeling van sy lesings wat hy in 1996 aan die Universiteit van Amsterdam gelewer het), terwyl hy in "Kortom" en "Kortom 2" ’n gids bied tot die kortverhale wat hy in "Die Afrikaanse Kortverhaalboek" opneem.

Hy skryf ook die spanningsverhale "Die swart sirkel", "Mense agter glas" en "Alibi van ’n verdagte" onder die skuilnaam Thys van der Vyver.

Hy is samesteller van verskeie versamelbundels, onder andere "Kort keur", "Die Afrikaanse kortverhaalboek" (wat as die prosa ekwivalent van die "Groot Verseboek" gereken kan word), "Eeu" (honderd jaar van Afrikaanse kortverhale), "Steekbaard" (Afrikaanse hondestories), "Uit die kontreie vandaan" (streekskuns) en "Alles goed en wel" (lagstories).

"Die fees van die malles" is ’n keur uit die humoristiese werk van André P. Brink en "Van heidebos en Skepper" ’n keur uit R.K. Belcher se poësie. Hy is redakteur van Ingrid Jonker se "Versamelde werke" en saam met Rouston Gilfillan is hy redakteur van "Op die wyse van die taal", ’n huldigingsbundel aan Merwe Scholtz ten tye van sy 65ste verjaarsdag.

Verder vertaal hy verskeie werke in Afrikaans, onder andere Marnix Gijsen se "Jojakim van Babilon", Els Stam se "Die ou sprokieskis", Nikos Kazantzakis se "Zorba die Griek", W. Somerset Maugham se "Die vonnis", Sadegh Hedayat se "Die blinde uil" en Adriaan van Dis se "Palmwyn".

In die vyftigerjare verskyn gedigte van hom in "Rooi Rose", gevolg deur die digbundel "Proegoed" in 1959. Hierin bundel hy gedigte soortgelyk in vorm aan dié van Boerneef, waarin hy die wêreld- en lewensverskynsels verwoord aan die hand van die perspektief van primitiewe mense wat in al hierdie dinge die werking van geheimsinnige magte vermoed. Die bundel doen dan ook aan as pikant, met verskeie kultuur- en denkpatrone wat op gemoedelike wyse deurmekaar geweef word. In die bundel maak die Paai-figuur uit Ladismith se wêreld (’n volksdigter van wie sommige rympies hier opgeteken word) die eerste keer sy verskyning. Ongelukkig is die bundel nie vry te spreek van ’n soort fragmentasie nie en word die denkpatrone nie tot ’n geheel saamgevoeg nie, terwyl die individuele gedigte in segging en beeldingskrag selde uitstyg bo ’n idee.

Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigte". Hy publiseer ook gedigte in letterkundige tydskrifte soos "Standpunte".

Sy tuisdorp, Ladismith, ken in 1997 ereburgerskap van die dorp aan hom toe as die eerste persoon wat so vereer word, in erkenning vir die wyse waarop hy die dorp en sy mense in sy skryfwerk aan die breë publiek bekendgestel het. Die Afrikaanse Skrywersvereniging vereer hom in 2005 met die Patrick Petersen-toekenning. Wium van Zyl stel in 2007 per geleentheid van sy sewentigste verjaarsdag ’n huldigingsbundel vir hom saam onder die titel "Elke slot ’n weerbegin". In 2009 vereer die Suid-Afrikaanse Akademie vir Wetenskap en Kuns hom met ’n eeufeesmedalje vir sy baanbrekerswerk in die kunste. Hy ontvang in hierdie jaar ook ’n Suid-Afrikaanse Letterkundetoekenning, geborg deur die Departement van Kuns en Kultuur, vir sy lewensbydrae tot die Suid-Afrikaanse letterkunde. In 2012 word hy by die Klein Karoo Nasionale Kunstefees vir sy lewensbydrae met ’n Afrikaans Onbeperk-prys vereer, met sy verhale wat by die fees deur Saartjie Botha vir die verhoog verwerk en onder die titel "Smelt" opgevoer is. Die ATKV vereer hom in Oktober 2013 met ’n oorkonde vir sy bevordering van Afrikaans by ’n geleentheid wat op Ladismith aangebied is. Die skrywer Etienne van Heerden behaal sy doktorsgraad aan Rhodes Universiteit met ’n studie oor Abraham de Vries se werk en postmodernisme, wat later in ietwat gewysigde vorm gepubliseer word as "Postmodernisme en prosa".

Publikasies uit sy pen sluit in:













</doc>
<doc id="32194" url="https://af.wikipedia.org/wiki?curid=32194" title="Thom Yorke">
Thom Yorke

Thom Edward Yorke (gebore 17 Oktober 1968 in Wellingborough, Northamptonshire, Engeland) is meestal bekend as die hoofsanger van die musiekgroep Radiohead. Hy het ook as solo kunstenaar 'n CD genaamd "The Eraser" in Julie 2006 vrygestel. Die CD is sterk deur elektroniese musiek beïnvloed. Hy bespeel talle instrumente, meestal elektriese of akoestiese kitaar en klavier en ander klawerinstrumente, maar het ook al baskitaar en tromme gespeel vir Radiohead.



</doc>
<doc id="32195" url="https://af.wikipedia.org/wiki?curid=32195" title="Muse (musiekgroep)">
Muse (musiekgroep)

Muse is 'n Engelse musiekgroep wat in Teighnmouth, Devonshire in 1994 gevorm is onder die naam Rocket Baby Dolls. Die groeplede is Matthew Bellamy (stem, kitaar, klavier), Chris Wolstenholme (baskitaar, agtergrondstem) en Dominic Howard (tromme). Muse is bekend vir hul groot en energieke konserte en was die eerste groep om 'n konsert in die nuutgeboude Wembley-stadion in Londen uitverkoop te hê. Muse het al vyf ateljeealbums uitgereik: "Showbiz" (1999), "Origin of Symmetry" (2001), "Absolution" (2003), "Black Holes and Revelations" (2006) en "The Resistance" (2009). Twee direkte opnames is ook al vrygestel, naamlik "Hullabaloo Soundtrack" (2002) en "H.A.A.R.P." (2008). Hulle het al baie toekennings ontvang, onder andere vyf MTV Europe-musiektoekennings, vyf Q-toekennings, vier NME-toekennings, en twee BRIT-toekennings.




</doc>
<doc id="32197" url="https://af.wikipedia.org/wiki?curid=32197" title="Pond sterling">
Pond sterling

Die pond sterling (Engels: "Pound sterling", Kornies: "Peuns sterling", Iers-Gaelies: "Punt steirling", Manx-Gaelies: "Punt Sostynagh", Skots: "Poond sterling", Skots-Gaelies: "Punnd Sasannach", Wallies: "Punt sterling", Frans: "Livre sterling"; ook Britse pond of kortweg pond) is die geldeenheid van die Verenigde Koninkryk en die afhanklike gebiede Falkland-eilande (saam met die Falklandse pond), Gibraltar (saam met die Gibraltarese pond), Guernsey (saam met die pond sterling van Guernsey), die Eiland Man (saam met die Manx pond), Jersey (saam met die Pond Sterling van Jersey), Sint Helena, Ascension en Tristan da Cunha (saam met die Sint Heleense pond in Sint Helena en Ascension) en Suid-Georgië en die Suidelike Sandwicheilande (saam met die Falklandse pond). Die amptelike ISO-kode is GBP en die valutateken is £.

Die Britse pond is die oudste geldeenheid ter wêreld wat steeds in omloop is, asook die vierde belangrikste geldeenheid wat op internasionale markte verhandel word (ná die Amerikaanse dollar, die Europese euro en die Japannese jen) en die derde belangrikste globale reserwe-geldeenheid. Sy waarde is die hoogste van alle belangrike geldeenhede, met 'n wisselkoers van meer as 19 ZAR in Julie 2015.

Die oorspronge van die pond sterling strek terug tot 760 toe die silwerpennie in omloop gebring is en vinnig in alle Angel-Saksiese koninkryke as geldeenheid aanvaar is. Die oorspronklike ontwerp van suiwer silwermuntstukke is in 1158 gewysig, en nuwe munte, wat as pond sterling bekend gestaan het, is van 92,5 persent silwer geslaan. Silwerpennies was die enigste muntstukke in Engeland voordat die sjieling in 1487 ingevoer is en twee jaar later ook die pond.

Die eerste banknote, wat deur goud in plaas van silwer gedek is, is in 1694 uitgereik, en een jaar later is die Bank van Engeland as een van die eerste sentrale banke ter wêreld gevestig. Nog tot in 1855 was alle banknote handgeskrewe en eers daarna is oorgeskakel na die drukpers.

In die vroeë 20ste eeu het steeds meer lande begin om hul geldeenhede deur fisieke goud te dek. Die invoering van 'n goudstandaard het vir die eerste keer in die geskiedenis die ruil van een geldeenheid teen 'n ander moontlik gemaak. Die wêreldhandel het vervolgens 'n omwenteling ondergaan. Die Verenigde Koninkryk het die goudstandaard amptelik in 1816 aanvaar, al was dié stelsel de facto reeds sedert 1670 in gebruik. Die waardestyging in die Britse pond, wat daaruit voortgespruit het, het aanleiding gegee tot 'n tydperk van aansienlike ekonomiese groei wat tot in 1914 sou voortduur.



</doc>
<doc id="32211" url="https://af.wikipedia.org/wiki?curid=32211" title="Warmbad">
Warmbad

Warmbad (amptelik "Bela-Bela", Engels: "Warmbaths") is 'n dorp wat in die geotermiese warmwaterbronne van die Limpopoprovinsie van Suid-Afrika geleë is. Bela-Bela, die Tswana-naam vir die bronne, produseer 22 000 liter water per uur teen 50 °C. Dit is deur Tswanastamme ontdek wat in die vroeë 1800's in die gebied inbeweeg het. In 1873 het die Transvaalse regering die grond gekoop om 'n vakansieoord by die fonteine te bou en dit Warmbad genoem. 

Daar woon ongeveer 45 000 mense. Die N1 nasionale pad gaan naby Warmbad verby. Die naam van die dorp is in 2002 amptelik gewysig na Bela-Bela.

Die distrik, wat in 1950 geproklameer is, is 5 800 km groot. Die belangrikste gewasse is mielies, grondbone, sorghum en koring. Die koring word onder besproeiing uit die Rust de Winterdam verbou. Daar word ook met beeste, skape en varke geboer. Tin word by Rooiberg ontgin, sowat 55 km wes van Warmbad. Daar is ook 'n blokhuis wat tot 'n nasionale monument verklaar is.




</doc>
<doc id="32214" url="https://af.wikipedia.org/wiki?curid=32214" title="Gantt-grafiek">
Gantt-grafiek

'n Gantt-grafiek is 'n gewilde soort staafgrafiek wat 'n projekskedule uitbeeld. Gantt-grafieke illustreer die begin en einddatums van die terminale elemente en die opsommende elemente van 'n projek. Terminale elemente en opsommende elemente maak die werksverdelingstruktuur van die projek uit. Sommige Gantt-grafieke toon ook die afhanklikhede tussen take aan. Gantt-grafieke kan gebruik word om die status van die huidige skedule aan te dui soos om die mate waartoe 'n taak afgehandel is aan te dui deur 'n deel van die staaf op die grafiek in te kleur om die persentasie werk wat reeds afgehandel is te verteenwoordig. 'n Vertikale lyn word ook dikwels deur die grafiek getrek om die huidige datum aan te dui.

Die eersnte Gantt-grafieke is deur Karol Adamiecki in 1896 ontwikkel en hy het dit 'n "harmonogram" genoem. Omdat Adamiecki eers sy grafiek in 1931 gepubliseer het en toe ook in tale wat nie in die weste baie gewild was nie (Pools en Russies) het die soort grafiek die naam verkry van die persoon (Henry Gantt) (1861-1919) wat dit in die weste gewild gemaak het.

In die 1980's met die bekendstelling van persoonlike rekenaars het die skep van uitvoerige Gantt-grafieke makliker geword. Die eerste programme was hoofsaaklik op projekbestuurders en skeduleerders gemik. In die laat 1990's en vroeë 2000's het Gantt-grafieke 'n algemene kenmerk geword van baie webgebaseerde programme.

Gantt-grafieke het 'n algemene tegniek geword vir die verteenwoordiging van die fases en aktiwiteite van 'n projek se werksverdelingstruktuur (WVS), om dit vir 'n wye verskeidenheid gebruikers verstaanbaar te maak.

'n Algemene fout wat begaan word deur diegene wat die ontwerp van die Gantt-grafiek gelyk aan projekontwerp gelykstel is dat hulle poog om die projek se werksverdelingstruktuur gelyktydig saam met die skedule van aktiwiteite te definieer. Hierdie praktyk maak dit baie moeilik om die 100% reël te volg. Daar word gemeen dat dit beter sou wees om eers die 100% reël te gebruik om die WVS te definieer en om eers daarna die skedule vas te stel.

Alhoewel Gantt-grafieke maklik verstaanbaar is in die geval van klein projekte wat op 'n enkele vel of skerm vertoon kan word, raak hulle baie moeilik hanteerbaar vir groter projekte. Groter Gantt-grafieke vertoon gewoonlik nie baie goed op die meeste rekenaarskerms nie (Projekbestuurders van groot projekte maak egter dikwels gebruik van groot A0 uitdrukke van Gantt-grafieke die inligting weer te gee). Ander kritiek op Gantt-grafieke is dat hulle relatief min inligting oordra per eenheidsoppervlakte van 'n skerm. Dit wil sê projekte is dikwels beduidend meer kompleks as wat doeltreffend met 'n Gantt-grafiek weergegee kon word.

Gantt-grafieke fokus hoofsaaklik op skedulebestuur en spreek dus grootliks net een van die elemente van die projekdriekhoek aan. Gantt-grafieke gee ook nie die grootte van 'n projek of die relatiewe grootte van 'n werkselement weer nie, daarom kan die gevolge van 'n taak wat agter skedule is nie altyd duidelik verstaan nie. As twee projekte byvoorbeeld dieselfde aantal dae agter skedule is, het die groter projek 'n groter impak op hulpbronverbruik maar die Gantt-grafiek gee nie die verskil weer nie.

Die meeste projekbestuursagteware kan deesdae die skedule-afhanklikheid tussen take as lyne tussen sulke aktiwiteite verteenwoordig. 'n Groot hoeveelheid van sulke afhanklikhede kan egter lei tot 'n deurmekaar en onleesbare grafiek. Omdat die hoogte van die stafies op die Gantt-grafiek konstant is, kan hulle 'n wanindruk weergee van die werkslading (hulpbronvereistes) van 'n projek. 'n Verwante kritiek is dat die gewoonte om werk op die grafiek as 'n persentasie van die werkslading aan te dui misleidend kan wees omdat die werkslading nie konstant is nie al gee die stafies die indruk dat wel so is.



</doc>
<doc id="32217" url="https://af.wikipedia.org/wiki?curid=32217" title="Verkeerdevlei">
Verkeerdevlei

Verkeerdevlei is 'n klein dorpie in die Vrystaat, Suid-Afrika. Die dorp is vernoem na 'n stroom wat in die teenoorgestelde rigting van die ander strome in die area vloei. Die nedersetting is ongeveer 8 km oos van die N1-nasionale pad op die R703 hoofpad. Die tolhek naby Verkeerdevlei op die N1-nasionale pad is na die dorpie genoem. Oos van Verkeerdevlei op die R703 is die dorpie Excelsior.



</doc>
<doc id="32218" url="https://af.wikipedia.org/wiki?curid=32218" title="Hartbeespoort">
Hartbeespoort

Hartbeespoort (ook bekend as Harties) is 'n dorp in die Noordwesprovinsie van Suid-Afrika, geleë tussen die Magaliesberg en die oewers van Hartbeespoortdam. Die dorp se naam verwys na rooihartbeeste wat vroeër deur die omgewing se natuurlike poort gehardloop het.

Hartbeespoort is deel van die Madibeng Plaaslike Munisipaliteit, wat ook die nabygeleë dorp Brits insluit.

Die oudste uitbreiding van die dorp is Schoemansville, vernoem na Generaal Hendrik Schoeman van die Zuid-Afrikaansche Republiek.

Die dorp bestaan hoofsaaklik uit vakansiehuise om die dam omdat dit gewild is by besoekers van die nabygeleë Gautengprovinsie. Die "Om-die-dam" ultramarathon van 50 km word jaarliks hier gehou gedurende die eerste helfte van die jaar.

Van die hooftoeristeaantreklikhede in en om die dorp sluit in:




</doc>
<doc id="32222" url="https://af.wikipedia.org/wiki?curid=32222" title="Genex">
Genex

Die Geschenkdienst- und Kleinexporte GmbH (kort Genex; later bekend as Genex Geschenkdienst GmbH) was 'n sakeonderneming wat op 20 Desember 1956 deur die regering van die Duitse Demokratiese Republiek (DDR) gestig is. Dit was een van die grootste verdieners van buitelandse valuta vir die "Kommerzielle Koordinierung" ("Kommersiële Koördinasie"), 'n afdeling van die Departement van Buitelandse Handel van die DDR. Sy hoofkwartier was in Mauerstraße 86/88 in Oos-Berlyn gesetel.

Oorspronklik het die onderneming slegs geskenkpakkies vir kerkgemeentes saamgestel. Eers ná die bou van die Berlynse Muur in 1961 is sakebetrekkinge uitgebou om selfs filiaalmaatskappye in Denemarke ("Jauerfood AG" in Kopenhagen-Valby) en Switserland ("Palatinus GmbH" in Zürich) in te sluit.

Die onderneming het 'n katalogus met die titel "Geschenke in die DDR" versprei wat deur burgers van die Bondsrepubliek Duitsland (Wes-Duitsland) gebruik kon word om 'n groot verskeidenheid koopware te bestel en met Deutsche Mark (DM) te betaal. Die ware is dan regstreeks aan hul familielede en kennisse in die DDR afgelewer.

Negentig persent van die produkte in die katalogus is in die DDR vervaardig. Naas voedsel en verbruiksgoedere soos meubels, kosmetika, klere, werktuig en hoëtroustelle kon Wes-Duitse klante ook motorfietse, motors (sonder lang wagtye wat in die DDR anders aan die orde van die dag was), karavane en selfs vooraf-vervaardigde huise bestel.

Naas motorfietse van inheemse Oos-Duitse vervaardigers soos "MZ" en "Simson" en Japannese aanbieders soos "Yamaha" (wat in 1986 beskikbaar was) is Oos-Duitse motors soos "Trabant" en "Wartburg" en Oos-Europese motorfabrikate soos "Škoda", "Polski Fiat" en "Lada" aangebied wat in die DDR by die luukse mark gereken is. Daarnaas was ook 'n aantal uitgesoekte modelle van Wes-Europese vervaardigers beskikbaar. Die katalogus van die jaar 1986 het 'n "Fiat Uno Super 60", 'n "Renault 9 GTL", 'n "Ford Orion", 'n "VW Golf", 'n "VW Passat" en 'n VW-mikrobus ingesluit. Ook modelle van "Mazda" en "Volvo" was tydelik beskikbaar. Vir sommige Japannese of Wes-Europese was onderdele slegs vir 'n tydperk van vyf jaar plaaslik beskikbaar teen Oos-Duitse Mark van die DDR en moes daarna in Wes-Duitse DM betaal word.

Vir Oos-Duitsers, wat die geskenke ontvang het, was geen koste aan hierdie geskenk-diens verbonde nie, en terwyl die wagtyd vir 'n nuwe motor dikwels tien jaar en langer beloop het, is Genex-motors binne vier tot ses weke afgelewer.

"Genex" het in die Oos-Duitse handelsektor hoogste prioriteit geniet sodat spesifieke koopware in die geval van 'n tekort soms vir ander handelsondernemings nie meer verkrygbaar was nie.

Tot die misnoeë van talle burgers van die DDR het slegs mense met familielede of vriende in die weste voordeel uit die "Genex"-diens getrek. Hierdie burgers was al bevoordeel deur die feit dat hulle pakkette met gewilde Westerse verbruiksgoedere van hul familielede kon ontvang. Mense met toegang tot Westerse buitelandse valuta was daarnaas in staat om inkopies in die sogenaamde "Intershop"-winkels te doen waar Westerse produkte teen DM verkoop is. Alle ander burgers het danksy die "Genex"-katalogusse net 'n indruk van gewilde verbruiksgoedere se waarde in buitelandse valuta gekry terwyl hulle elf soms jare lank moes wag voordat hulle byvoorbeeld 'n motor kon koop. Net in die jaar 1973 is 6 800 "Wartburg"-motors per "Genex"-katalogus verkoop.

Die amptelike 1:1-wisselkoers van Mark van die DDR teenoor DM is nie vir produkte in die "Genex"-katalogus toegepas nie. 'n "Trabant"-motor was hier byvoorbeeld vir DM 8 000 verkrygbaar en 'n "Wartburg"-motor vir DM 9 000. Hierdie motors het in die DDR gewoonlik respektiewelik meer as 10 000 en 20 000 Mark van die DDR gekos.

Sommige werkers in die DDR, byvoorbeeld mense wat by die gaspyplyn-trajek "Drusjba" in die Sowjetunie werksaam was, het die geleentheid gekry om 'n beperkte bedrag van hul loon (sowat 270 Mark van die DDR) in 'n "Genex"-rekening in te betaal en sodoende Westerse koopware te bestel.

Volgens statistieke van die Bundesbank, die sentrale bank van Duitsland, het die "Genex"-maatskappye se totale omset in die periode tussen 1967 en 1987 3,3 miljard DM beloop. Volgens 'n artikel van 14 Junie 1990 in die dagblad "Neues Deutschland" het die totale bates van "Genex" op 31 Desember 1989 44,1 miljoen DM beloop. In 1990 is die "Genex"-diens deur die "Treuhandanstalt" orgeneem, 'n federale instelling wat die staatsbeheerde DDR-maatskappye beheer het.



</doc>
<doc id="32226" url="https://af.wikipedia.org/wiki?curid=32226" title="Solaris (bedryfstelsel)">
Solaris (bedryfstelsel)

Solaris (of SunOS) is 'n Unix bedryfstelsel wat deur SUN Microsystems ontwikkel en versprei word.

In die vroeë 90s het die groeiende internet en groeiende SUN SPARC-gebaseerde hardeware in kombinasie met die Solaris-bedryfstelsel vinnig gegroei tot die mees gebruikte platform vir webbedieners.

Ouder weergawes van SUN se bestuurstelsel, gebaseer op BSD Unix, word SunOS genoem. Met die oorskakeling na 'n System V Unix in SunOS 5 word die bedryfstelsel herdoop na Solaris 2, en ouer weergawes word oorgenommer na Solaris 1.x. Na weergawe 2.6 het SUN die 2 in die weergawenommer uitgehaal. Die mees onlangse weergawes is Solaris 7, die 64-bis Solaris 8, Solaris 9 (vrygestel op 22 Mei 2002) en Solaris 10 (vrygestel op 1 Februarie 2005).

Huidige weergawes van Solaris word nie meer slegs vir SPARC-sisteme vervaardig nie, maar ook vir sisteme wat op die Intel X86-argitektuur gebaseer is. Solaris is ook na die PowerPC-argitektuur oorgedra, maar die weergawe is nooit op die mark gebring nie.

Solaris moes oor die jare op vele terreine terugstaan vir oopbron UNIX-sisteme. In 2004 het SUN sy oopbron-strategie aangepas en ook 'n oopbron weergawe genaamd OpenSolaris beskikbaar gestel.

Die Solaris "Operating Environment" bestaan uit 'n Unix-basis (nog steeds SunOS genoem) en 'n grafiese gebruikerskoppelvlak. Ouer weergawes van Solaris gebruik OpenWindows hiervoor, opgevolg deur CDE in Solaris 2.6. Vanaf Solaris 9 is daar 'n keuse tussen CDE en die nuwe Java Desktop System, gebaseer op GNOME.

Die basiese werking van Solaris kan vergelyk word met die van bekende oopbron Unix-klone soos Linux en FreeBSD. Omtrent alle Unix-sagteware is ook beskikbaar vir Solaris. Hierdie sagteware word geïnstalleer deur Solaris pakette (.pkg-agtervoegsel). SUN se Java programmeertaal word ook saam met Solaris versprei. 

Solaris se fokus is meer op kragtige beheerfunksies. Die bedryfstelsel bevat 'n "Service Management Framework" (SMF) wat dienste bewaak en beheer. Uniek vir Solaris is DTrace, wat dit moontlik maak om die bedryfstelselkern en gebruiker-prosesse meer akkuraat te ontfout en te optimaliseer. 'n Verdere belangrike kenmerk van Solaris is die sogenaamde "zones", waardeur meer as een virtuele Solaris-bedieners op 'n rekenaar geloop kan word sonder om werkverrigting in te boet.

Alhoewel Solaris onder andere op 'n aantal oop standaarde gebaseer is, bly dit SUN se eiendomssagteware (proprietary software). Binêre weergawes word wel kosteloos beskikbaar bestel. SUN is besig, met 'n OpenSolaris-inisiatief, om 'n oopbron weergawe te maak. OpenSolaris word gelisensieer onder die "Common Development and Distribution License (CDDL)". Die plan is om toekomstige weergawes van Solaris op OpenSolaris te baseer. 



</doc>
<doc id="32229" url="https://af.wikipedia.org/wiki?curid=32229" title="Solaris">
Solaris

Solaris kan verwys na:



</doc>
<doc id="32239" url="https://af.wikipedia.org/wiki?curid=32239" title="Skeer">
Skeer

Die term skeer verwys na 'n meestal klein, onbewoonde rotseilandjie wat gedurende die Ystydperke in bepaalde gebiede van die Noordelike Halfrond, veral Skandinawië, Skotland, Kanada en die Verenigde State gevorm is toe yslae vanuit die binneland uitgebrei en rotsmassas langs die kusgebiede oorstroom en afgeslyp het. Sodoende het skere hul kenmerkende, afgeronde vorm gekry.

Die term skeer is afgelei van die Oud-Noorse "sker", letterlik "'n rots in die see", en kom in alle Skandinawiese tale (en in Fins) voor (Yslands en Faroëes: "sker", Noors: "skjær" en "skjer", Sweeds: "skär" en Fins: "kari"). Die term is via Skots ook in Engels ontleen ("skerry") en kom daarnaas ook in Skots-Gaelies voor ("sgeir").

Groter eilandgroepe, wat uit skere bestaan, word in Skandinawië "skärgård" (Sweeds), "skjærgård" (Noors en Deens) en "saaristo" (Fins) genoem (letterlik "skeretuin").

Binne die studieveld van geomorfologie word skere saam met die holme - groter, dig begroeide eilande - by die sogenaamde "roches moutonnées" gereken, 'n oorkoepelende vakterm vir rotsagtige landskapsvorme wat as gevolg van glasiale erosie ontstaan het. Net soos fjorde is die uitgestrekte skerekuste gedurende die Ystydperke gevorm. Ná die afsmelting van groot ysmassas het die rotsformasies, wat net soos die res van die land onder die swaar gewig geswig het, in die loop van die laaste 10 000 jaar weer begin rys en as klein rotseilandjies bo die seevlak verskyn. Hierdie geologiese proses van landopheffing duur byvoorbeeld in Skandinawië nog steeds voort sodat die eilandjies aanhou groei. Groter skere beslaan oppervlaktes van enkele vierkante kilometer.


</doc>
<doc id="32242" url="https://af.wikipedia.org/wiki?curid=32242" title="The Beach Boys">
The Beach Boys

Die Beach Boys is 'n Amerikaanse pop-groep wat in 1961 gestig is en wie se musiek vandag nog gewild is. Baie van hulle liedjies handel oor jong mense in Kalifornië wat die lewe geniet, in die see baljaar, branders ry, partytjie hou en in vinnige motors rondjaag. Onder hulle treffers tel "California Girls", "Good Vibrations" en "I Get Around".

Die oorspronklike groep het uit vyf jongelinge bestaan, drie broers Brian Wilson (voorsang/baskitaar), Carl Wilson (voorsang/kitaar) en Dennis Wilson (voorsang/tromme), hul bloedneef Mike Love (voorsang), asook vriend Alan Jardine (voorsang/kitaar). David Marks vervang Jardine toe hy vir skool moes weggaan, maar met sy terugkeer verlaat Marks weer die groep. Bruce Johnston (klavier) het later 'n gereelde orkeslid geword. Hy het Brian Wilson aanvanklik op toer vervang, maar het later ook tydens opnames by hulle ingeval.

Die groep kom nog van tyd tot tyd vir konserte byeen.



</doc>
<doc id="32248" url="https://af.wikipedia.org/wiki?curid=32248" title="Orrefors Kosta Boda">
Orrefors Kosta Boda

Orrefors Kosta Boda AB is 'n Sweedse onderneming wat gevorm is nadat die vroeër selfstandige glasfabrieke Orrefors, Kosta, Boda en Åfors in die sogenaamde "Glasryk" van die Suid-Sweedse provinsie Småland saamgesmelt het. Die onderneming maak sedert 2005 deel uit van die Sweedse "New Wave Group AB". 

"Orrefors glasbruk" is in die munisipaliteit Nybro in die historiese provinsie Småland geleë. Die glasfabriek is in 1898 gestig, maar het reeds sedert 1726 as ystersmeltery bestaan. Toe die verwerking van ystererts nie meer winsgewend was nie, het die onderneming oorgeskakel na die vervaardiging van glas vir geneeskundige en tegniese doeleindes asook glas vir huishoudelike gebruik. Vanaf 1914 is ook kristalglas vervaardig. 

Danksy die kunstenaars Simon Gate (wat tussen 1916 en 1945 by Orrefors werksaam was) en Edward Hald (wat tussen 1917 en 1978 by die glasfabriek werksaam was) het Orrefors tydens die Eerste Wêreldoorlog tot 'n glasvervaardiger van wêreldfaam ontwikkel. Gate en Halde het innovatiewe tegnieke soos "Graal" (waarby 'n halfverwerkte glasvorm met verskillende verflae deur middel van 'n sandstraal of slypwerk met kunsvolle ornamente versier is) en "Ariel". In 1954 het Sven Palmqvist (1906-1984) sy skottelreeks "Ariel" bekend gestel waarby glas vir die eerste keer gesentrifugeer is.

"Kosta glasbruk" is in die munisipaliteit Lessebo geleë. Die glasfabriek, wat in 1742 deur Anders "Ko"skull en Georg Bogislaus "Sta"ël von Holstein gestig is, is die oudste van sy soort wat nog steeds bestaan. Die fabriek se naam is saamgestel uit die beginletters van die stigters se vanne. Aanvanklik het Kosta venster- en bottelglas vervaardig. Teen die einde van die 19de eeu het die fabriek met sy geslypte glas bekendheid verwerf. Beduidende glaskunstenaars was onder meer Edward Dahlskog (1894-1950) en Vicke Lindstrand (1904-1983).

Kosta het in 1990 met die Boda-glasfabriek saamgesmelt. Die "Kosta glascenter" en 'n fabriekswinkel is vandag toeriste-trekpleisters.

"Boda glasbruk" is in 1864 in die munisipaliteit Emmaboda gestig. Aanvanklik het Boda eenvoudige glasprodukte vervaardig, maar later ook geslypte kristalglas aangebied. Die fabriek het in die 1960's bekendheid verwerf met werke van Erik Höglund en Signe Persson-Melin, later ook Ana Ehrner. 

Die huidige "Orrefors Kosta Boda AB" sluit ook die klein glasfabriek "Åfors glasbruk" in wat in 1876 deur Carl-Albert Fagerlund in Åfors, 'n dorp in die munisipaliteit Emmaboda, gestig is. Hier is aanvanklik glas vir huishoudelike gebruik vervaardig. In die vroeë 1960's het die egpaar Bertil Vallien en Ulrica Hydman-Vallien begin om innovatiewe glaskunswerke te skep. 



</doc>
<doc id="32251" url="https://af.wikipedia.org/wiki?curid=32251" title="Islay">
Islay

Islay (; , ) is 'n Skotse eiland en is die mees suidelike eiland van die Binne-Hebride. Dit staan ook as "Die Koningin van die Hebride" ("The Queen of the Hebrides" of "Banrìgh nan Eilean") bekend. Dit is in Argyll, net wes van Jura en omtrent 25 myl noord van die Ierse kus, wat op 'n helder dag van die eiland af sigbaar is. 'n Boorling van Islay word 'n "Ìleach", uitgespreek , genoem en die meervoud is "Ìlich": Skots-Gaelies is in 1991 nog deur 'n derde van die eilandbevolking gepraat. Die eiland se hoofstad is Bowmore, bekend vir sy whiskystokery en kenmerkende ronde Kilarrow Parish Church. Port Ellen is die grootste nedersetting.

Islay is die vyfde grootste Skotse eiland en die sesde grootste eiland om Brittanje.

Islay het net meer as drieduisend inwoners. Dit het 'n oppervlak van net meer as 600 vierkantkilometer. Die eiland se hoof nywerhede is moutwhiskystokery, en toerisme wat grootliks gegrond is op whisky en voëlkyk.

Die eiland is die tuiste van talle voëlspesies en is die hele jaar 'n gewilde bestemming, vernaamlik in Februarie om 'n groot kolonie "witwangganse" te sien. Voëls plaaslik aan die eiland sluit in "alpekraai (Pyrrhocorax pyrrhocorax)", "vleivalk (Circus cyaneus)", "bonttobie", "witborskormorant" en talle "steltlopers".

Islay se klimaat is baie keer meer gematig as dié van die Skotse vasteland as gevolg van die Golfstroom.


</doc>
<doc id="32253" url="https://af.wikipedia.org/wiki?curid=32253" title="Cumacea">
Cumacea

Die Cumacea is 'n orde uit die klas wat bekend staan as die Malacostraca. Cumacea is klein ongewerwelde krefies met twee lyfsegmente en vele pote. Hulle het koudele in hul monde en gevurkte sterte. Daar is byna 1600 spesies bekend.


</doc>
<doc id="32256" url="https://af.wikipedia.org/wiki?curid=32256" title="Glasryk">
Glasryk

Die sogenaamde Glasryk (Sweeds: "Glasriket") in die historiese provinsie Småland in Suidoos-Swede is sedert die 18de eeu die tradisionele geografiese sentrum van die Sweedse glaskuns en behels vandag veertien glasfabrieke en 'n verskeidenheid kleiner ondernemings in die munisipaliteite Emmaboda, Nybro, Uppvidinge en Lessebo. Die meeste glasfabrieke is in klein dorpe soos Kosta, Orrefors, Nybro oder Lessebo gesetel, terwyl Växjö met sy glasmuseum in die weste van die Glasryk as die hoofstad van die gebied beskou word.

Die glasfabrieke en hul kunsvolle produkte het lankal 'n onmisbare deel van die Sweedse kultuur geword, en voorbeelde van dekoratiewe glaskuns uit die gebied word in baie Sweedse huise en woonstelle aangetref. 

Glas is vir die erste keer in 1556 in Swede vervaardig, tog is die eerste glasfabriek in die land eers sowat 200 jaar later in die land gevestig.

In Småland het die glasvervaardiging omstreeks 1628 begin toe Karl Karlsson Gyllenhielm, 'n halfbroer van koning Gustav II Adolf, die glasblaser Paul Gaukunkel uit Duitsland of Nederland uitgenooi het om die plaaslike natuurlike hulpbronne soos kwartssand en brandhout as basis vir die vestiging van 'n glasbedryf te gebruik. Mettertyd het meer as honderd klein bedrywe en fabrieke hulself in die streek gevestig.

Die gebied tussen Växjö en Kalmar met sy uitgestrekte bosse was uiters geskik vir die vestiging van 'n glasnywerheid wat brandhout vir sy oonde benodig het. Net die tekort aan opgeleide ambagsmanne was 'n knelpunt vir die bedryf, alhoewel reeds Gustav Wasa sowat 200 jaar vroeër Venesiaanse glasblasers na Swede gelok het wat ook met die beroepsopleiding van Swede vir 'n loopbaan in die glasbedryf begin het. Die Smålandse glasmakery is uiteindelik veral deur ambagsmanne uit Boheme aan die gang gesit, en hul nasate speel nog steeds 'n belangrike rol in die bedryf.

Die oudste glasfabriek, "Kosta", is in 1742 (sommige bronne gee 1726 as die stigtingsjaar) deur twee voormalige generale, Anders Koskull en Georg Bogislaus Staël von Holstein, gestig nadat koning Karl XII hulle in erkenning vir hul militêre prestasies tot provinsiale goewerneure van Småland benoem het. Die fabriek se naam is uit die beginletters van hul vanne saamgestel, en dit is veral gevestig om 'n ekstra inkomste vir die goewerneurs te genereer. Die tweede oudste glasfabriek, "Rejmyre", is in 1810 deur Johann Jakob Graver gestig.

Die plaaslike owerhede het die glasbedryf in Småland gedurende die 18de en 19de eeu doelbewus bevorder. Veral die goewerneurs van Kronoberg en Kalmar het daarin belang gestel om die omgewing tot 'n nywerheidsgebied te ontwikkel. Glasvervaardigers is uiteindelik danksy die beskikbaarheid van groot bosgebiede na die streek gelok, aangesien hulle groot hoeveelhede brandhout as energiebron benodig het. Die fabrieke het hulle aanvanklik op die massavervaardiging van glas vir die Sweedse mark toegespits. Kosta het later bekend gestaan vir sy kristalglas wat die hoogste loodinhoud in Swede (tot by dertig persent) bevat het.

As gevolg van die strawwe mededinging tussen die verskillende glasfabrieke het nyweraars in die laat 19de eeu begin om hul glasprodukte deur kunstenaars te laat ontwerp. Veral vervaardigers soos Orrefors en Kosta het met hierdie strategie in die 19de eeu ook bekendheid op internasionale markte verwerf. Orrefors het taamlik laat in 1898 tot die glasbedryf toegetree en aanvanklik hoofsaaklik vensterglas en bottels vervaardig. Toe die Göteborgse nyweraar Johan Ekman die fabriek in 1913 oorgeneem het, het hy na die produksie van tafelglas en dekoratiewe glaskuns oorgeskakel. 

Gedurende die Eerste Wêreldoorlog het Ekman daarin geslaag om die kunstenaars Simon Gate (1883-1945), 'n landskapskilder, en Edward Hald (1883-1980), 'n skolier van Henri Matisse, aan te stel. Hul glaskunswerke het Orrefors tot 'n glasmanufaktuur van wêreldfaam laat ontwikkel. In teenstelling met die meeste ander glasfabrieke in Swede, wat massavervaardigers vir die plaaslike mark gebly het, het die Smålandse glasblasers hulle as meesters van die glaskuns onderskei wat groot sukses op die internasionale markte behaal het. In hierdie tydperk is na die Oos-Smålandse hartland van die glasbedryf ook die eerste keer as "Glasryk" verwys.
Tans is daar veertien glasvervaardigers in die Smålandse Glasryk, waarby die groot aantal kleiner glasateljees van plaaslike kunstenaars nie ingereken is nie. Glasprodukte uit die Glasryk word internasionaal met die gewilde Sweedse ontwerpkuns vereenselwig. Naas indrukwekkende glasware vir die huishoudelike gebruik soos drinkglase en vase vervaardig die fabrieke ook kunswerke uit glas.

In die laat 20ste eeu het die glasfabrieke begin om hul deure vir belangstellende besoekers te open, en sedert die jaar 2000 beskik elf glasfabrieke oor 'n gemeenskaplike toerisme-onderneming. Die fabrieke kan besigtig word (gewoonlik beskik die fabrieke oor 'n uitkykplatform sodat toeriste 'n lewende vertoning van die kuns van glasblasery kan bywoon), en glaskunswerke word ook in spesiale fabriekswinkels aangebied. Toeriste dra intussen sowat tien persent tot die totale omset by.

Danksy die toerisme het die glasfabrieke ook die ou tradisie van sogenaamde "hyttsill"-aande laat herleef. Die glasfabrieke was in die verlede nie blote werkswinkels nie, maar het ook as die sosiale middelpunt van hul gebied gedien. Dorpsbewoners het hier bymekaargekom om te gesels en haring en aartappels in die smeltoonde se vuur te braai. Groot fabrieke soos Kosta, Orrefors, Bergdala of Pukeberg bied gedurende die somermaande vir toeriste 'n moderne weergawe van hierdie "hyttsill"-braai aan.

Die Nasionale Sweedse Glasskool (Sweeds: "Riksglasskolan"), 'n internasionaal befaamde instelling wat beroepsopleiding vir loopbane soos glasblaser, glaskunstenaar en glasnyweraar aanbied, is in Orrefors gesetel. Hier studeer grotendeels Skandinawiese studente, maar die skool se kursusse staan ook oop vir buitelandse studente.


Daar is 'n groot aantal kleiner glasondernemings in die Glasryk, waarvan sommige afstigtings van een van die groter fabrieke is, soos glasateljees, glasherstellers, glasskilders en glasontwerpers.



</doc>
<doc id="32257" url="https://af.wikipedia.org/wiki?curid=32257" title="Seattle">
Seattle

Seattle is die 23ste grootste stad in die Verenigde State van Amerika en die grootste stad in die deelstaat Washington.

Van die grootste vervaardingingsaanlegte van Boeing se vliegtuie in net buite Seattle geleë. 

Dit is die geboorteplek van Grunge Musiek, Starbucks en Amazon.com.



</doc>
<doc id="32258" url="https://af.wikipedia.org/wiki?curid=32258" title="Ankara">
Ankara

Ankara ([ˈaŋ.ka.ɾa], vroeër bekend as Angora) is sedert 1923 die hoofstad van Turkye en die tweede grootste stad naas Istanboel. Die stad het in 2011 'n bevolking van 4 338 620 en van 4 965 542 in die metropolitaanse gebied gehad.


</doc>
<doc id="32259" url="https://af.wikipedia.org/wiki?curid=32259" title="Indiana">
Indiana

Indiana (Engels: "State of Indiana") is 'n deelstaat in die midweste van die Verenigde State van Amerika met byna 6,5 miljoen inwoners. Sy hoofstad en grootste stad is Indianapolis. Indiana word in die noorde deur Michigan, in die ooste deur Ohio, in die suide deur Kentucky, in die weste deur Illinois, en in die noordweste deur die Michiganmeer begrens.

Indiana se bynaam is "Hoosier State". Die etimologie van die woord "Hoosier" is onbekend.


</doc>
<doc id="32262" url="https://af.wikipedia.org/wiki?curid=32262" title="Ruslana">
Ruslana

Roeslana Stepanowna Lizjitsjko (Oekraïns: "Руслана Степанівна Лижичко", "Ruslana Stepanivna Lyžyčko", * 24 Mei 1973, Lviv), bekend as Ruslana, is 'n Oekraïnse sangeres, danseres, musiek vervaardiger, komponis en politikus. Sy is 'n wenner van die World Music Awards en die Europese musiekkompetisie Eurovision 2004. Haar musiek is gebaseer op die volkskunde van Hoetsoels, 'n bergvolk van die Karpate.




</doc>
<doc id="32263" url="https://af.wikipedia.org/wiki?curid=32263" title="Iowa">
Iowa

Iowa (Engels: "State of Iowa") is 'n deelstaat in die midweste van die Verenigde State van Amerika met drie miljoen inwoners. In 1846 is Iowa as die 29ste deelstaat tot die Unie toegelaat. Sy hoofstad en grootste stad is Des Moines. Dit word in die noorde deur Minnesota, in die ooste deur Wisconsin en Illinois, in die suide deur Missouri, en in die weste deur Suid-Dakota en Nebraska begrens.

Iowa se byname is "The Hawkeye State" en "The Tall Corn State".


</doc>
<doc id="32266" url="https://af.wikipedia.org/wiki?curid=32266" title="Missouri">
Missouri

Missouri (Engels: "State of Missouri") is 'n deelstaat in die midweste van die Verenigde State met omtrent ses miljoen inwoners. Die hoofstad is Jefferson City en die grootste stad is Kansas City. St. Louis is die grootste metropolitaanse gebied. 

Missouri is die 24ste deelstaat wat tot die Unie toegelaat is. Missouri word in die noorde deur Iowa, in die ooste deur Illinois en Kentucky, in die suide deur Arkansas, en in die weste deur Kansas en Nebraska begrens.

Missouri se bynaam is "The Show-Me-State".


</doc>
<doc id="32267" url="https://af.wikipedia.org/wiki?curid=32267" title="Utah">
Utah

Utah (Engels: State of Utah) is 'n deelstaat in die weste van die Verenigde State met 'n bevolking van 2,8 miljoen. Die hoofstad en grootste stad is Salt Lake City. Utah is die 45ste deelstaat wat tot Unie toegelaat is. Dit word in die noorde deur Idaho en Wyoming, in die ooste deur Colorado, in die suide deur Arizona, en in die weste deur Nevada begrens. Dit raak ook aan 'n hoek van Nieu-Meksiko, by die sogenoemde "Four Corners". Utah is die 11de grootste deelstaat in terme van area, die 33ste grootste in terme van bevolking, en 10de laagste bevolkingsdigtheid van die Amerikaanse deelstate. 

Omtrent 62% van Utah se bevolking is lede van die Mormoonse kerk. Die kerk se hoofkwartiere word ook in Salt Lake City gehuis. Die hoë persentasie lede van een geloof lei daarnatoe dat Utah die enigste deelstaat in die Verenigde State is waar 'n meerderheid van die bevolking aan een geloofsdenominasie behoort. 

Utah se bynaam is die "Byekorf Staat" (Engels: "The Beehive state)".

Die naam "Utah" kom vanaf die naam vir die naam van die Ute-stam, 'n inheemse Amerikaanse stam wat woon in die gebied. 'n Alternatiewe teorie is dat dit van die Apache-woord 'yuttahih' afkomstig is, wat beteken 'Een/Hulle wat hoog is'.

Duisende jare voor die aankoms van Europeërs was Utah bewoon deur die Anasazi- en Fremontstamme. Hierdie stamme is van die Uto-Asteekse etnisiteit en was sedentêr. Die Anasazi het huise gebou met bergopgrawings, en die Fremont het in strooihuise gewoon todat hulle ongeveer 1500HJ verdwyn het.


</doc>
<doc id="32270" url="https://af.wikipedia.org/wiki?curid=32270" title="Irene">
Irene

Irene is 'n woonbuurt van Centurion in die Gautengprovinsie van Suid-Afrika wat langs die R21 en N1 snelweë geleë is.

Pylpunte van steen en ander gereedskap wat in die Hennopsrivier se bedding ontdek is, en verskeie jare terugdateer, dien as bewys dat mense al baie lank in die gebied woonagtig is.

Die vroegste geskiedkundige skrywes oor die gebied noem dat die Bakwenastam, ook bekend as die krokodil-mense, in die vroeë 1800's in die gebied gewoon het. Die Mzilikazi (wat se mense bekend geraak het as die Matabele) het in 1825 na die gebied gekom en baie van die Krokodil-mense doodgemaak en die res weggedryf.

'n Voortrekker, Daniel Elardus Erasmus, wat die Kaapkolonie in die 1830's verlaat het op soek na ekonomiese en politieke onafhanklikheid in die hinterland, vestig hom op 'n plaas wat as Doornkloof bekend sou word. Doornkloof word ook bekend as die kerkplaas van die distrik. Daniel is in 1875 oorlede en laat die plaas aan sy drie seuns na.

Veertien jaar later koop Alois Hugo Nellmapius twee derdes van die plaas. Nellmapius was 'n sakeman wat 'n vervoer-onderneming tussen Lourenço Marques en Pelgrimsrus bedryf het, asook 'n gin-en-whiskyfabriek, die eerste buskruitfabriek in Suid-Afrika, en die Irene-kalkaanleg bedryf het. Nellmapius het gereeld spoggerig op sy plaas onthaal en die Transvaalse president Paul Kruger was 'n gereelde gas.

Nellmapius neem kundiges in diens op sy plaas. Een van hulle was sir Arnold Theiler wat later die Onderstepoort-navorsings- en veeartsenykunde-kollege gestig het. 'n Ander was ene Fuchs, wat die tuin by die plaashuis uitgelê het.

Die Irene-konsentrasiekamp word in 1901 deur die Britte op die plaas opgerig. Die kamp het Boervroue en -kinders gehuisves wie se huise tydens die Tweede Vryheidsoorlog verwoes is. Die "Irene Primary School" word ook later in die kamp gestig.

Irene was in 1902 tot dorp geproklameer toe Johannes Albertus van der Byl, beter bekend as Bertie, 337 erwe op die plaas uitgelê het (hy het die landgoed reeds in 1896 gekoop). Die Doornkloof plaas was hernoem na Irene deur Nellmapius ter ere van sy dogter, Irene. Die Van der Byl familie het die plaas opgebou tot melkboerdery (die huidige Irene melkplaas) en het honderde bome geplant.

Genl. Jan Christian Smuts koop 'n derde van die oorspronklike Doornkloof in 1908. Omdat hy 'n huis nodig gehad het vir sy groeiende gesin, koop hy die hout-en-ystergebou wat as offisierskwartiere vir die Britse magte tydens die Tweede Vryheidsoorlog in Middelburg gebruik is teen £300, en bring dit na Doornkloof. Met sy dood is generaal Jan Christiaan Smuts se as op Smutskoppie naby sy huis gestrooi. Die Smuts-huismuseum beeld die lewenswyse en veelsydige loopbaan van een van die grootste Suid-Afrikaners uit.

In 2000 word Irene saam met die res van Centurion by die Tshwane-metropool ingelyf. Die woonbuurt het heelwat ontwikkeling in die laaste paar jare beleef.




</doc>
<doc id="32272" url="https://af.wikipedia.org/wiki?curid=32272" title="Lughawe Dong Hoi">
Lughawe Dong Hoi

Lughawe Dong Hoi (Viëtnamees: "Sân bay Đồng Hới" of "Cảng hàng không Đồng Hới") is 'n lughawe in Viëtnam. Die lughawe lê 6 km noord van Dong Hoi, in die provinsie Quang Binh en is die tuiste van die Viëtnamese lugredery, Vietnam Airlines. 
Die lugawe was in die 1930's deur die Franse kolonialiste gebou om tydens die eerste Indo-Sjineese oorlog te gebruik, en is later deur Noord-Viëtnam opgegradeer as lugbasis vir die Viëtnamese oorlog. Op 30 September 2004 is begin met 'n herkonstruksie van die lughawe wat tot 2006 sou duur, maar die lughawe is eers op 18 Mei 2008 in gebruik geneem met die eerste vlug vanaf Hanoi se Noi Bai Internasionale lughawe.



</doc>
<doc id="32277" url="https://af.wikipedia.org/wiki?curid=32277" title="Groote Schuur-hospitaal">
Groote Schuur-hospitaal

Die Groote Schuur-hospitaal (afkorting: "GSH", die hospitaal staan in die omgangstaal ook as "Grooties" bekend) is 'n groot staatsbeheerde akademiese hospitaal wat teen die hange van Duiwelspiek in Kaapstad (provinsie Wes-Kaap, Suid-Afrika) geleë is. Die hospitaal is op 31 Januarie 1938 amptelik geopen en het veral danksy die baanbrekende werk van prof. Chris Barnard en sy span, wat hier in 1967 die eerste menslike hartoorplantingsoperasie uitgevoer het, wêreldberoemd geword.

Groote Schuur is die akademiese hospitaal van die Mediese Skool van die Universiteit van Kaapstad wat tersiêre pasiëntesorg en akademiese opleiding in alle belangrike gesondheidsdissiplines aanbied. Die hospitaal is in 1984 aansienlik uitgebrei en van twee nuwe vleuels voorsien. Die ou hoofgebou huisves tans verskeie akademiese kliniese departemente asook 'n museum wat die eerste hartoporplantingsoperasie behandel wat op die pasiënt Louis Washkansky uitgevoer is.

Die hospitaal beskik oor 867 beddens. In November 2007 was meer as 500 dokters, 1 300 verpleegsters en 250 mediese spesialiste aan die Groote Schuur-hospitaal verbonde.

Die Groote Schuur-hospitaal het sy ongewone naam aan 'n pakhuis van die Nederlandse Oos-Indiese Kompanjie te danke wat in 1657 op die perseel van die huidige hospitaal opgerig is. Die naam van die landgoed in die huidige voorstad Rondebosch, waar die skuur gebou is, is in 1812 verander na "De Groote Schuur".

In 1891 het Cecil John Rhodes die landgoed gekoop. Rhodes het sy woning met al sy meubels en dele van sy grond later aan die Suid-Afrikaanse regering bemaak om as woning vir toekomstige eerste ministers te dien. Die res van die landgoed is aan die owerhede nagelaat "vir die gemeenskap".

Die oorspronklike Groote Schuur-hospitaal is op 31 Januarie 1938 amptelik ingewy deur die eerste goewerneur-generaal van die Unie van Suid-Afrika, sir Patric Duncan. Die heel eerste pasiënt van Groote Schuur was die 13-jarige William Keene, wat nog op die openingsdag met 'n gebreekte been en beseerde hand opgeneem is nadat sy fiets deur 'n motor omgery is.

In 1971 is die vierde hart-longoorplanting in die wêreld by Groote Schuur gedoen.



</doc>
<doc id="32282" url="https://af.wikipedia.org/wiki?curid=32282" title="Peggy Nadramia">
Peggy Nadramia

Peggy Nomeupau Nadramia is 'n Amerikaanse redakteur van tydskrifte en 'n administrateur van die Kerk van Satan waar sy tans ook die amp van Hoëpriesteres beklee. Haar amptelike titel is Magistra Nadramia. 

Sy is op 30 April 2002 deur die vroeëre Hoëpriesteres Blanche Barton benoem en het reeds sedert Mei 2001 as Magistra Templi Rex gedien.




</doc>
<doc id="32283" url="https://af.wikipedia.org/wiki?curid=32283" title="Stralsund">
Stralsund

Die Hansestad Stralsund is 'n selfregerende stad in die Noord-Duitse deelstaat Mecklenburg-Voorpommere. Vanweë sy ligging aan die Strelasund, 'n nou seestraat van die Oossee, word die stad ook die "Poort na die eiland Rügen" genoem.

Stralsund het in die 10de eeu as 'n Slawiese nedersetting ontstaan. In 1234 is die stadstatus volgens die Lübeckse stadreg aan die destydse Stralow toegeken. Stralsund was gedurende die 14de eeu die tweede belangrikste Hansestad in die suidelike Oosseegebied na Lübeck. Vanaf die 17de tot in die vroeë 19de eeu het die stad 'n deel van die Koninkryk Swede gevorm en is daarna by Pruise ingelyf. Die historiese stadskern van Stralsund is in 2002 deur Unesco as wêrelderfenisgebied aangewys.

Stralsund is aan die seestraat Strelandsund in die landsdeel Voorpommere van die Noord-Duitse deelstaat Mecklenburg-Voorpommere geleë. Die stadsgebied behels drie vywers en 'n bosgebied. Die hoogste punt is die Galgenberg aan die westelike stadsrand. Die grootste stede in die omgewing is Greifswald, Barth, Ribnitz-Damgarten en Rostock.

Met 'n oppervlakte van sowat 39 vierkante kilometer is Stralsund een van die digs bevolkte stede in Mecklenburg-Voorpommere. In 1869 het die stad sy vestingkarakter verloor en vinnig na die omliggende gebiede uitgebrei. Ná die politieke omwenteling in die Duitse Demokratiese Republiek (Oos-Duitsland) en die Duitse hereniging in 1990 het baie bewoners van Stralsund hulle in kleiner nedersettings in die omgewing soos Prohn en Negast gevestig.

Die Strelasund is 'n seestraat wat deel uitmaak van die Oossee en die eiland Rügen naby Stralsund van die vasteland skei. Die wyd gestrekte seestraat het 'n oppervlakte van 64 vierkante kilometer en 'n gemiddelde diepte van vier meter. Sy wydte varieer sterk.

Die landskap in die omgewing van Stralsund is gedurende die laaste koue periode van die Ystydperk (sowat 13 000 jaar gelede) gevorm. Toe die ysmassa's afgesmelt het, het hulle 'n saggies golwende landskap met klein heuwels agtergelaat. Sowat 7 000 jaar gelede het die smeltwater 'n rivierloop geskep wat deur 'n beboste vallei gevloei het, tog is die rivieroewers later deur seewater oorstroom. Die Strelasund word deur lae oewers omring, met uitsondering van sommige streke op Rügen wat deur hoë, steil oewers gekenmerk word.

Die eiland Rügen en die teenoorliggende gebiede op die vasteland is oorspronklik deur die Slawiese Rane bewoon, 'n volk wat tot in die middel van die 12de eeu sy politieke onafhanklikheid bewaar het en – as een van die laaste nie-Christelike groepe in Sentraal-Europa – ook vasgehou het aan sy tradisionele Slawiese godsdiens.

In die 12de eeu was die Rane in 'n stryd met hul Christelike buurlande verwikkel wat in 1168 met die oorwinning van die Deense koning Waldemar I en die verowering van die Raniese heiligdom Jaromarsburg by Kaap Arkona geëindig het. Die Slawiese heersers het ná die Deense oorwinning leenmanne van die Deense kroon geword en die Christelike geloof aangeneem. Gelyktydig het hulle begin om veldtogte teen die Pommerse gebiede in die omgewing te voer om sodoende hulle magsfeer na die vasteland uit te brei.

Die nedersetting Strale was strategies by die kruispunt van handelspaaie tussen Rostock, Demmin, Rügen en Stettyn geleë, en die eiland Stralow het met sy natuurlike hawe die aanleiding tot die stigting van 'n dorp gegee. Volgens die geskiedskrywer Saxo Grammaticus het die Dene reeds in die 12de eeu tydens hulle veldtogte op die vastelande die eiland as 'n ankerplek gebruik.

Stralow, 'n Slawiese vissersdorp, wat op die eiland ontstaan het, het blykbaar al voor die stigting van Stralsund tot 'n groter nedersetting ontwikkel wat danksy die moerasgebiede en vywers in sy omgewing oor 'n natuurlike versterking beskik het. Die ligging aan die Strelasund het daarnaas maklike toegang tot die Oossee vanuit twee rigtings gebied, terwyl die ryk visgronde met Atlantiese harings die grondslag vir 'n bloeiende vis- en handelsbedryf was en talle koopmans na die gebied gelok het.
In 1234 het die Rügense vors Wizlaw I die stadstatus volgens die Lübeckse Reg aan Stralow toegeken. Die nuwe stad het destyds as Stralesund bekend gestaan. Vanweë sy vinnige groei is Stralsund deur die magtige Hansestad Lübeck as 'n ongewenste mededinger beskou. In 1249 het 'n Lübeckse vloot onder die bevel van Alexander von Soltwedel die stad onverwags aangeval en aan die brand gesteek.

In 1256 is met die bou van die stadsmuur begin, en die groot vywers, wat aangelê is, het van Stralsund 'n goed versterkte watervesting gemaak. Nadat groot dele van Stralsund in 1271 deur 'n brandramp verwoes is, is rooi bakstene vir die heropbou gebruik wat nog steeds die plaaslike boustyl kenmerk.

Die eerste historiese vermelding van die Nikolaikerk dageken van 1276. In hierdie periode was die ou stadskern reeds digbevolk, en steeds meer bewoners het hulle in die nuwe stadswyk Neustadt begin vestig. Onlangse navorsing het bevestig dat hierdie nuwe buurt, wat al in die middel van die 13de eeu bestaan het, as 'n tweede stad met die naam "Schadegard" gestig is, wat sy stadstatus weer kwytgeraak het. Toe in 1289 met die bou van die groot Mariakerk begin is, het die twee nedersettings reeds 'n gemeenskaplike stadsgebied gevorm.

Die kerstening van die plaaslike Slawiërs het gepaard gegaan met immigrasiegolf van mense uit gebiede wes van die Elberivier, waaronder Nedersaksers, Wesfale, Holsteiners, Friese, Hollanders en Vlaminge, en die stigting van nuwe stede langs die Oosseekus. Historiese dokumente verwys na Rostockse koopmans as die dryfkrag agter die stigting van Stralsund. Die Stralsundse stadsboek van 1270 en die burgerboek vanaf 1319 bevat lyste van inwoners, en soos uit die vanne blyk, was twee derdes van die bevolking uit verder af geleë gebiede afkomstig. 'n Aantal immigrante het selfs uit die Russiese Nowgorod, Italië en Boheme gekom. Die inheemse Slawiese bevolking het ten opsigte van hul taal en leefstyl vinnig by die Duitse meerderheid aangepas.

Die groeiende handel het ook die plaaslike nywerhede bevorder, en die ambagsmanne het hulle in verskillende gildes (Duits: "Amt", meervoud "Ämter") georganiseer, met verkose "Altermänner" as gildeleiers. Die oudste "Amt" in Stralsund is in 1290 deur die plaaslike skoenmakers gestig. Ambagsmanne en hul gildes het in die plaaslike politiek geen noemenswaardige rol gespeel nie – volgens die Lübeckse Stadsreg is hulle nie as lede tot die stadsraad toegelaat nie. Uit hierdie politieke bedeling, wat die mag hoofsaaklik in die hande van koopmans gekonsentreer het, het verskeie kere geskille voortgespruit.

Die plaaslike koopmans het merendeels landbouprodukte soos brand- en timmerhout, vis, traan, graan, hops, beeste en varke asook bier uitgevoer. Die handel was aanvanklik beperk tot inheemse produkte, maar het na gelang van die uitbreiding van die handelsbetrekkinge geleidelik ook goedere soos pelse en byewas uit Nowgorod, Letlandse en Estniese hennep, haring uit Skåne, Engelse wol, Vlaamse lakengoed, Sweedse yster, Pruisiese graan en baie ander goedere ingesluit. Die Stralsundse koopmans het as middelmanne meer wins gemaak.

Aangesien Stralsund op Deense leengebied geleë was, was dit voor die hand liggend om eers handelsbande met Denemarke te smee. Die eerste historiese verwysings na betrekkinge met die noordelike buurland dateer uit die jaar 1249. Maar ook handelsbande met Vlaandere was van die grootste belang. Brugge was destyds die belangrikste handelstad noord van die Alpe, en Vlaamse lakens was uiters waardevolle handelsgoedere. Daarnaas kon in Brugge ook handelsbetrekkinge met koopmans uit Spanje, Italië, Frankryk en Suid-Duitsland aangeknoop word. Swede, Engeland en die Baltiese lande was eweneens belangrike handelsvennote, terwyl die handel met die Russiese stad Nowgorod dikwels moeilikhede geskep het. Dit was nogtans uiters winsgewend, soos uit die Nowgorodvaarders se kosbare kerkstoele in die Nikolaikerk blyk.

Danksy die ekonomiese opswaai en welvaart was Stralsund in staat om verreikende voorregte met hul heersers – Rügense en later Pommerse vorste – te beding wat byna aan selfregering gegrens het. Tog was Stralsund veral in strategiese opsig vir die heersers té belangrik sodat hulle nooit oorweeg het om aan Stralsund die status van Vrye Ryksstad te verleen nie – 'n voorreg wat groter stede soos Lübeck en Hamburg geniet het.

Sy rol as 'n stigtingslid van die Hanseverbond en sy ontwikkeling tot een van die verbond se beduidendste handelstede het die selfbewussyn van Stralsund bevorder en die stadskarakter sterk beïnvloed. Die Stralsunders was daarvan bewus dat hulle ekonomiese opswaai enersyds die belange van ander Oosseehawens sou raak, maar andersyds ook politieke en ekonomiese bande met sy mededingers noodsaaklik sou maak – dit was immers belangrik om in 'n sterk posisie teen die adel te wees en sodoende sy belange te beskerm.

Reeds in die 1260's het Stralsund ooreenkomste aangaane regshulp met sy buurstede Demmin en Tribsees gesluit, en in 1278 het die stad saam met Lübeck, Rostock, Wismar en Greifswald vrye toegang tot die markte in Hvidanger (Denemarke) verkry. Saam met Stettin, Demmin en Anklam het hierdie stede in 1283 in die Rostockse Landvrede ook ooreenkomste met die plaaslike heersers gesluit en daarnaas die reg gekry om self ooreenkomste aan te gaan.

Hierdie voorreg was reeds in laat 1283 van groot belang – 'n geskil tussen Noorweë en die Duitse handelstede het tot 'n Duitse seeblokkade van Noorse hawens gelei. Tien jaar later het Stralsund, Lübeck, Rostock, Wismar en Greifswald 'n ooreenkoms vir wedersydse bystand onderteken wat – naas diplomatieke optrede – ook voorsiening vir die opstel van 'n gemeenskaplike vloot van oorlogskepe gemaak het. Hierdie verdrag was die hoeksteen vir die latere Hanseverbond.

Die handelstede het groot voordele uit hul gemeenskaplike optrede getrek soos lae invoertariewe in Noorse hawens. Koning Magnus het in 1358 selfs besondere beskerming aan Stralsundse burgers toegesê wat as koopmans 'n besoek aan Noorweë afgelê het. Die Hanseverbond het ook die stede se handel met Engeland bevorder en in 1356 tydens 'n geskil met Vlaandere, wat deur diplomatieke stappe nie bygelê kon word nie, 'n suksesvolle seeblokkade deurgevoer totdat daar in 1360 aan sy eise voldoen is. Belangrike handelsbetrekkinge is daarnaas ook met koopmans uit Wesfale, Elbing, Kolberg, Litaue en Nowgorod aangeknoop.
Die handelstede was vanweë hul ligging in gebiede, wat deur feodale heersers soos die Deense konings geregeer is, dikwels in 'n baie moeilike situasie. Om voorregte te kry, was die stede gedwing om geld aan hul heersers te betaal. Nogtans was die regente nie sommer bereid om hul invloed op die welvarende stedelike sentra kwyt te raak nie. In die sogenaamde Markgrawe-oorlog van 1311 het 'n gemeenskaplike strydmag van troepe uit Denemarke, Sakse, Braunschweig, Thüringen, Meißen, Pole, Brandenburg, Holstein, Maagdenburg, Bremen en Wittenberg aanvanklik oorlog teen Wismar en Rostock gevoer en hierdie stede ingeneem.

Stralsund het daarin geslaag om hom vry te koop, maar was genoodsaak om afstand te doen van sy vroeëre voorregte. Die volgende drie jaar het die prentjie egter verander. Nadat Stralsund 'n politieke verbond met Brandenburg aangegaan het, kon die stad in 1316 'n beleg deur Deense troepe en hul bondgenote deurbreek. Die hertog van Sakse-Lauenburg is deur die Stralsunders gevange geneem en is eers vrygelaat nadat 'n hoë losprys aan die stad betaal is. Stralsund was vervolgens in staat om sy voorregte verder uit te bou.

Met die afsterwe van die Rügense heerser Wizlaw III het Denemarke en Mecklenburg pogings onderneem om die mag in die vorstedom te oorneem, tog is die Mecklenburgers in 1327 deur Stralsund en sy Holsteinse bondgenote verslaan. Die vorstedom Rügen is daarna met die hertogdom Pommere-Wolgast verenig. Ná hierdie periode van oorloë het Stralsund se handel en ekonomie 'n nuwe opswaai beleef. Stralsund het ekonomiese voordeel uit die vereniging van Rügen en Pommere-Wolgast en uitgebreide handelsbetrekkinge getrek. Net die handel in die Oosseegebied is deur die geskille tussen die koning van Swede en Noorweë en die Holsteinse heerser van Denemarke ernstig belemmer nadat seerowery steeds 'n groter probleem geword het. Eers in 1343 het die Hansestede danksy 'n ooreenkoms met koning Magnus daarin geslaag om hierdie hinderpaal te verwyder.

Die Deense koning Waldemar IV het daarin geslaag om sy ryk van vreemde heerskappy te bevry en sodoende ook die veiligheid van skeepvaart en handel in die Oossee herstel. Die Deense verowering van Skåne en die brandskatting van Visby op die eiland Gotland en die opsegging van voorregte het nogtans 'n groot beperking op die Hansestede se handel geplaas. Gevolglik het hulle in 1361 oorlog teen Denemarke verklaar, maar het in die volgende jaar 'n neerlaag in die Strelasund gely.

Ondanks die vredesluiting van Vordingborg in 1365 het die Dene voortgegaan om die handelsaktiwiteite van die Hanseverbond te belemmer. Op die Hansetag van 1367, wat in Keulen gehou is, het tot by 57 Hansestede in die Keulense Konfederasie verenig. Hierdie konfederasie het in 1368 'n militêre verbond met koning Albrecht van Swede en Noord-Duitse heersers gesluit, en selfs enkele Deense vorste het die konfederasie se kant gekies. Ná 'n reeks militêre neerlae teen die konfederasie het die Dene genoodsaak om vrede gevra.

In hierdie periode het Stralsund in die sogenaamde Wendiese Kwartier van die Hanseverbond die tweede belangrikste posisie na Lübeck ingeneem. Stralsund se militêre slaankrag in die oorlog teen Denemarke was 'n beslissende faktor by die Hanse se oorwinning, net soos die stad se finansiële en materiële bydraes. Die politieke gewig van Stralsund is weerspieël in die aantal Hansevergaderings ("Hansetage") wat hier in die tydperk tussen 1358 en 1370 gehou is: Stralsund het twintig keer as gasheerstad opgetree, teenoor 18 vergaderings wat in Lübeck plaasgevind het en ses elk in Wismar en Greifswald.

Die vredesoorhandelinge met die Deense Raad het dan ook in Stralsund plaasgevind. Aangesien die Hansestede in teenstelling met hulle bondgenote geen gebiedseise gemaak het nie (hulle het eerder belang in die uitbreiding van hul handelsaktiwiteite gestel), het Denemarke, wat 'n baie toegewende houding ingeneem het, sy beheer oor die verowerde gebiede in Skåne in ruil vir die herstel van die Hanseverbond se vroeëre voorregte behou. Op 24 Mei 1370 het die verteenwoordigers van die Deense Ryksraad en die Hansestede van die Keulense Konfederasie die Vredesooreenkoms van Stralsund onderteken wat die Hansestede se groot politieke gewig bevestig het.

Terwyl byna alle lae van die samelewing voordeel uit die ekonomiese opswaai ná die vredesluiting voordeel getrek het, is die politieke struktuur en aktiwiteite deur die raad en die koopmans, wat daarin verteenwoordig was, oorheers. Net soos in ander Hansestede het die politieke bedeling ook in Stralsund tot onluste gelei. In 1391 het inwoners in opstand teen die raad gekom.

Reeds vanaf 1361 het die Stralsundse burgemeester Bertram Wulflam 'n deurslaggewende rol in die stadsraad gespeel. Tussen 1361 en 1385 het hy as verteenwoordiger van Stralsund aan 59 Hansevergaderings deelgeneem, groot aansien in die twee oorloë teen Denemarke verwerf en homself in 'n onaantasbare magposisie verskans. Op die Ou Markplein (Duits: "Alter Markt") het hy voor homself 'n indrukwekkende handels- en woonhuis laat oprig, waarvan die front opsetlik in die raadsaal se rigting gewys het. Wulflam het steeds meer outokraties en outoritêr opgetree, en ook sy seun Wulf het oproer veroorsaak met sy heerssug en willekeurige optrede. Terwyl Bertram Wulflam vanweë sy prestasies 'n sekere reputasie opgebou had, was Wulf minder suksesvol en het sy politieke amp uitsluitlik aan die invloed van sy vader te danke gehad.

In 1385 het 'n militêre operasie teen seerowers onder die bevel van Wulf Wulflam misluk, en die Hansestede was genoodsaak om 'n vernederende wapenstilstandsooreenkoms met die adellike seerowers te onderteken. Weens die algemene ontevredenheid in Stralsund het die stadsraad kandidate vir die raad benoem wat die Wulflams nie welgesind was nie. Een van hulle was Karsten Sarnow, wat in 1391 'n groot oorwinning oor seerowers behaal en op 2 Mei van dieselfde jaar 'n hervorming van die stedelike grondwet afgedwing het.

Alle vorige grondwette ("willköre") is herroep en 'n vergadering van "Altermänner" ingestel waarin ook die ambagsgildes ("Ämter") beperkte seggenskap gekry het. Ná 'n misoes het Stralsund nog in dieselfde jaar in 'n ekonomiese krisis verval. Die Wulflams, wat uit die stad verdryf is, het in ander Hansestede teen Stralsund opgetree, en op 18 Oktober 1392 is Stralsund opgeroep om die ou bedeling te herstel, anders sou sy lidmaatskap in die Hanseverbond opgeskort word. Die burgers het in verset teen Sarnow getree, en hy is op 21 Februarie 1393 op die Ou Markplein tereggestel. Sy hervormings en nuwe grondwet is herroep.

Dit herstel van die ou grondwet het nogtans nie die begin van 'n vreedsame tydperk gemarkeer nie. Daar was nog steeds geskille met die plaaslike heersers en vreemde magte, net soos interne geskille. Aan die begin van die 15de eeu was Denemarke en Holstein in 'n stryd gewikkel, en albei het pogings onderneem om die Hanseverbond as 'n bondgenoot in te span. Die Hansestede het in 1423 'n ooreenkoms met koning Erik van Denemarke gesluit, tog het die heerser dit al drie jaar later weer gebreek deur handelsbeperkings soos die Sund-tol in te stel wat die Hanseverbond swaar getref het.

Op 22 September 1426 het Lübeck, Hamburg, Lüneburg, Wismar, Rostock en Stralsund 'n militêre verbond gesluit om teen koning Erik op te tree en daarna ook 'n ooreenkoms met die hertoë van Sleeswyk bereik. Greifswald en Anklam, twee stede in die Hanseverbond se Wendiese Kwartier, het geweier om by die militêre verbond aan te sluit, en hul lidmaatskap in die Hanse is vervolgens opgeskort. Stralsund was onder die heerskappy van Pommere, 'n politieke bondgenoot van Denemarke, tog het diplomatieke druk op die stad misluk.

In 1427 het die oorlog begin. Aanvanklik het die Hansestede 'n aantal oorwinnings behaal, maar in die somer het die militêre situasie skielik verander. Op 11 Julie 1427 het 'n Hansevloot van 36 oorlogskep onder die bevel van die Lübeckse burgemeester Tidemann Steen in die Strelasund 'n verpletterende neerlaag gely. Terwyl in Stralsund net soos in ander stede onluste uitgebreek het, is die oorlog teen Denemarke voortgesit. Die Hanseverbond het kaapvaarte onderneem en die getal aanvalle op Denemarke en Noorweë verhoog. Denemarke het gereageer deur 'n oorlogsvloot van 77 skepe byeen te bring en Stralsund op 5 Mei 1429 aangeval. Die stad is deur die skielike aanval oorrompel en het derhalwe geen noemenswaardige weerstand gebied nie. Die Deense troepe het Stralsund se skepe gekaap, en sommige van hulle is aan die brand gesteek. Terwyl die Deense brandskatting en plundering van Stralsund dae lank voortgeduur het, het ses Stralsundse skepe uit Wismar en Lübeck na die hawe teruggekeer en is vinnig tot oorlogskepe omgeskep om 'n aanval op die Dene te loods. Die Skandinawiërs het groot verliese gely en het op die vlug geslaan. Ter gedenking aan hul oorwinning het die Stralsunders die eiland Strale hernoem tot Dänholm.

In die volgende periode is eerder diplomatieke roetes gevolg. Stralsund het in 1430 'n afsonderlike vredesooreenkoms met koning Erik gesluit wat by sy bondgenote hewige reaksies uitgelok het. Die vrede is as gevolg van ekonomiese redes gesluit – Stralsund is deur die oorlog meer benadeel as die ander hansestede aangesien selfs onsydige stede hul handelsroetes van die Strelasund na landroetes verskuif het. Eers in die Vrede van Vordingborg in 1435 het ook die ander lede van die Hanseverbond hul geskille met Denemarke bygelê. Dit was egter duidelik dat die Hanseverbond nie meer die eendragtige, monolitiese blok van sy beginjare gevorm het nie.

Danksy sy handelsbetrekkinge, wat nou ook Skotland en Spanje ingesluit het, het Stralsund in die 15de eeu 'n nuwe bloeitydperk beleef. Omstreeks 1450 was 350 koopmans (waarvan sowat die helfte klerehandelaars) in die handelsektor werksaam, en Stralsund het reeds in 1421 oor dertien skeepswerwe beskik. In 1488 het vyftig skippers die "St. Marienbruderschaft" gestig, die geskiedkundige voorloper van die "Stralsunder Schiffercompanie" wat vandag nog steeds bestaan. Die Stralsunders het oor die handelsmonopolie op die eiland Rügen beskik en ook die veerbootverbindings na die vasteland beheer.

Die boubedryf se opswaai was aan die uitbreiding van bestaande en die bou van nuwe versterkings asook die oprigting van pragtige gewelhuise deur welvarende koopmans te danke. In hierdie periode het ook die pragtige pronkfasade van die raadsaal ontstaan, terwyl stralsund se kerke uitgebou of herstel is.

In die 15de eeu het ook die plaaslike geskiedskrywing 'n aanvang geneem, alhoewel die stedelike kronieke in vergelyking met stede soos Lübeck eerder klein van omvang was. Twee baie kort kronieke uit hierdie eeu, wat waarskynlik deur monnike geskryf is en die installasie van 'n kerkklok en 'n waterleiding behandel, het bewaar gebly. 'n Derde, omvattende kroniek is slegs in fragmente oorgelewer. Geskiedkundiges is derhalwe op die kronieke van ander stede aangewese. Nogtans beskik die stadsargief van Stralsund oor 'n beduidende versameling van historiese dokumente, waaronder die oudste papieroorkonde van Denemarke.

Teen die einde van die 15de eeu het die sentraliseringsbeleid van Bogislaw X, hertog van Pommere, die sluimerende konflik tussen die stede en die omliggende vorstedomme in die ope gestoot. Die stedelike elites se strewe na onafhanklikheid is deur die hertog in die wiele gery. Hy het doeanetariewe verhoog, begin om self handelsbetrekkinge met vreemde lande aan te knoop en landbesit, wat reeds aan burgers verkoop was, weer opgeëis om dit vervolgens aan hulle te verpag. Die bewaring van hul voorregte het van die Stralsunders groot inspanning geverg.

In die vroeë 1520's het die reformatoriese beweging veral vanuit die klooster Belbuck in Noord-Duitsland begin uitbrei. Een van die sleutelfigure van die Protestantse Hervorming in die noorde was Johann Bugenhagen, 'n lektor by die kloosterskool van Belbuck. Twee van sy skoliere, Christian Ketelhot en Johann Kureke, was vanweë hul Protestantse beskouings genoodsaak om uit die klooster te vlug. Op pad na hul toevlugsoord in Lyfland het hulle in 1523 in Stralsund aangekom en besluit om nie verder te reis nie. Hul preke het veral aandag by die laer en middelklas gekry, en hulle is deur burgers soos Franz Wessel gesteun.

Die stadsraad was egter duidelik gekant teen die nuwe godsdienstige beweging en is sodoende in opposisie met die meerderheid van die stadsbevolking geplaas. Ná konflikte met die Stralsundse burgers het uiteindelik ook die stadsraad begin om die Protestantse leerstellings goed te keur.

Aanvanklik het sowel die Rooms-Katolieke klerus, wat pogings onderneem het om veral Ketelhot te belaster, asook die Hanseverbond stelling teen die Protestantse strominge ingeneem. Die Hanse het op die Hansedag in 1525, wat in Lübeck gehou is, tevergeefs daarop aangedring dat Stralsund en Wismar die nuwe geloof en sy "Martiaanse sekte" moes vervolg. Die volgende Hansedag, wat laat in dieselfde jaar plaasgevind het, het aan elke lidstad die reg verleen om self oor sy predikers te besluit. Ook die hertoë van Pommere, wat oorwegend teen die nuwe geloof gekant was, het nou geen kans meer gesien om die Protestantse beweging in Stralsund te stuit. Die Evangeliese kerkorde, wat deur Johannes Aepinus geskep is, was die eerste van sy soort in Duitsland.
Die stadsraad, waarin 'n minderheid burgers oor byna alle mag beskik het, het weliswaar die Reformasie gesteun, maar geweier om die sosiale hervormings, waarvor die inwoners gepleit het, deur te voer. Die opposisiebeweging is onder meer deur Fransiskane-monnike uit die Johannisklooster ondersteun. In 1524 het burgers die stadsraad genoodsaak om 'n sogenaamde Raad van 48 (wat na sy aantal lede vernoem is) as oppergesag in Stralsund te erken.

Op 10 April 1525 het die Raad van 48 armes na die Nikolaikerk genooi om alle bedelaars, wat 'n amptelike permit vir hul bedelwerk sou ontvang, te kenmerk. Hierdie vergadering het egter tot 'n algemene opstand van arm inwoners gelei – mense, wat met hul situasie ontevrede was, het altare en kapelle beskadig en uiteindelik in die Johanniskerk gestorm en dit net soos die behuisings van die monnike geplunder. Ook ander kloosters is tydens die onluste verwoes en geplunder. Die opstandelinge was veral ambagswerkers, bootmans, huisbediendes, dagloners, knegte en ander arm bewoners van Stralsund. 'n Mag van 900 mans is ontplooi om die opstand te onderdruk. Danksy die algemene vrees ná die rebellie het die Raad van 48 daarin geslaag om nog meer voorregte van die stadsraad af te dwing. Daarnaas is nege van sy lede in 1525 as burgemeesters benoem. In die volgende jare het nog meer burgers lede van die stadsraad geword en die ou elites geleidelik verdring. Ambagsmanne is egter steeds nie tot die stadsraad toegelaat nie. Vanweë sy toenemende magsmisbruik is die Raad van 48 in 1534 omvergewerp, en invloedryke koopmans het hul kans gebruik om hulle as nuwe heersersklas te vestig.

Stralsund se handel met stede langs die Oosseekus asook met Noord- en Noordwes-Europa het ook in die 16de eeu gefloreer. Veral landbouprodukte uit die omgewing van Stralsund was gewilde uitvoergoedere, terwyl die stad se invoere hoofsaaklik uit vis, sout, speserye en wyn bestaan het. Nuwe handelsmaatskappye is gestig, en koopmanne het begin om hul vragte oor 'n aantal skepe te versprei om hul risiko te verminder – in die geval van 'n seeroweraanval het hulle sodoende nie gevaar geloop om hul hele vrag kwyt te raak nie. Daarnaas het geldhandel steeds belangriker geword; rente-inkomste uit lenings was 'n nuwe bron van inkomste vir koopmanne.

Daarnaas het bierbrouerye tot 'n beduidende ekonomiese faktor begin ontwikkel – in 1594 was daar reeds 171 brouhuise in Stralsund waarvan die meeste bokbier vir die uitvoer na oorsese bestemmings gebrou het. Stralsund het nou geleidelik ook sy eie onafhanklike ekonomiese koers binne die Hanseverbond se Wendiese Kwartier ingeslaan: sy nuwe beleid om steeds meer handel buite die Hanseverbond se kantore te dryf was strydig met bepalings in die Hanse se statute. Nadat onderhandelinge met Denemarke oor die opheffing van handelsbeperkings, wat ná die Nordiese Sewejarige Oorlog (1563–1570) ingestel is, misluk het, het Stralsund nuwe handels- en doeaneooreenkomste met Swede aangegaan. Stralsund het tot Swede se brughoof op die Europese vasteland begin ontwikkel.

In die oorloë van die vroeë 17de eeu het Stralsund toenemend begin om Swede se belange te bevorder. Sodoende het die stad wegbeweeg van die gemeenskaplike beleid van Hansestede teenoor die oorlogvoerende partye in Europa, veral Nederland, Spanje en Engeland. Politieke bande met die Nederlandse State-Generaal was onder meer voordelig tydens die beleg van Stralsund deur hertog Albrecht von Wallenstein se keiserlike magte in 1628 waartydens die stad finansiële steun uit Nederland ontvang het. Gedurende Swede se oorloë teen Rusland, Denemarke en Pole het Stralsund voordeel getrek uit handelsvoorregte in die Sweeds-besette dele van die Baltiese lande en Pommere.

Alhoewel aan Stralsund nooit die status van Vrye Hansestad toegeken is nie en dit steeds ondergeskik was aan die bewind van die heersers van Pommere-Wolgast, kon die stad nogtans 'n hoë mate van eie bestuur en selfbeskikking geniet. Enige politieke besluite van die landdag, waarin Stralsund self verteenwoordig was, is net op die stad toegepas as die Stralsunders hul toestemming daraan verleen het. Ook die invloed van plaaslike heersers op die stad was beperk. 

Die Pommerse hertog Bogislaw XIII het een vergeefse poging onderneem om Stralsund se ekonomiese en politieke status te ondermyn deur die stigting van 'n nuwe nedersetting, Franzburg, naby die Neuenkamp-klooster wat met Stralsund sou meeding. Franzburg kon dié rol egter nooit vervul nie.

Die munisipale gesag was ná die ontbinding van die Raad van 48 weer in die hande van Stralsundse patrisiërgesinne.



</doc>
<doc id="32316" url="https://af.wikipedia.org/wiki?curid=32316" title="Gräddost">
Gräddost

Gräddost (Sweeds, letterlik "roomkaas") is 'n Sweedse halfharde kaas wat van koeimelk vervaardig word. Gräddost het 'n milde, romerige en effens suur of soms ook neutagtige smaak. Die kaas word hoofsaaklik met 'n vetgehalte van 60% aangebied, maar daar is ook gekruide soorte en variante met 'n laer vetgehalte verkrygbaar.

Die resep vir Gräddost is eers op 24 September 1952 deur Knut Hedqvist vir die Sweedse suiwelfabriek "Boxholm Mejeri AB" ontwikkel. Sy hoofdoel was om paraffien, wat vir 'n kunsmatige kaaskors benodig word, te bespaar en die kaas liewer in Cryovac-kleefplastiek te laat ryp word. Derhalwe word Gräddost nog steeds merendeels in ronde vorms met 'n gewig van een kilogram vervaardig wat ten minste vier weke lank in hul kleefplastiek ryp word. Daar is nogtans ook groter vorms beskikbaar.

Gräddost het uiteindelik in die 1970's sukses op die Sweedse mark behaal – 'n periode waartydens 'n groot aantal pizzeria's geopen is wat op soek na 'n Sweeds-vervaardigde, milde en maklik smeltbare kaas vir hul pizza's was en vir Gräddost gekies het. Gräddost het vinnig ook in Denemarke en Noorweë gewild geraak. Toe Noorse suiwelfabrieke begin het om self Gräddost te vervaardig, het hulle selfs die Sweedse spelling oorgeneem sodat die kaas in Swede se westelike buurland as "Norsk Gräddost" bemark word.

Gräddost verwys in Swede nie slegs na die oorspronklike soort kaas nie, maar het daarnaas 'n generiese term vir 'n groot aantal ander roomkaasspesialiteite met vergelykbare eienskappe geword.



</doc>
<doc id="32320" url="https://af.wikipedia.org/wiki?curid=32320" title="Bevellyn">
Bevellyn

Sommige rekenaars en rekenaarprogramme bied aan gebruikers 'n opdrag- of bevellyn (Engels: "Command Line") waarop bevele met behulp van 'n sleutelbord ingetik kan word vir uitvoering. Nadat die opdrag uitgevoer is, kry die gebruiker weer die kans om 'n volgende bevel op die opdraglyn in te sleutel. Die proses hou aan tot die gebruiker al die nodige take uitgevoer het, waarna die aparaat afgeskakel of die program beëindig word.

Bedryfstelsels soos DOS (command.com) en Unix (bash) maak algemeen van opdraglyne gebruik. Naas bedryfstelsels is daar ook ander programme wat met 'n bevellyn kan werk. Die FTP-kliënt en die Telnet-kliënt van Microsoft in Windows 2000 en Windows XP gebruik byvoorbeeld opdraglyne. Linux het ook talle opdraglyn-programme.

'n Opdrag of bevel word tipies met die 'Enter'-sleutel afgesluit, terwyl sommige programme vereis dat bevele met 'n punt of kommapunt afgesluit moet word. So 'n opdrag kan byvoorbeeld 'n opdrag vir die bedryfstelsel wees, of die naam van 'n program wat afgeskop moet word. Allerlei opsies kan saam met bevele gegee word om die uitvoering daarvan te beïnvloed. Om agter te kom watter bevele en opsies beskikbaar is, word 'n hulp-bevel gewoonlik beskikbaar gestel. So 'n bevel is tipies: "help", "info", "man" of "?".

'n Program wat reageer op bevele is eenvoudig om te programmeer. Dit word dikwels gebruik tydens die ontwikkeling van apparate en programme, en word soms ook gebruik as elektroniese aparte gediens moet word. Programme met opdraglyne kan ook maklik geoutomatiseer word deur 'n reeks opdragte saam te groepeer in 'n skrip wat gesamentlik volgens skedule uitgevoer kan word.


</doc>
<doc id="32322" url="https://af.wikipedia.org/wiki?curid=32322" title="MediaWiki">
MediaWiki

MediaWiki is 'n sagtewareprogram waarmee 'n wiki-tipe webwerf mee opgestel kan word.
Wikipedia (die webwerf) en sy Wikimedia susterprojek loop ook op die vrye sagteware.

Magnus Manske was die oorspronklike outeur van die sagteware. Dit is geskryf in die PHP programmeertaal en gebruik onderliggend 'n MySQL of PostgreSQL relasionele databasis. Die sagteware is vrygestel onder die GPL-lisensie. 

Verskeie andere projekte gebruik ook die sagteware:




</doc>
<doc id="32327" url="https://af.wikipedia.org/wiki?curid=32327" title="Bio-etanol">
Bio-etanol

Bio-etanol is 'n tipe alkohol (of etanol) wat uitsluitlik uit biomassa soos suiker (suikerriet, suikerbeet), koring of mielies, of uit die biologies komposteerbare bestanddele van afval vervaardig word en as alternatief vir petrol in binnebrandenjins gebruik kan word.

Die term bio-etanol is 'n kofferwoord wat uit die samevoeging van "biogeen" en "etanol" gevorm is. Na etanol, wat uit plantafval, hout, strooi of hele plante vervaardig word, word ook as sellulose-etanol verwys. Etanol kan by oliederivate gemeng word om as etanol-brandstof vir otto-enjins te dien, maar ook as suiwer etanol (E100) of saam met ander alkohole soos metanol (metielalkohol) as biobrandstof gebruik word.

Ná die olieskok van die 1970's is biobrandstowwe as alternatief vir fossiele brandstowwe herontdek. Aangesien die verbranding van biobrandstof 'n skoner proses is as dié van fossiele energiebronne, het bio-etanol net soos bio-diesel 'n gewilde ekologiese produk geword wat daarnaas ook geskik was om die Europese Unie en die Verenigde State se groot graanoorskot van die hand te sit. In verband met die Kioto-protokol is hernieubare energiebronne grootskaals ingespan om die vrystelling van koolstofdioksied te verminder. 

Die ekologiese en ekonomiese aspekte van bioetanolproduksie is egter omstrede, onder meer omdat die grootskaalse vervaardiging van bio-etanol nadelige uitwerkings op die omgewing het en voedselpryse die hoogte laat inskiet. Ongeveer 182 kg koring word benodig om 70 liter ('n tenk vol) bio-etanol te vervaardig, terwyl een persoon vir ongeveer 145 dae van die koring sou kon leef. As 'n mens witbrode daarvan bak, sou hulle nie in 'n kar soos 'n Golf kon pas nie.


</doc>
<doc id="32329" url="https://af.wikipedia.org/wiki?curid=32329" title="Arkansas">
Arkansas

Arkansas (Engels: "State of Arkansas") is 'n deelstaat in die suidooste van die Verenigde State van Amerika met omtrent 2,9 miljoen inwoners. Sy hoofstad en grootste stad is Little Rock. Arkansas is die 25ste deelstaat wat tot die Unie toegelaat is. Dit word in die noorde deur Missouri, in die ooste deur Tennessee en Mississippi, in die suide deur Louisiana, en in die weste deur Oklahoma en Texas begrens.

Arkansas se bynaam is "Die Natuurlike Staat" (Engels: ""The Natural State"").


</doc>
<doc id="32333" url="https://af.wikipedia.org/wiki?curid=32333" title="Stutensee">
Stutensee

Stutensee is 'n stad in noordelike Baden-Württemberg, Duitsland, naby Karlsruhe, en deel van die distrik Karlsruhe. Teen 2010 het dit 23 583 inwoners.


</doc>
<doc id="32340" url="https://af.wikipedia.org/wiki?curid=32340" title="ISO 3166-2">
ISO 3166-2

ISO 3166-2 is die tweede gedeelte van die ISO 3166 standaard. Die standaard is daargestel om name aan gedeeltes van lande en afhankelike gebiede te gee. Die doel van die standaard is om 'n wêreldwye reeks afkortings vir plekke te skep vir die gebruik op onder andere verpakkings en skeepshouers. Dit kan gesien word as 'n soort wêreldwye poskode.




</doc>
<doc id="32341" url="https://af.wikipedia.org/wiki?curid=32341" title="Oklahoma">
Oklahoma

Oklahoma ( "State of Oklahoma") is 'n deelstaat in die sentrale suide van die Verenigde State van Amerika met 'n bevolking van 3,75 miljoen en 'n oppervlakte van 181 196 vierkante kilometer. Die hoofstad en grootste stad is Oklahoma City. Oklahoma is die 46ste staat wat tot die Unie toegelaat is. Dit word in die noorde deur Colorado en Kansas, in die ooste deur Missouri en Arkansas, in die suide deur Texas, en in die weste deur Nieu-Meksiko begrens.

Oklahoma se bynaam is "The Sooner State". Die woord Oklahoma kom van die Choctaw-woorde 'okla' en 'humma', wat "land van die rooiman" beteken.



</doc>
<doc id="32343" url="https://af.wikipedia.org/wiki?curid=32343" title="ISO 3166">
ISO 3166

Die ISO-standaard ISO 3166 gee gestandardiseerde land- en gebiedskodes vir alle lande van die wêreld.

Die standaard bestaan uit drie dele:


</doc>
<doc id="32344" url="https://af.wikipedia.org/wiki?curid=32344" title="ISO 3166-1">
ISO 3166-1

ISO 3166-1 is die eerste deel van die ISO 3166 standaard wat aan alle lande van die wêreld unieke driesyfer-, drieletter- en tweeletterlandkodes gee.

Die derde kolom (twee letters) word ook gebruik as top-vlak domeine op die Internet — met uitsondering van die Verenigde Koninkryke, waar .UK op top-vlak gebruik word, en die Verenigde State, waar vernaamlik .COM, .NET, .ORG, .GOV, .INT en .MIL gebruik word.

Landkodes mag nie met taalkodes volgens ISO 639 verwar word nie. So is 'be' die taallode vir Wit-Russies, maar gee die landkode vir België. Daarom word aanbeveel dat ISO 3166-landkodes in hoofletters geskryf word en die ISO 639-taalkodes in kleinletters.





</doc>
<doc id="32345" url="https://af.wikipedia.org/wiki?curid=32345" title="Bosnië en Herzegowina">
Bosnië en Herzegowina

Bosnië en Herzegowina (Bosnies en Serwies: "Bosna i Hercegovina (BiH)" / Боснa и Херцеговина (БиХ), Kroaties: "Bosna i Hercegovina (BiH)", [bôsna i xěrtseɡoʋina]) is 'n land in die suidooste van Europa. In 2016 het die land 'n bevolking van 3 511 372 gehad, en die hoofstad, Sarajevo, het 'n bevolking van 369 534 gehad.

Vandag handhaaf die land 'n hoë geletterdheid, hoë lewensverwagting en hoë onderwysvlakke en is een van die lande wat die meeste besoek word in die streek. Daar word geprojekteer dat dit die derde grootste toerismegroeikoers in die wêreld tussen 1995 en 2020 sal hê. Bosnië en Herzegowina is op streeksvlak sowel as internasionaal bekend vir sy natuurlike skoonheid en kulturele erfenis, oorgeërf van ses historiese beskawings. Dit is beroemd vir sy kookkuns, wintersport, eklektiese en unieke musiek, argitektuur en sy feeste, waarvan sommige die grootste en mees prominente van hul soort in suidoostelike Europa is. Die land is die tuiste van drie etniese groepe, of amptelik, samestellende mense, 'n term wat uniek aan Bosnië en Herzegowina is. Bosniake is die grootste groep van die drie, met Serwiërs tweede en derde Kroate. Ongeag van etnisiteit word enige burger van Bosnië en Herzegowina steeds as 'n Bosniër geïdentifiseer. Van die belangrikste godsdienste is Soenni-Islam, Serwies-Ortodokse Kerk en Rooms-Katolieke Kerk. Saam met Albanië en Kosovo is Bosnië en Herzegowina een van min Europese lande waar Moslems 'n bevolkingsmeerderheid vorm.

Bosnië-Herzegowina lê in die weste van die Balkanskiereiland en bestaan hoofsaaklik uit berge en valleie. Oos lê Serwië, suidoos Montenegro en wes en noord is Kroasië. Dit is so te sê landgebonde, behalwe ’n gangetjie by Neum wat dit met die Adriatiese See verbind.

Sarajevo, die destydse hoofstad van die deelrepubliek Sosialistiese Republiek Bosnië en Herzegowina, het in 1984 die XIVde Olimpiese Winterspele aangebied.

Die land was van 1918 tot 1991 deel van Joego-Slawië. In 1992 verklaar hy hom onafhanklik, maar word deur die Serwiese leër onder generaal Ratko Mladić binnegeval in ’n poging om die gebied van Kroate en Moslems te suiwer. ’n Bloedige volksmoord, sistematiese verkragting en die uitgerekte beleg van Sarajevo volg. In 1995 word vrede uiteindelik in Dayton, Ohio, gesluit. Twee substate word geskep, ’n Bosnies-Serwiese republiek en ’n Moslem-Kroatiese federasie, onder 'n nasionale president verenig.


</doc>
<doc id="32349" url="https://af.wikipedia.org/wiki?curid=32349" title="Lys van nedersettings in Kenia">
Lys van nedersettings in Kenia

Hier volg 'n lys van stede in Kenia:

















</doc>
<doc id="32350" url="https://af.wikipedia.org/wiki?curid=32350" title="Demografie van Kenia">
Demografie van Kenia

Daar woon 34 707 8171 mense in Kenia, waarvan sowat 3 miljoen (10%) in die hoofstad Nairobi.


Minder as 1% van die populasie is van Europa en Asië.

Meeste mense in Kenia kan Engels en Swahili praat.

78% is Christene, 10% is Moslem en die oorblywende 12% beoefen ander godsdienste.



</doc>
<doc id="32351" url="https://af.wikipedia.org/wiki?curid=32351" title="Bujumbura">
Bujumbura

Bujumbura is die grootste stad van Burundi met 'n bevolking van 235 440 in 1990 en 'n oppervlakte van 86,54 km². Dit het tot op 24 Desember 2018 as hoofstad van Burundi gedien, maar dié funksie is nou aan die ou hoofstad van die voormalige Koninkryk Burundi, Gitega, teruggegee.


</doc>
<doc id="32353" url="https://af.wikipedia.org/wiki?curid=32353" title="Kentucky">
Kentucky

Kentucky (Engels: "Commonwealth of Kentucky") is 'n deelstaat in die suide van die Verenigde State van Amerika met 'n bevolking van 4,3 miljoen. Die hoofstad is Frankfort en die grootste stad is Louisville. Kentucky is die 15de deelstaat wat tot die Unie toegelaat is. Dit word in die noorde deur Indiana en Ohio, in die ooste deur Wes-Virginië en Virginië, in die suide deur Tennessee, en in die weste deur Illinois en Missouri begrens. 

Kentucky is bekend vir volbloedperde, perdewedrenne, diepgebraaide hoender, distilleerderye van Amerikaanse whiskey, en "blue grass"-musiek.

Kentucky se bynaam is "Bluegrass State".


</doc>
<doc id="32354" url="https://af.wikipedia.org/wiki?curid=32354" title="Nieu-Meksiko">
Nieu-Meksiko

Nieu-Meksiko of Nieu-Mexiko (Engels: "State of New Mexico", Spaans: "Nuevo Mexico") is 'n deelstaat in die suidweste van die Verenigde State van Amerika met 'n bevolking van sowat twee miljoen. Die hoofstad is Santa Fe en die grootste stad is Albuquerque. 

Nieu-Mexiko is die 47ste deelstaat wat tot die Unie toegelaat is. Dit word in die noorde deur Colorado, in die ooste deur Oklahoma en Texas, in die suide deur Texas en Meksiko (state Sonora en Chihuahua) en in die weste deur Arizona begrens.

Nieu-Meksiko se bynaam is "Die Land van Betowering" (Engels: "Land of Enchantment").


</doc>
<doc id="32358" url="https://af.wikipedia.org/wiki?curid=32358" title="Wimpy">
Wimpy

Wimpy is 'n restaurantgroep wat hoofsaaklik kitskos soos hamburgers, slaptjips en melkskommels verkoop.

Die Wimpy-handelsmerk is in die 1950's geskep in die Verenigde Koninkryk. Die naam is geïnspireer deur die J. Wellington Wimpy-karakter wat deur Elzie Crisler Segar geskep is en in die Popeye-tekenfilms verskyn het.

Wimpy se eerste restaurant in Suid-Afrika het in 1967 in Durban oopgemaak.

Op 27 Februarie 2007 het "Famous Brands" (wat die Wimpy-konsessieonderneming in Suid-Afrika besit) aangekondig dat hulle Wimpy VK gekoop het.

Wimpy het takke in die volgende lande:

, , , , , , , , , , , , en .



</doc>
<doc id="32362" url="https://af.wikipedia.org/wiki?curid=32362" title="Pous Victor III">
Pous Victor III

Victor III was die 158ste pous van die Rooms-Katolieke Kerk.

Pous Victor III is gebore as Victor Daufari (ook Desiderius van Monte Cassino) ongeveer in 1027 in Benevento, Italië die seun van Landulf V van Benevento. Voor sy verkiesing was hy ab van die Monte Cassino klooster vanaf 1058 toe hy Pous Stefanus IX daar opgevolg het. In 1059 word hy kardinaal-priester van Sint Cecilia gewy deur Pous Nicolaas II. Hy laat die groot basiliek van Monte Cassino bou wat op 1 Oktober 1071 deur Pous Alexander II ingewy word. Reeds in 1059 oorreed hy Robert Guiscard en Richard van Capua om aan die pous onderhorig te word. Op 24 Mei 1086 volg hy Pous Gregorius VII op en regeer tot sy dood op 16 September 1087. Hy word opgevolg deur Pous Urbanus II. Die naam ‘Victor’ beteken 'oorwinnaar'.

Pous Victor III volg in die voetspore van sy voorganger Pous Gregorius VII. Weens sy swak gesondheid het hy as pous minder vermag as tydens sy voorafgaande loopbaan. Hy kon nie in Rome bly nie weens keiser Hendrik IV se ondersteuning van Teenpous Clemens III. Hy bly die meeste van die tyd van sy pontifikaat in Monte Cassino. Hy verbied leke-investituur en hef die ban teen keiser Hendrik IV nie op nie. Hy organiseer 'n veldtog teen die Sarasene in Noord-Afrika en verower El Mahadia in Oos-Tunisië op 5 Augustus 1087. Ook in Augustus 1087 hou hy 'n sinode in Benevento waar hy Hugo van Die, aartsbiskop van Lyon en ab Richard van Marseille as ketters veroordeel en Teenpous Clemens III ekskommunikeer.

Op 23 Julie 1887 word Pous Victor III salig verklaar deur Pous Leo XIII, sy feesdag is 16 September.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32365" url="https://af.wikipedia.org/wiki?curid=32365" title="ISO 3166-3">
ISO 3166-3

ISO 3166-3 is 'n deel van die internasionale ISO 3166 standaard wat kodes vaslê vir ongebruikte landsname wat voorheen in ISO 3166-1 opgeneem was. Die huidige weergawe is ISO 3166-3:1999.

Die jaar 1974 is gekies as begindatum vir die opname van kodes in ISO 3166-3. Die verwydering van landkodes uit ISO 3166-1 (en dus opname in 3166-3) kan onder die volgende omstandighede gebeur:


In sulke gevalle word die oorbodige kode en beskrywing uit ISO 3166-1 verwyder en met twee toegevoegde letters ('n "alfa 4" kode) opgeneem in ISO 3166-3.



</doc>
<doc id="32366" url="https://af.wikipedia.org/wiki?curid=32366" title="Pous Urbanus">
Pous Urbanus

Pous Urbanus kan verwys na 'n aantal pouse van die Rooms-Katolieke Kerk nl:



</doc>
<doc id="32368" url="https://af.wikipedia.org/wiki?curid=32368" title="Diens">
Diens

'n Diens, in die ekonomiese sin, is die nie-materiële ekwivalent van goedere. Diensverskaffing is 'n ekonomiese aktiwiteit wat nie lei tot eienaarskap nie. Dit is 'n proses wat die skep van voordele in die hand werk deur veranderinge by 'n kliënt self, hul fisiese besittings of hul ontasbare bates teweeg bring.

Deur die een of ander mate van vaardigheid, kundigheid en ervaring te gebruik neem diensverskaffers deel aan die ekonomie sonder die beperkinge wat voorraad of roumateriale meebring. Diensverskaffing word beskou as 'n tersiêre nywerheidsektor (Met mynbou, landbou en visserye en vervaardiging as primêre en sekondêre sektore).

Dienste is ontasbaar en kan nie soos gewone goedere gestoor word nie. Die voordele wat dienste meebring is dikwels moeilik om te begryp en daarom vereis dit gewoonlik bemarking wat daarop gemik is om 'n kreatiewe visuele beeld in die kliënt se verbeelding te vestig. Uit die kliënt se oogpunt is dienste moeilik om te evalueer en te vergelyk voordat die diens gelewer word. Dienste is verganklik, onverkoopte dienstyd is 'n verlore ekonomiese geleentheid. As 'n geneeskundige slegs besprekings het vir twee ure in 'n dag kan hy nie later daardie ure werk nie en is die ekonomiese geleentheid daarmee heen. Ander voorbeelde is vliegtuigsitplekke (wanneer die vliegtuig vertrek kan die leë sitplekke nie meer verkoop word nie) en teatersitplekke (kaartjieverkope eindig voor die vertoning).

Dienste is tipies nie homogeen nie en word aangepas na gelang van die kliënt. Dienste kan ook nie maklik soos ander goedere in 'n massaproduksie-proses gelewer word nie. Daarom is kwaliteitsversekering van dienste ook meer problematies. Die insette en uitsette van dienste is gewoonlik hoogs veranderlik asook die verwantskappe tussen die prosesse wat dit moeilik maak om konsekwente kwaliteit te lewer. Die arbeidsintensiewe aard van dienslewering noodsaak baie menslike aktiwiteit eerder as 'n presiese voorafbepaalde proses. Menslike hulpbronnebestuur is 'n belangrike kwessie en is dikwels 'n bepalende faktor ten opsigte van sukses in die sektor.



</doc>
<doc id="32375" url="https://af.wikipedia.org/wiki?curid=32375" title="Pous Urbanus II">
Pous Urbanus II

Urbanus II was die 159ste pous van die Rooms-Katolieke Kerk.

Pous Urbanus II is gebore as Odo de Châtillon (ook Odo de Lagery) ongeveer in 1035 in Châttillon-sur-Marne, Frankryk. Hy word monnik en kry sy opleiding aan die katedraalskool in Reims. Een van sy leermeesters was Bruno van Keulen. In 1070 kom hy onder die invloed van ab Hugo van Cluny. Pous Gregorius VII roep hom na Rome en benoem hom as kardinaal-biskop van Ostia. Op 12 Maart 1088 volg hy Pous Victor III op en regeer tot sy dood op 29 Julie 1099. Hy word opgevolg deur Pous Paschalis II. Die naam ‘Urbanus’ beteken 'beskaafde'.

Pous Urbanus II is verkies op 'n klein vergadering van kardinale en ander prelate in Terracina. Hy kon nie dadelik nadat hy verkies is, na Rome gaan nie, aangesien Teenpous Clemens III daar nog aan die mag was. Hy het gaan hulp soek by die Normandiërs en kon drie jaar na sy verkiesing eers sy intrek in Rome neem.

Soos sy voorganger Pous Victor III het Urbanus ook die beleid van Pous Gregorius VII voortgesit. Vir die bestuur van die kerk het hy die Curia opgerig. In 1091 stel hy sy leermeester Bruno van Keulen aan as sy adviseur. In Maart 1095 hou hy samesprekings met biskoppe uit Frankryk, Duitsland en Italië in Piacenze. Die samesprekings is ook bygewoon deur 'n afvaardiging van die Bisantynse keiser Alexius I Comnenus, wat hulp gevra het om Konstantinopel teen die Turke te beskerm. Urbanus stuur sy leër na Jerusalem onder die aanvoering van Raymond van Toulouse.

In sy stryd met keiser Hendrik IV het die pous die huwelik van gravin Matilda van Toskane met Guelf V van Beiere bevorder. Hy het prins Coenraad gesteun in sy rebellie teen sy pa en hom koning van die Romeine gekroon in Milaan in 1093. Hy het ook die keiserin Adelaide van Praxedes gesteun in haar stryd teen haar man. Ook Philip I van Frankryk het hy geëkskommunikeer oor sy owerspelige huwelik met Bertrade van Montfort.

Sewe maande na die samesprekings in Piacenze, open Urbanus op 18 November 1095 die konsilie van Clermont-Ferrand. Hier predik hy die eerste kruistog met die woorde "Deus vult." ("Dit is God se wil"). Die woorde het die strydkreet van die kruisvaarders geword. Die volgende agt maande het Urbanus deur Frankryk gereis en die kruistog gepredik. In Frankryk was daar veel aanhang. In Duitsland het hy weens die investituurstryd min sukses gehad.

Meer subtiel as die kruistogte, maar baie belangrike vir die toekoms was Urbanus se pogings om Campagna en Sisilië onder sy beheer te bring na geslagte se beheer deur Bisantium en die Arabiere. Hy het gebruik gemaak van die Normandiese heerser Roger I. In 'n ooreenkoms in 1098 na die beleg van Capua gee hy Roger die reg om biskoppe aan te stel, kerklike inkomste te vorder en regspraak in kerklike sake te hanteer. Hierdie toegewings wat onskuldig gelyk het by Roger I, het later groot probleme veroorsaak met sy Hohenstaufen erfgename.

Urbanus het ook gekorrespondeer met Anselmus van Kantelberg wie se werk 'De Incarnatione Verbi' sy goedkeuring gekry het.

Urbanus sterf op 29 Julie 1099 net 14 dae nadat Jerusalem ingeneem is op 15 Julie 1099 deur die kruisvaarders onder leiding van Godfried van Bouillon. Die nuus daarvan het Rome egter eers bereik na sy dood.

Pous Urbanus II is salig verklaar deur Pous Leo XIII op 14 Julie 1881. Hy is voorgestel deur Mgr. Langenieux, aartsbiskop van Reims in 1878. Sy feesdag is op 29 Julie.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32377" url="https://af.wikipedia.org/wiki?curid=32377" title="Lys van Afrikaanse woorde in Engels opgeneem">
Lys van Afrikaanse woorde in Engels opgeneem

Afrikaanse woorde is al in verskeie tale, onder andere Engels, opgeneem.

Britse Engels het primêr Afrikaanse woorde vanaf die Britse soldate opgeneem wat in die Boere oorloë geveg het. Verskeie ander Afrikaanse woorde is deur Engels-sprekende Suid-Afrikaners aangeleer omdat Afrikaans en Engels dikwels in parallel gebruik word.

Die volgende Afrikaanse woorde word internasionaal gebruik:

Daar is ook verskeie Engelse woorde wat van Kaaps-Hollands ('n voorloper van Afrikaans) afkomstig is:


Daar is 'n verskeidenheid Afrikaanse leenwoorde in Suid-Afrikaanse Engelse. Sommige van hulle sluit in:


Sekere van die woorde word net losweg met Suid-Afrikaanse Engels geassosieer en beide die Afrikaanse en Engelse woorde word saam in dieselfde gesprek gebruik. Ander woorde is diep ingewortel. Die beste voorbeeld hiervan is moontlik "voetstoots" (wat beteken: "net soos dit is") wat algemeen in Suid-Afrikaanse kontrakte en regsdokumente gebruik word.


</doc>
<doc id="32381" url="https://af.wikipedia.org/wiki?curid=32381" title="Alaska">
Alaska

Alaska (Engels: "State of Alaska"; Russies: "Аляска") is 'n deelstaat van die Verenigde State van Amerika aan die noordweskus van Noord-Amerika. Dit is die grootste deelstaat met 'n oppervlakte van 1 530 693 vierkante kilometer. Alaska se hoofstad is Juneau en die grootste stad is Anchorage. Die deelstaat word in die noorde deur die Arktiese Oseaan, in die ooste deur Kanada (provinsies: Yukon en Brits-Kolombië), in die suide deur die noordelike Stille Oseaan, en in die weste deur die Beringstraat begrens. Alaska se bynaam is "Die Laaste Landgrens" (Engels: "The Last Frontier"). Die naam Alaska is afgelei uit die Aleütiese "alaxsxaq" ("die vasteland").

Die eerste Europeërs het Alaska eers in 1741 begin verken toe Russiese ekspedisies hier voet aan wal gesit het. Al het Rusland vervolgens aanspraak gemaak op die mees noordelike deel van die Noord-Amerikaanse vasteland, was Alaska onder Russiese bewind nouliks meer as 'n buitepos vir klein groepe jagters en handelaars. Toe die Russiese tsaar die gebied op 30 Maart 1867 verkoop aan Amerika vir $7,2 miljoen (ongeveer twee sent per akker) in 'n transaksie wat deur die Staatsekretaris William H. Seward gehanteer is. Die transaksie is "Seward's Folly" gedoop deur die media aangesien die ekonomiese waarde van die gebied destyds bevraagteken is.

Eers toe twee goudstormlope - in Juneau in 1880 en die Kanadese Yukon-gebied in 1897 - duisende delwers na Alaska laat stroom het, het die Amerikaanse publiek sy aandag op die noordelike besitting begin vestig. Die administratiewe insluiting by die Unie was 'n langdurige proses. Vanaf 1906 is Alaska deur 'n verteenwoordiger sonder stemreg in die Amerikaanse Kongres verteenwoordig. Ses jaar later het die Kongres met die Wet oor die Alaska-gebied ("Alaska Territory") die eerste territoriale wetgewende vergadering geskep wat uit 'n laerhuis en senaat bestaan het, met agt senatore en sestien verteenwoordigers (twee senatore en vier verteenwoordigers vir elkeen van die vier geregtelike distrikte waarin die gebied destyds onderverdeel is).

Maar eers in 1959 is die politieke aspirasies van sy bewoners vervul toe Alaska as 49ste deelstaat tot die Unie toegelaat is. Die Arktiese Sirkelroete tussen die Verenigde State en Asië was gedurende die Tweede Wêreldoorlog en die Koue Oorlog van groot strategiese belang. Die permanente stasionering van militêre personeel in Alaska het grootliks bygedra tot die deelstaat se vinnige bevolkingsgroei, terwyl sy ekonomie en infrastruktuur deur federale begroting ontwikkel is. Die ekonomiese basis is verder verstewig met die ontsluiting van groot olie- en aardgasvelde.



</doc>
<doc id="32388" url="https://af.wikipedia.org/wiki?curid=32388" title="Arizona">
Arizona

Arizona (Engels: "State of Arizona") is 'n deelstaat in die suidweste van die Verenigde State van Amerika. Die hoofstad en grootste stad is Phoenix, wat ook die vyfde grootste stad in die VSA is. 

Arizona het 'n oppervlakte van 295 254 vierkante kilometer en 'n bevolking van 6,4 miljoen. Dit word in die noorde deur Utah, in die ooste deur Nieu-Mexiko, in die suide deur Meksiko (deelstate: Sonora en Baja California), en in die weste deur Nevada en Kalifornië begrens. Arizona is bekend vir sy woestynklimaat met baie warm somers en gematigde winters. Die Grand Canyon, waardeur die Coloradorivier vloei, wat in die noordoostelike hoekie van die staat lê, word as een van die sewe wonders van die wêreld beskou. 

Arizona is die 48ste deelstaat wat tot die Unie toegelaat is. Sy bynaam is "The Grand Canyon State".


</doc>
<doc id="32391" url="https://af.wikipedia.org/wiki?curid=32391" title="Tennessee">
Tennessee

Tennessee (Engels: "State of Tennessee"; Cherokee: ᏔᎾᏏ "ta-na-si") is 'n deelstaat in die suide van die Verenigde State van Amerika. Die hoofstad is Nashville en die grootste stad is Memphis. Die deelstaat het 'n bevolking van 6,3 miljoen. 

Tennessee word in die noorde deur Kentucky en Virginië, in die ooste deur Noord-Carolina, in die suide deur Georgia, Alabama, en Mississippi, en in die weste deur Missouri en Arkansas begrens. In die ooste lê die Appalache-bergreeks.

Tennessee se bynaam is "Volunteer State". 


</doc>
<doc id="32405" url="https://af.wikipedia.org/wiki?curid=32405" title="Mokopane">
Mokopane

Potgietersrus of Mokopane (voorheen Vredenburg, Pieter Potgietersrus en Potgietersrust ) is 'n dorp in die Limpopoprovinsie van Suid-Afrika. Die dorp is oorspronklik deur die Voortrekkers gestig en genoem na die Voortrekkerleier Piet Potgieter. Die naam is in 2003 na Mokopane verander, na die kaptein wat Piet Potgieter vermoor het. Dit is die tuiste van Noord-Ndebelesprekende stamme, asook Engels-, Afrikaans-, Noord-Sotho- en Tsonga-sprekendes.

Daar is vyf koninkryke in die omgewing: Kekana (Moshate), Langa (Mapela), Gegana (Mshade), Lebelo (Garasvlei) en Langa (Bakenburg). Die stad se naam sou eers na "Mngombane" verander word omdat dit die oorspronklike koning se naam was (en nie Mokopane nie).

Die stad is net twee uur se ry van Gauteng af en is dus die perfekte oornagplek vir reisigers op pad na Botswana, Zimbabwe en die Krugerwildtuin. Die gebied is tipies bosveld met baie akasiabome en aalwyne, wat in Junie en Julie op hulle mooiste is.

Die Makapansgat is sowat 25 km noordoos van Mokopane.

Mokopane is een van Suid-Afrika se rykste landbougebiede en produseer koring, tabak, katoen, vleis, mielies, grondbone en sitrusvrugte. Die Zebediela-sitruslandgoed, 55 km na die suidooste, is een van die grootste sitrusplase in die Suidelike Halfrond.

Die gebied is ook ryk aan minerale, met die ontginning van platinum, diamante en graniet as hoofbedrywighede.



</doc>
<doc id="32411" url="https://af.wikipedia.org/wiki?curid=32411" title="Veranderinge aan Suid-Afrikaanse geografiese name">
Veranderinge aan Suid-Afrikaanse geografiese name

Hier volg 'n lys van plekke in Suid-Afrika waarvan die name verander is (volgens provinsie):













































































</doc>
<doc id="32418" url="https://af.wikipedia.org/wiki?curid=32418" title="Piet Potgieter">
Piet Potgieter

Pieter Johannes (Piet) Potgieter (24 Desember 1822–6 November 1854) was 'n Voortrekkerleier. Potgieter was die tweede seun en sesde kind van Andries Hendrik Potgieter. Hy is in 1852 (in opvolging van sy vader) as kommandant-generaal van die Zuid-Afrikaansche Republiek aangestel. Die dorp Potgietersrus (letterlik Potgieter se laaste rusplek) was vroeër na hom vernoem.

In 1854 is veldkornet Hermanus Potgieter, broer van Andries Hendrik Potgieter en oom van kommandant-generaal Piet Potgieter aangeval en vermoor nadat 'n poging om met die Ndebele hoofman, Kgosi Mokopane (Makapan), te onderhandel skeefgeloop het. Piet Potgieter was hewig ontsteld en het met 150 man na Mokopane se kraal opgetrek om Mokopane aan te val. Sy kommando is aangevul deur Marthinus Wessel Pretorius, die Engelse William Hartley en 'n ene dr. Wey van Smithfield, Vrystaat. Mokopane en sy mense is verdryf en het in die Mokopaangrotte gaan skuiling soek. Die boere het hulle van water en kos afgesny en enigiemand wat probeer uitkom het summier geskiet. 'n Skoot uit die grotte het egter vir Potgieter getref waar hy langs Paul Kruger gestaan het, en hy is op slag dood.

Mokopane het blykbaar ontsnap deur homself onder 'n os vas te bind en sy krygers te kry om al die vee uit die grot te dryf.

Potgieter is op sy plaas Middelfontein naby Nylstroom begrawe. Hy is op 30 Mei 1964 op Potgietersrus herbegrawe. Sy graf is in Ruiterweg op die munisipale gronde oorkant die poskantoor.



</doc>
<doc id="32423" url="https://af.wikipedia.org/wiki?curid=32423" title="Nebraska">
Nebraska

Nebraska (Engels: "State of Nebraska") is 'n deelstaat in die midweste van die Verenigde State van Amerika met 'n bevolking van 1,8 miljoen en met 'n oppervlakte van 200 520 vierkante kilometer. Dit is een van die deelstate wat in die Groot Vlaktes lê en waar landbou 'n belangrike rol in die ekonomiese lewe speel. 

Nebraska word in die noorde deur Suid-Dakota, in die ooste deur Iowa en Missouri, in die suide deur Kansas en Colorado, en in die weste deur Wyoming begrens. Dit is die 37ste staat wat tot die Unie toegelaat is. 

Nebraska se bynaam is "Cornhuskers State". Die woord "Nebraska" is uit die Chiwere-taal afkomstig en beteken 'vlak water'.


</doc>
<doc id="32426" url="https://af.wikipedia.org/wiki?curid=32426" title="Colorado">
Colorado

Colorado (Engels: "State of Colorado", afkorting "CO") is 'n deelstaat in die weste van die Verenigde State van Amerika met 'n bevolking van vyf miljoen. Dit lê tussen die Rotsgebergte (die Rockies) en die Groot Vlaktes. Denver is die hoofstad asook die grootste stad. Ander stede sluit in Aspen (bekend vir ski) en Boulder.

Colorado word in die noorde deur Wyoming en Nebraska, in die ooste deur Nebraska en Kansas, in die suide deur Oklahoma en Nieu-Meksiko, en in die weste deur Utah begrens. Colorado is een van die state wat geen natuurlike grense het nie. Die deelstaat is bekend vir sy natuurskoon en berge en is 'n gewilde vakansiebestemming. Mount Elbert, Colorado se hoogste bergpiek, is 4 401 m.

Colorado se bynaam is "Centennial State".

Die Coloradorivier ontspring in die Rocky Mountains Nasionale Park in die deelstaat.


</doc>
<doc id="32428" url="https://af.wikipedia.org/wiki?curid=32428" title="Borgfeld">
Borgfeld

Borgfeld is een van die welvarendste stadswyke van Bremen (Noordwes-Duitsland) met 'n oppervlakte van 16,627 vierkante kilometer en 7 771 inwoners. Borgfeld maak in administratiewe opsig deel uit van die stadsdistrik Ost en het sy landelike dorpskarakter grotendeels bewaar.

Die gebied suid van die Wümmerivier is vanaf 1133 deur Nederlandse setlaars gedreineer om dit vir landboudoeleindes geskik te maak. Die eerste historiese verwysing na Borgfeld dateer uit die jaar 1235. In 1666 het Borgfeld onder die gesag van Bremen gekom. Borgfeld is in 1945 by Bremen ingesluit.

Vanaf 1999 is honderde nuwe woonhuise in Borgfeld opgerig, en in 2002 is die tremlyn 4 gebou wat Borgfeld met die stadsentrum van Bremen verbind.

Die oudste historiese dokument, wat na die kerk van Borgfeld verwys, dateer uit die jaar 1384. In 1522 het Heinrich von Zütphen hier die eerste reformatoriese preek in Bremen gehou, en hier is om en by tien jaar later ook die Reformasie in Bremen voltooi.

Gedurende die Dertigjarige Oorlog is die kerkgebou deur keiserlike troepe ernstig beskadig, waarby die klokke verlore gegaan het. Die kerktoring is in 1640 herbou en van nuwe klokke voorsien. Die oorspronklike vakwerktoring is in die 18de eeu deur 'n baksteentoring vervang en die kerkskip verleng.

In 1896 is die kerktoring nog eens herbou, en drie jaar later is nuwe klokke uit die oues en uit die brons van geskutte gegiet. In 1918 het die kerkgemeente die grootste klok ingeboet wat vir militêre doeleindes ingesmelt is.

Die nuwe altaarruimte het in 1965 ontstaan, en die kerktoring se leisteenafdekking is deur 'n koperdak vervang. Die ou preekstoel van die St. Paulikerk, wat tydens die Tweede Wêreldoorlog verniel is, is in die kerk van Borgfeld ingevoeg.

Die eerste skool in Borgfeld het reeds om en by 1500 bestaan - destyds het die koster as onderwyser gefungeer. Die huidige skoolgebou is in 1880 opgerig en in die volgende dekades uitgebrei. 'n Tweede laerskool is in 2002 geopen.

Die natuurbewaringsgebied Borgfelder Wümmewiesen is die grootste van sy soort in Bremen met 'n oppervlakte van 677 hektaar; die projek word deur die "Wêreldnatuurlewefonds" (WWF) bestuur. Die rivierlandskap lê in 'n uitgestrekte vlakte in die noordooste van die stadsgebied en word in die winter gereeld deur die Wümmerivier oorstroom. Die gebied met sy weivelde, vywers en slote dien sodoende as 'n natuurlike beskerming teen oorstromings en is een van die grootste van sy soort in Duitsland. 85 persent van die gebied word as groen weivelde deur ekstensiewe boerderybedrywe gebruik.

In 1997 is 'n gebied van sowat veertig hektaar langs 'n klein takrivier uitgedyk en twee nuwe takriviere aangelê om aan die Wümmerivier weer sy oorspronklike rivierloop terug te gee. Die land word nie meer vir landboudoeleindes gebruik nie en het intussen tot 'n habitat vir die oorspronklike fauna, waaronder otters en ysvoëls, ontwikkel. Elsbome, wilgebome en riet, wat die oorspronklike flora gevorm en oor 'n lang tydperk nouliks meer voorgekom het, aard eweneens weer in die gebied.

In die ooste, digby die grens met die deelstaat Nedersakse, lê die natuurbewaringsgebied Fischerhuder Wümmewiesen, wat deur die distrik Verden bestuur word.



</doc>
<doc id="32429" url="https://af.wikipedia.org/wiki?curid=32429" title="Mississippi">
Mississippi

Mississippi (Engels: "State of Mississippi") is 'n deelstaat in die sogenaamde Diep Suide van die Verenigde State van Amerika met 'n bevolking van drie miljoen. Mississippi is die 20ste deelstaat wat tot die Unie toegelaat is. Jackson is die hoofstad asook die grootste stad. Dit word in die noorde deur Tennessee, in die ooste deur Alabama, in die suide deur Louisiana en die Golf van Mexiko, en in die weste deur Arkansas en Louisiana begrens. Die Mississippirivier vorm 'n natuurlike grens in die weste.

Die eerste Europese besoekers was die ekspedisie van Hernando de Soto wat probeer het om 'n nedersetting te stig tussen 1539 en 1542. Dit het egter misluk. Die volgende ekspedisie is gelei deur die Fransmanne Jacques Marquette en Louis Joliet; hulle het saam met die Mississippi afgevaar in 1673. Nege jaar later het die Chevalier de la Salle die hele Mississippivallei vir Frankryk geannekseer.

Kolonisasie aan die oostekant van die rivier het stadig geskied. Nedersettings is gestig by die hoogtes van Natchez, by die Yazoorivier en by die mond van die Pascagoularivier. Die hoofstad van Frans Louisiana was by Biloxi van 1699 tot 1702 en weer van 1719 tot 1723. Daarna is dit oorgedra aan die nedersetting by New Orleans. Skemas van die Skote finansieerder het John Law het gefaal met sleget gevolge vir die streek. Die Frans-Indiaanse oorlog (1754 - 1763) het ook ontwikkeling in die wiele gery. 

Frankryk het hulle gebied aan die ooste van die Mississippi egter na die ondertekening van die Verdrag van Parys (1763) aan Engeland prysgegee.



</doc>
<doc id="32430" url="https://af.wikipedia.org/wiki?curid=32430" title="St. Stefanskatedraal (Passau)">
St. Stefanskatedraal (Passau)

Die St. Stefanskatedraal in Passau, Duitsland, is veral bekend vir sy orrel. Die grootste kerkorrel in die wêreld, met 17774 pype en 233 registers, wat almal vanaf die 5 klawerborde en voetpedale in die middelportaal gespeel kan word.

Sedert die jaar 730 is op die plek van die huidige kerk meermalig biskopskerke gebou. Die huidige omtrent 100 m lang barokgebou het tussen 1668 en 1693 ontstaan nadat 'n brand in die jaar 1662. Die in die lente van 1664 gekose nuwe forsbiskop Wenzeslaus Graf Thun (1664-1673) het voor die opgawe gestaan om die kerk weer te gaan opbou. Voor sy verkiesing was hy ""Dompropst"" in Salzburg gewees.

Van ouer geboue het slegs die laatgotiese Oosdeel behoue gebly. Die gesamentlike beplanning van hierdie katolieke katedraal is deur Carlo Lurago gedoen, die grootste Baugesellskap in Prag, wat bekend was vir sy straf organiseerde mense was een na die ander gebou opgerig het. Hy het uit Pellio in die Intelvi-daal gestam. Uit die buurdorpie Ramponia het noch 'n paar van sy belangrikste medewerkers Francesco della Torre en Giovanni Battista Passerini gekom, albei was messelaars. Hulle het in die Weense Bouskool (""Wiener Bauhütte"") en in die steenbreuk van Kaisersteinbruch in Hongarye, vandag Oostenryk, 'n italiaans-switzerse kunstenaarskolonie, as mester het hulle 1663, op dieselfde dag, die Prag se Burgerssertifikaat verwerf. Die messelwerk van die katedraal kon slegs van meervoudige meesters, wat in vriendskap was gedoen word (op dieselfde opbregsbasis). Prosesaktes in die argief van die stad Prag berig oor hierdie groot probleme. Die finale berekening is deur die bouverstandige kommissie met Giovanni Pietro della Torre, die seun en opvolger in die amp als koninklike hoofmesselaar gedoen.


</doc>
<doc id="32451" url="https://af.wikipedia.org/wiki?curid=32451" title="Rafael Nadal">
Rafael Nadal

Rafael "Rafa" Nadal Parera (Katalaans: [rəfəˈɛɫ nəˈðaɫ pəˈɾeɾə], Spaans: [rafaˈel naˈðal paˈɾeɾa]; gebore 3 Junie 1986 in Manacor, Majorka, Spanje) is 'n Spaanse professionele tennisspeler. Hy beklee tans die wêreld se no. 2-posisie en is 'n twaalfmalige Franse Ope-enkelspelkampioen (2005-'08, 2010-'14, 2017-'19), tweemalige kampioen by Wimbledon (2008 en 2010), driemalige kampioen by die VSA Ope (2010, 2013 en 2017) en een keer kampioen by die Australiese Ope (2009). Hy het altesaam reeds 18 Grand Slam-enkelspeltitels verower.

In 2010 het hy die tweede man in die geskiedenis geword wat vyf Roland Garros-enkeltitels ingepalm het.

Die tabel toon Nadal se prestasie tydens elk van die Grand Slam-mansenkelspeltoernooie waaraan hy deelgeneem het:



</doc>
<doc id="32452" url="https://af.wikipedia.org/wiki?curid=32452" title="Ohio">
Ohio

Ohio (Engels: "State of Ohio") is 'n deelstaat in die Groot Mere-streek van die Verenigde State van Amerika met 'n oppervlakte van 116 096 vierkante kilometer en 'n bevolking van 11,5 miljoen. Die hoofstad en grootste stad is Columbus. Ohio word in die noorde deur Michigan en die Eriemeer, in die ooste deur Pennsilvanië en Wes-Virginië, in die suide deur Kentucky, en in die weste deur Indiana begrens. Dit is die 17ste staat wat tot die Unie toegelaat is.

Ohio se bynaam is "The Buckeye State". 'n Buckeye is 'n tipe kastaiingboom. Die naam Ohio kom van die Seneca woord "ohi:yo" wat 'groot kreek' beteken.

Ohio se leuse is "By God is alles moontlik".

Somers is gewoonlik warm en vogtig. Koel temperatuur oorheers in die winter.


</doc>
<doc id="32453" url="https://af.wikipedia.org/wiki?curid=32453" title="Franse Ope">
Franse Ope

Die Franse Ope is 'n groot tenniskampioenskapstoernooi wat jaarliks oor twee weke tussen middel Mei en vroeg Junie in Parys, Frankryk, besleg word in die "Roland Garros"-stadion. Die stadion se bane is van rooi klei en kan ongeveer 37 000 toeskouers huisves. Die program sluit mans- en vroue-enkels, sowel as mans-, vroue- en gemengde dubbels in.

Die eerste Franse Ope is in 1891 gehou, maar die eerste vrouekampioenskappewas eers in 1897. In 1927 is die baan genoem na die Franse vlieënier en oorlogsheld Roland Garros (1888–1918).

Onlangse kampioene sluit in: die Spanjaard Rafael Nadal en die Belg Justine Henin wat beide die toernooi jaarliks vanaf 2005 gewen het.

In Maart 2007 is aangekondig dat dieselfde prysgelde vir die eerste keer vir alle rondtes aan beide mans- en damesspelers oorhandig sal word.

Meeste enkeltitels



</doc>
<doc id="32456" url="https://af.wikipedia.org/wiki?curid=32456" title="VSA-Ope (tennis)">
VSA-Ope (tennis)

Die VSA-Ope (Engels: "US Open") is 'n groot tenniskampioenskap wat jaarliks teen die einde van Augustus in New York, Verenigde State, gehou word. Dit is die laaste Grand Slam-toernooi van die jaarlikse tenniskalender. Dit word gewoonlik oor 'n periode van twee weke gespeel met die eindstryd wat net voor die middel van September plaasvind.

Die kampioenskap is die eerste keer in 1881 vir mans en in 1887 vir dames aangebied.

In 2006 word die VSA-Ope die eerste Grand Slam om die sogenaamde "Hawk-Eye" in te span. "Hawk-Eye" is 'n tegnologie wat die virtuele terugspeel van 'n hou wat pas gespeel is moontlik maak. Dit kom handig te pas as 'n dispuut ontstaan oor 'n hou wat moontlik uit die baan se grense is. As 'n speler nie met die skeidsregter saamstem nie, kan hy/sy vra dat die "Hawk-Eye" ingespan word. Sedert 2007 word die "Hawk-Eye" by alle Grand Slams gebruik.

Die VSA-Ope is al op drie tipes oppervlakke gespeel:

Titels sedert die begin van die ope era in 1968 word in aanmerking geneem.



</doc>
<doc id="32457" url="https://af.wikipedia.org/wiki?curid=32457" title="Australiese Ope (tennis)">
Australiese Ope (tennis)

Die Australiese Ope (Engels: "Australian Open") is 'n groot tenniskampioenskappe wat jaarliks in Januarie in Melbourne Park, Australië, aangebied word. Dit is die eerste Grand Slam-toernooi van die jaarlikse tenniskalender. Dit is die grootste sporttoernooi wat gereeld in Australië plaasvind.

Soos by alle Grand Slam-toernooie word mans- en damesenkels, mans- en damesdubbels, gemengde dubbels en juniorkampioenskappe gespeel. 'n Toernooi vir rolstoel-tennisspelers en vertoonwedstryde deur bekende spelers word ook aangebied.

Oorspronklik is die kampioenskappe aan die begin van die kalenderjaar gehou. In 1977 word dit verskuif na einde Desember (rondom Kersfees) en is twee kampioenskappe die jaar in beide Januarie en Desember aangebied. Teen einde 1985 word besluit om na die oorspronklike reëling terug te val en dat die volgende kampioenskappe eers in 1987 gespeel sou word. As gevolg hiervan is geen kampioenskappe in 1986 gehou nie.

Voor 1983 het baie van die wêreld se beste spelers nie aan hierdie toernooi deelgeneem nie. Die hoofrede hiervoor was dat dit te ver was om te reis en baie spelers het dit nie as 'n belangrike toernooi geag nie.

Die toernooi word in Januarie, tydens die warm Australiese somer gespeel. In 1998 word 'n uitermatige hitte-beleid ingevoer. Dit is die enigste groot toernooi wat so 'n beleid het. Sodra die temperatuur bokant 35 grade Celsius styg kan spel vir 'n rukkie gestop word om dehidrasie van deelnemers te voorkom. Wedstryde op buitebane word dan onderbreek. Die dak oor die hoofstadion kan toegemaak word en verkoelingstelsels kan aangeskakel word. In 2007 het temperature op die bane tot bokant 50 grade Celsius gestyg.

Hieronder die mees onlangse finaliste in beide die mans- en damesenkelspel:



</doc>
<doc id="32459" url="https://af.wikipedia.org/wiki?curid=32459" title="VSA-Ope">
VSA-Ope



</doc>
<doc id="32462" url="https://af.wikipedia.org/wiki?curid=32462" title="Pete Sampras">
Pete Sampras

Pete Sampras (Grieks: Πιτ Σάμπρας; gebore op 12 Augustus 1971 in Washington, D.C. as Petros Sampras) is 'n voormalige Amerikaanse tennisspeler. In sy loopbaan van 15 jaar het hy 14 Grand Slam-mansenkelspeltitels op 52 geleenthede gewen. Hy was 'n wêreldwye no. 1-speler en word beskou as een van die grootste spelers in die tennisgeskiedenis. Vanweë sy presiese en kragtige afslane het hy die bynaam "Pistol Pete" gekry. 

Sampras se professionele loopbaan het in 1988 begin en op die VSA-Ope van 2002 geëindig waar hy Andre Agassi in die eindstryd verslaan het. Hy was die rekordhouer van sewe Wimbledon-mansenkelspeltitels tot in 2017, toe Roger Federer sy agtste titel gewen het. Sampras het ook vyf VSA-Ope-titels gewen, ’n Ope-era-rekord wat hy met Federer en Jimmy Connors deel, asook twee titels in die Australiese Ope. Sy 14 Grand Slam-titels was ’n rekord totdat Federer sy 15de titel in 2009 op Wimbledon gewen het. Rafael Nadal het dié prestasie in 2017 in die Franse Ope herhaal en Novak Djokovic in 2019 in die Australiese Ope. 

Sampras het altesaam 64 enkelspeltitels gewen. Hy was in 1993 die eerste keer die wêreld se no. 1-speler en het dié posisie 286 weke lank gehou (die tweede langste naas Federer se 310 weke). Hy was van 1993 tot 1998 ’n rekordgetal van ses agtereenvolgende jare no. 1. In 2007 is hy in die Internasionale Tennisheldesaal vereer.

Die tabel toon Sampras se prestasie tydens elk van die Grand Slam-toernooie in mansenkels waaraan hy deelgeneem het:



</doc>
<doc id="32463" url="https://af.wikipedia.org/wiki?curid=32463" title="Boris Becker">
Boris Becker

Boris Franz Becker (Duits: [ˈbɔʁɪs ˈbɛkɐ]; gebore op 22 November 1967 in Leimen, Wes-Duitsland) is 'n voormalige Duitse tennisspeler. Op 17-jarige ouderdom het hy geskiedenis gemaak as die jongste persoon wat nog Wimbledon se enkelspelkampioenskap kon wen. Hy was ses keer 'n Grand Slam-enkelspelkampioen en ook 'n Olimpiese gouemedaljewenner.

Ná Becker se eerste oorwinning as ongekeurde speler in 1985 het hy in 1986 weer die Wimbledon-titel gewen. Hy het Wes-Duitsland ook gehelp om hulle eerste Davisbeker in 1988 in te palm. In 1989 het hy Wimbledon, die Amerikaanse Ope en 'n tweede Davisbeker gewen.

In 1991 het Becker die Australiese Ope gewen en so die no. 1-posisie op die wêreldranglys gehaal. In 1992 het hy Jim Courier in skoon stelle verslaan om die ATP-wêreldtitel. Sy finale Grand Slam-titel was in 1996, toe hy Michael Chang in vier stelle tydens die Australiese Ope geklop het.

In sy loopbaan het Becker 49 enkelspel- en 15 dubbelspeltitels gewen. Hy word onder andere onthou vir sy wedywering met spelers soos Ivan Lendl, Stefan Edberg en Michael Stich.

Vandat hy as professionele tennisspeler uitgetree het, het sy mediawerk en persoonlike lewe hom in die kollig gehou. Hy was tussen 2013 en 2016 die Serwiese tennisspeler Novak Djokovic se afrigter.

Die tabel toon Becker se prestasie tydens elk van die Grand Slam-toernooie in mansenkels waaraan hy deelgeneem het:


</doc>
<doc id="32464" url="https://af.wikipedia.org/wiki?curid=32464" title="Russiese Sosialistiese Federale Sowjetrepubliek">
Russiese Sosialistiese Federale Sowjetrepubliek

Die Russiese Sosialistiese Federale Sowjetrepubliek (Russies: Российская Советская Федеративная Социалистическая Республика [РСФСР], "Rossijskaja Sowjetskaja Federatiwnaja Sotsialistitsjeskaja Respoeblika [RSFSR]"), ook genoem die Russiese SFSR en die RSFSR, was die grootste en digs bevolkte van die vyftien republieke van die voormalige Sowjetunie en het ná die verbrokkeling van laasgenoemde land die Russiese Federasie geword. Dit was verreweg die grootste subnasionale entiteit in die wêreld wat oppervlakte betref en die tweede grootste wat bevolking betref (ná Uttar Pradesh, Indië). Die hoofstad was Moskou, wat ook die hoofstad van die Sowjetunie was.

Die RSFSR is op 7 November 1917 gestig en die 1918-Sowjetgrondwet is op 10 Julie 1918 aanvaar. Tussen 1917 en 1922 is die land in Russiese dokumente "die Russiese Republiek" (Russies: Российская Республика, "Rossijskaja Respoeblika") en "Sowjetrepubliek" (Russies: Советская Республика, "Sowjetskaja Respoeblika") genoem. Die Russiese Republiek is internasionaal net deur ’n handvol state erken: die Ierse Republiek, Estland, Finland, Letland en Litaue.

Die RSFSR het in 1922 deel van die Sowjetunie geword (die 1924-Sowjetgrondwet het dit formeel gemaak).

Die Kongres van Sowjette van die RSFSR het op 12 Desember 1991 gestem om aan die Sowjetunie te onttrek. Die land is op 25 Desember tot die Russiese Federasie hernoem.

In 1970 het sowat 83% van die bevolking van die RSFSR uit etniese Russe bestaan, 3% uit Oekraïners en 7% uit Turkse en Persiese volke. Die res het bestaan uit lede van talle kleiner bevolkingsgroepe.

Binne die RSFSR was daar twintig Outonome Sosialistiese Sowjetrepublieke (OSSR'e):



</doc>
<doc id="32474" url="https://af.wikipedia.org/wiki?curid=32474" title="Coldplay">
Coldplay

Coldplay is 'n Britse musiekgroep wat in 1997 in Londen (Engeland) tot stand gekom het. Die groep bestaan uit hoofsanger, pianis en kitaarspeler Chris Martin, hoofkitaarspeler Jonny Buckland, baskitaarspeler Guy Berryman, en tromspeler en multi-instrumentalis Will Champion. Onder hulle albums tel "A Rush of Blood to the Head" (2002), "X&Y" (2005) en "Viva la Vida" (2008). Coldplay het al 32,5 miljoen albums verkoop en is bekend vir hul trefferenkelsnitte "Yellow", "The Scientist", "Speed of Sound", "Violet Hill", "Viva la Vida" en die Grammy-bekroonde "Clocks".

Coldplay het wêreldwyde bekendheid verwerf met die vrystelling van hul enkelsnit "Yellow", gevolg deur hul debuutalbum "Parachutes" in 2000, wat vir die Mercury-toekenning genomineer is. "A Rush of Blood to the Head", wat in 2002 vrygestel is, het verskeie toekennings verwerf, insluitende NME se Album van die Jaar, en is later op die "Rolling Stone"-tydskrif se lys van 500 Greatest Albums of All Time ingesluit. Hul volgende vrystelling, "X&Y", in 2005, het 'n minder entoesiastiese dog steeds positiewe ontvangs geniet. Die groep se vierde ateljeealbum "Viva la Vida or Death and All His Friends" in 2008 is deur Brian Eno vervaardig en is positief deur kritici ontvang. Al Coldplay se albums het groot kommersiële sukses behaal.

Coldplay se eerste materiaal is vergelyk met Jeff Buckley, U2 en Travis. Sedert die vrystelling van "Parachutes" is Coldplay deur ander bronne beïnvloed, soos Echo and the Bunnymen, Kate Bush en George Harrison op "A Rush of Blood to the Head"; Johnny Cash en Kraftwerk op "X&Y"; en Arcade Fire en My Bloody Valentine op "Viva la Vida or Death and All His Friends". Coldplay ondersteun verskeie sosiale en politieke bewegings, soos Oxfam se Make Trade Fair-veldtog en Amnestie Internasionaal. Die groep het ook al by verskeie liefdadigheidskonserte opgetree, soos Band Aid 20, Live 8 en die Teenage Cancer Trust.




</doc>
<doc id="32476" url="https://af.wikipedia.org/wiki?curid=32476" title="Kirgisiese Sosialistiese Sowjetrepubliek">
Kirgisiese Sosialistiese Sowjetrepubliek

Die Kirgisiese Sosialistiese Sowjetrepubliek (Kirgisies: Кыргыз Советтик Социалисттик Республикасы, Kirgiz Sowettik Sotsialisttik Respoeblikasi; Russies: Киргизская Советская Социалистическая Республика, Kirgizskaja Sowjetskaja Sotsialistitsjeskaja Respoeblika), ook bekend as Kirgizstan of Kirgisistan, was van 1936 tot 1991 een van die vyftien republieke van die voormalige Sowjetunie en was die voorloper van die huidige Kirgisië.

Dit is op 14 Oktober 1924 gestig as die Kara-Kirgisiese Outonome Oblast en was deel van die Russiese Sosialistiese Federale Sowjetrepubliek. Op 1 Februarie 1926 het dit die Kirgisiese Outonome Sosialistiese Sowjetrepubliek geword wat steeds deel was van die RSFSR. Op 5 Desember 1936 het dit tydens die finale fase van die afbakening van die USSR ’n aparte republiek van die Sowjetunie geword as die Kirgisiese Sosialistiese Sowjetrepubliek.

Die land het hom op 31 Augustus 1991 onafhanklik verklaar nadat dit die vorige dag hernoem is tot die Republiek van Kirgisië.



</doc>
<doc id="32477" url="https://af.wikipedia.org/wiki?curid=32477" title="Alabama">
Alabama

Alabama (Engels: "State of Alabama") is 'n deelstaat in die suidooste van die Verenigde State van Amerika. Met 'n bevolking van meer as 4,8 miljoen en 'n oppervlakte van 135 765 vierkante kilometer is dit die 30ste grootste en die 23ste mees bevolkte VSA-deelstaat. Die hoofstad is Montgomery, maar byna 'n kwart van die bevolking is in die metropolitaanse gebied van Birmingham, die grootste stad in Alabama, saamgetrek.

Alabama word in die noorde deur Tennessee, in die ooste deur Georgia, in die suide deur Florida en die Golf van Meksiko, en in die weste deur Mississippi begrens. Hierdie ligging maak van Alabama die geografiese sentrum van die Amerikaanse Diep Suide.

Die deelstaat bestaan naas die kusgebied hoofsaaklik uit vlaktes waardeur die Tombigbee-, Black Warrior- en Alabamariviere vloei, asook dele van die Tennessee-vallei en Cumberland-plato in die noorde. Histories het Alabama veral bekend gestaan vir sy katoenplantasies en wit marmer-steengroewe.

Die kenmerkende diversiteit van sy landskappe, geologie en topografie gee 'n besondere karakter aan Alabama. Tussen die Appalache-bergreeks en die kusvlaktes van die Golf van Meksiko word van die rykste natuurlike flora- en faunahabitatte in die Verenigde State aangetref. Die Tennessee-riviervallei in die uiterste noorde van die deelstaat is danksy sy vrugbare grond uiters geskik vir landbou. Die ruwe bergterrein van die Appalache-reeks se suidoostelike uitlopers strek vanaf Noordoos-Alabama in suidwestelike rigting.

Die Black Belt, wat sy naam aan sy donker vrugbare grond te danke het en as hartland van die katoenbedryf 'n beslissende rol in die geskiedenis van Alabama gespeel het, is aan die voet van die bergreeks geleë. Suid daarvan word dennebosse en kusvlaktes aangetref wat tot by die mosbedekte eikeboom-landskap van Mobile, Alabama se belangrikste seehawe, en die wit sandstrande van die Golf van Meksiko strek.

Maar ondanks sy mineraalrykdomme en groot watervoorrade is Alabama vir die grootste deel van sy geskiedenis met armoede en ekonomiese agterlikheid verbind. Onafhanklikheidsgesinde grootgrondbesitters, wat slegs 'n klein persentasie van Alabama se blanke bevolking verteenwoordig en alle politieke, ekonomiese en kulturele invloede van buite afgeweer het, het daarin geslaag om swart bewoners as slawe op hulle katoenplantasies aan te hou en groot rykdom te versamel. Op die hoogtepunt van dié proses het hulle in 1861 saam met die heersende elites van ander suidelike deelstate die besluit geneem om die Unie te verlaat en as Gekonfedereerde State voort te gaan met 'n politieke en ekonomiese stelsel wat op die uitbuiting van swart mannekrag berus het.

Die gevolge was rampspoedig. Meer as 'n vyfde van die ekonomies aktiewe blanke mans het in die Amerikaanse Burgeroorlog gesneuwel, terwyl die opheffing van slawerny deur die seëvierende Noordstate honderde miljoene se kapitaal in die suidelike landbousektor vernietig het.

Nogtans het die Noorde uiteindelik nie daarin geslaag om sy politieke liberale strukture in die Suidstate te vestig nie. Konserwatiewe blankes het hul oorheersende invloed op Alabama se politieke en ekonomiese lewe herwin en hul eie stelsel van rasseskeiding gevestig wat tot in die sestigerjare van die 20ste eeu sou voortduur en waarin swart bewoners net soos armblankes van hul politieke regte ontneem is.

Dié stelsel, wat deur sommige waarnemers as 'n voortsetting van die Burgeroorlog beskryf is, is ook nie deur die proses van ekonomiese omwenteling en industrialisering geraak nie. Alabama se katoenmonokultuur het sy agteruitgang met die vestiging van nuwe nywerhede beleef, terwyl die swaartepunt van ekonomiese aktiwiteite van Mobile se hawe en ander nedersettings langs die groot riviere na nuwe stedelike sentra in die binneland verskuif het wat deur spoorweë met mekaar en ander dele van die VSA verbind is.

Met Alabama se nuwe grondwet, wat in 1901 afgekondig is, is alle politieke weerstand in landelike gebiede hardhandig verwyder en die ou konserwatiewe stelsel van blanke oorheersing, ras- en klasverdeling vasgeskryf. Die grootste deel van Afro-Amerikaners het, net soos baie armblankes en blankes uit die werkersklas, feitlik hul stemreg verloor.
In die 1960's het die Burgerregtebeweging protes teen die politieke wantoestande aangeteken. Maar eers deur die intervensie van die Amerikaanse Kongres, die federale regering en federale howe kon die stryd teen die politieke onreg momentum kry. Alabama se landbou en swaar nywerhede is in die proses in 'n krisis gedompel, terwyl die rassekonflik in groot stede soos Birmingham en Montgomery geleidelik handuit geruk het. Alabama se politieke leiers kon nie langer daarop aanspraak maak dat hulle die pad vir die ekonomiese vooruitgang en nasionale leierskap van die "Nuwe Suide" sou berei.

Ná dekades van agteruitgang en verval het Alabama in die laaste kwart van die 20ste eeu ekonomiese en politieke hernuwing beleef. Stede soos Huntsville, Birmingham, Montgomery en Mobile het volgehou met 'n nuwe groeifase namate steeds meer Afro-Amerikaners tot die hoofstroom van die politieke, ekonomiese en kulturele lewe toegetree het. Vandag floreer die deelstaat in die geglobaliseerde wêreldekonomie, terwyl 'n nuwe generasie van verligte entrepreneurs die pad na rasversoening, maatskaplike vooruitgang, sosiale geregtigheid en opvoedkundige modernisering definieer.

Die Europees-Amerikaanse benaming van die deelstaat en die gelyknamige rivier is afgelei van die Alabama, 'n Indiaanse stam van die Muskogee-taalgroep wat oorspronklik hoër geleë gebiede naby die samevloeiing van die Coosa- en Tallapoosa-riviere bewoon het. In die Alabama-taal word na 'n bewoner van die deelstaat as "Albaamo" verwys (ander vorme soos "Albaama" of "Albàamo" kom in plaaslike dialekte voor; die meervoudsvorm is "Albaamaha").

Die huidige mening is dat die Alabama-Indiane hul eie naam uit die verwante Choctaw-taal ontleen het. Historiese bronne verskil ten opsigte van sy spelling. Die oudste dokumente, waarin dit as "Alibamo" voorkom, is drie verslae oor die ontdekkingsreis wat Hernando de Soto saam met Garcilaso de la Vega in 1540 onderneem het. Die Ridder van Elvas en Rodrigo Ranjel gee dit in hul transkripsies respektiewelik as "Alibamu" en "Limamu" weer. Reeds vanaf 1702 het Franse bronne na die stam as "Alibamon" verwys, terwyl die rivier se naam op Franse kaarte as "Rivière des Alibamons" aangedui word. Ander bekende historiese spellings sluit "Alibamu", "Alabamo", "Albama", "Alebamon", "Alibama", "Alibamou", "Alabamu" en "Allibamou" in.

Die betekenis van die naam is moeilik om te bepaal. Volgens 'n artikel, wat in 1842 in die dagblad "Jacksonville Republican" verskyn het, kan dit as "Hier rus ons" vertaal word. Gedurende die 1850's het die Amerikaanse politikus, skrywer en digter Alexander Beaufort Meek hierdie stelling in sy werke oorgeneem sodat dit algemeen aanvaar is. Deskundiges, wat navorsing oor die Muskogee-tale doen, kon egter geen bewyse vind wat dié vertaling staaf nie.

Alabama dra geen amptelike bynaam nie, maar dikwels is of word na die deelstaat verwys as die "Heart of Dixie", "The Yellowhammer State" ('n naam wat van die gelyknamige staatsvoël afgelei is) en die "Cotton State".

Die bynaam "The Heart of Dixie" is eers in die 1950's vir bemarkingsdoeleindes deur Alabama se Handelskamer bedink, maar het uiteindelik so gewild geraak dat dit vanaf 1955 op die deelstaat se nommerplate verskyn het. Tussen 2002 en 2009 was die amptelike leuse op Alabama se nommerplate "Stars Fell on Alabama". Dit het sy oorsprong in 'n jazz-treffer gehad wat in 1934 deur Frank Perkins gekomponeer is. Mitchell Perish het die lirieke geskryf. Die huidige leuse op nommerplate is "Sweet Home Alabama".

Met 'n oppervlakte van 135 765 km is Alabama die 30ste grootste deelstaat van die Verenigde State. Waterliggame beslaan sowat 3,2 persent van die oppervlakte – die 23ste hoogste persentasie in die Unie – en sluit die tweede grootste binnelandse waterwegstelsel met 'n totale lengte van 2 100 km in.

Noord-Alabama word deur bergagtige terrein gekenmerk. Die Tennesseerivier het hier 'n groot vallei deur die landskap gesny en talle stroompies, riviere, bergpieke en mere gevorm. Suid hiervan strek saggies golwende vlaktes met weilande en 'n effense afwaartse helling na die Mississippirivier en die Golf van Meksiko.

Noord-Alabama

Noord-Alabama word – van noord na suid – in vier streke verdeel: die "Highland Rim", die Cumberland-plato, die Appalache- of Alabama-rug- en -vallei, en die "Piedmont Upland".

Die "Highland Rim", waarvan die Tennessee-riviervallei deel uitmaak, is danksy die vrugbare grond van die vallei uiters geskik vir landbou. Die Cumberland-plato is 'n hoogland wat uit sandsteen gevorm is en opmerklike eenvormigheid toon. Dit strek langs die westelike kant van die Appalache vanaf Kentucky suidwaarts tot Alabama, op 'n gemiddelde hoogte van 1300 voet.

Die Appalache-rug en -vallei met ryk afsettings van steenkool, ystererts en kalksteen is suid van die plato geleë. Die gebied, wat deur die Coosarivier gedreineer word, het tot 'n beduidende sentrum van die staalbedryf ontwikkel. Die Coosa was oorspronklik berug vir sy stroomversnellings, maar is in die vroeë 20ste eeu gedeeltelik opgedam om hidroëlektriese krag vir Alabama se snelgroeiende nywerhede op te wek. Die heuwelagtige "Piedmont Upland" met sy vrugbare valleie is die mees suidelike landskap van Noord-Alabama. Die Piedmont is nóg 'n landskapsvorm wat vanaf Alabama noordwaarts oor groot dele van die Ooskus tot New Jersey strek. In Alabama is die Piedmont se landboupotensiaal al lank ontsluit. Cheaha Mountain, op 2407 voet bo seevlak die hoogste piek in die deelstaat, is hier geleë.
Noordoos-Alabama word deur die mees suidelike dele van die Appalache oorheers, 'n groot bergreeks wat langs die Amerikaanse Ooskus noordooswaarts tot Maine strek. Suid van die Appalache-reeks begin die landskap verander in 'n terrein met sandsteenriwwe, diep groen valleie en die kronkelende bergpieke van die Beaver Creek Mountains. Sand- en kalksteenontginning het diep spore gelaat nadat mynbouondernemings dele van die riwwe en heuwels opgeblaas en steil rooi kleiwande agtergelaat het. Belangrike nedersettings in hierdie streek is Gadsden, Scottsboro, Anniston en Fort Payne.

Verder wes strek vlaktes en 'n saggies golwende heuwellandskap waarin riviere en bergstroompies op plekke diep ravyne gesny het. Beduidende nedersettings in die streek is Huntsville, Florence, Decatur en Madison. Natural Bridge in die gelyknamige privaat natuurpark in Winston County, Noordwes-Alabama is die langste natuurlike rotsboog oos van die Rotsgebergte. Die spanwydte van hierdie natuurmonument, wat uit sandsteen en ystererts gevorm is, beloop 148 voet. Sy begaanbare rotspad is 33 voet wyd en agt voet dik. Bo-op die rotsbrug word die oorblyfsels van 'n gefossileerde boom aangetref wat sowat vier miljoen jaar oud is. Om versekeringsredes mag toeriste die rotsformasie nie beklim nie.
Een van die opvallendste kenmerke van Noord-Alabama is die rykdom aan waterliggame. Riviere, stroompies, mere en watervalle is volop in dié landsdeel, maar dit is die breë Tennesseerivier wat die meeste aandag by inheemses en toeriste trek. Die rivier vloei in weswaartse rigting om naby die grens met die westelike buurstaat, wat sy naam dra, 'n skielike noordwaartse draai te maak. Daar is geen natuurlike mere in Alabama nie, maar ingenieurs het die Tennesseewater op plekke opgedam om reservoirs en mere vir ontspanningsdoeleindes te skep, waaronder Lake Guntersville en die Wheeler- en Wilsonmere wat gewild by bootsportentoesiaste en hengelaars is.

In Noordoos-Alabama het die Tennessee se syriviere hul pad deur rotsagtige pieke en kalkwande gesny om 'n uitgebreide netwerk van grotte, natuurlike waterbronne en watervalle te skep, waaronder die DeSoto-waterval naby Fort Payne op 'n hoogte van 100 voet. Die nabygeleë DeSoto-grotte is in 1540 deur die Spaanse ontdekkingsreisiger Hernando de Soto ontdek. Die grotte, wat reeds 2000 jaar gelede as Indiaanse begraafplaas gedien het, is gedurende die Amerikaanse Burgeroorlog vir mynboudoeleindes ontsluit om buskruit te vervaardig. Later, tydens die Prohibisie van die 1920's toe die stook en verkoop van alkoholiese dranke deur federale wette verbied is, het plaaslike stokers – sogenaamde "bootleggers" – hul onwettige drankvoorrade hier gestoor.

Die bekendste grotte is Cathedral Caverns buite Woodville, die Rickwood-grotte noord van Warrior en Russell Cave buite Bridgeport. Russell Cave het bekendheid as argeologiese vindplek verwerf. Van die artefakte, wat hier ontdek is, is meer as 10 000 jaar oud.

Suid-Alabama

Suid-Alabama se uitgestrekte plat weilande en digte dennebosse kontrasteer met die golwende heuwellandskappe van die noorde. 'n Groot deel van Suid-Alabama word deur die kusvlaktes van die oostelike Golf van Meksiko beslaan – 'n landskap van sandstrande, moeraslande en sanderige kleigrond wat van die Golfkus noordwaarts tot Sentraal-Alabama strek. Die deelstaat se sogenaamde Black Belt – 'n breë gordel van klam donker kleigriond, wat vanuit die kusvlakte in westelike en oostelike rigting strek, vorm met sy uiters vrugbare grond die belangrikste landboustreek in Alabama. Die streek was vroeër die hartland van Alabama se katoenbedryf waar groot plantasies ontstaan het.
Nóg 'n vrugbare landboustreek met kenmerkende donker grond, die Mobile-Tensaw-rivierdelta, is in die uiterste suidweste van Alabama geleë. Oor duisende van jare het die Mobile- en Tensaw-riviere gedurende oorstromings vrugbare modder na dié lang strook gespoel wat in dik lae langs die oorstroomde oewergebiede gedeponeer. Hoe verder suid, hoe meer moerasse en bayous word in die landskap aangetref. Hierdie ondiep waterweë, waarin bome groei, word gevorm wanneer riviere laer geleë gebiede tydens oorstromings onder water sit. Dikwels staan die water hier langdurig sodat die betrokke velde dwarsdeur die jaar met water oorstroom is. Digte riet, varings en rankplante gee aan die moerasland die voorkoms van 'n ondeurdringbare oerwoud.
Verder suidwaarts gaan die diepgroen moeraslandskap oor in die strandlandskap van die Baai van Mobile en die Golfkus. Twee lang en smal eilande langs Alabama se Golfkus – Pleasure-eiland en Dauphin-eiland – is oorblyfsels van 'n vroeëre skiereiland wat oorspronklik vanaf die sandstrande wyd in die Golf van Meksiko gestrek het.

Talle riviere – waaronder Tombigbee, Alabama, Mobile, Tenswa en Chattahoochee – deurstrom Suid-Alabama se uitgestrekte landskappe. Net soos in die geval van die Tennesseerivier in die noorde het ook langs Suid-Alabama se rivierlope talle damme en mensgemaakte mere ontstaan, waaronder Lake Eufaula en die Walter F. George Reservoir aan die Chattahoochee-rivier en die William Dannelly Reservoir aan die Alabamarivier.

Die Baai van Mobile is een van Alabama se natuurwonders. Hierdie riviermonding met 'n lengte van 32 myl en 'n maksimale wydte van 23 myl vorm die poort na Alabama se uitgestrekte rivierstelsels wat as belangrike waterweë dien. Die baai se bekken word deur rifeilande, tussentyse moerasse en sipressevleilande, asook oesterriwwe gekenmerk. Die Baai van Mobile vermeng soutwater van die Golf van Meksiko met die varswater van die sesde grootste rivierstelsel van die Verenigde State.

Hierdie unieke ekosisteem, wat deur industriële afvalwater en kunsmis, houtontginning en ander menslike aktiwiteite bedreig word, is die habitat vir plant- en dierspesies wat vir hul oorlewing op 'n spesifieke mengsel van vars- en soutwater aangewese is.

Alabama se breedtegraadligging – volgens die Koppen-klassifikasiestelsel maak dit deel uit van die vogtige subtropiese sone – en die nabyheid van die Golf van Meksiko bepaal die deelstaat se warm en vogtige klimaat met 'n gemiddelde jaarlikse temperatuur van 18 °C (64 °F), maar ook sy dikwels uiterste weerstoestande met tornado's en orkane wat hier gereeld voorkom. In die algemeen word Alabama se klimaat gekenmerk deur matige winters, baie warm somers en relatief hoë neerslae wat dwarsdeur die jaar val. Sneeuvalle kom slegs in enkele bergstreke in die noorde voor.

Die deelstaat se gematigde klimaat is 'n beslissende faktor vir twee van sy belangrikste ekonomiese bedrywe – landbou en toerisme. Gedurende die wintermaande is Alabama se Golfkus 'n gewilde vakansiebestemming vir bewoners van die noordelike Verenigde State. Die aangename ervaring van relatief warm winterdae dra daartoe by dat baie toeriste Alabama later as hul aftreeplek kies.

Gemiddelde temperature in die suide van die deelstaat is ietwat hoër as in Noord-Alabama, en die suide kry ook meer reën. Die groeiseisoen vir landbouprodukte is in Suid-Alabama met 250 tot 300 dae per jaar aansienlik langer as in die noordelike landsdele met 200 dae. Die verskil tussen noorde en suide ten opsigte van temperature en neerslae is grotendeels aan die invloed van die Golf van Meksiko te danke. Hierdie uitgestrekte warm waterliggaam is nie net 'n bron van atmosferiese vogtigheid nie, maar absorbeer en stoor ook dwarsdeur die jaar groot hoeveelhede sonenergie. Die Golf oefen sodoende 'n matigende invloed op temperatuurpatrone in Alabama se kusgebiede uit.

Veral die noordelike en sentrale gedeeltes van Alabama, waar warm en vogtige lugmassas vanuit die Golf van Meksiko met droë, koue lug uit die noorde vermeng, word gedurende die twee jaarlikse tornadoseisoene in die lente (Maart en April) en herfs (November) deur tientalle tornado's getref. Buitengewone warm weer en 'n onnatuurlike groenerige skynsel in die hemel is vir Alabamers onmisbare tekens dat 'n verwoestende werwelstorm in aantog is.

Alabama is nie langs die sogenaamde Tornadolaan of "Tornado Alley" geleë soos deelstate in die Groot Vlaktes nie, en word deur minder tornado's getref, maar dit is Alabama en Mississippi (naas Texas met sy groter bevolking) waar tornado's die mees verwoestende spoor agterlaat en ook die meeste menselewens eis. So word in die omgangstaal na die tornado-streke van die Amerikaanse Suidooste, wat die laer Mississippi-vallei in Arkansas, Alabama en Mississippi insluit, ook as "Dixie Alley" verwys. Alabama word dertiende geranglys volgens die jaarlikse getal tornado's, maar dit is hier waar die derde hoogste aantal slagoffers aangeteken word, veral omdat dit deur meer F5-tornado's getref word – die sterkste kategorie van werwelstorms.

'n Reeks faktore dra by tot die relatief hoë aantal tornado-slagoffers in Alabama: die groot persentasie inwoners wat in woonwaparke gehuisves word; die groter bevolkingsdigtheid (veral in vergelyking met deelstate in die Midweste); die laer persentasie woonhuise wat met ondergrondse tornadoskuilings toegerus is; die groot aantal nagtelike tornado's wat inwoners tydens slaap verras; en die bergagtige, beboste terrein in Noord- en Sentraal-Alabama waar tornado's hul pad soms onbemerk kan volg.

Die eerste menslike gemeenskappe wat hulle in die huidige Alabama gevestig het, was halfnomadiese Paleo-Indiane. Hulle het tussen 13 000 en 7 900 v.C. na die gebied van die huidige Verenigde State gemigreer en hulle sowat 12 000 jaar gelede in klein groepe langs die oewers van die Tennesseerivier gevestig. Hul migrasiepatrone en hul natuurgebaseerde lewensbestaan as jagters, vissers en versamelaars van wildgroeiende groente en vrugte is deur die seisoene bepaal.

'n Tweede immigrasiegolf, dié van Argaïese Indiane, het vanaf 2000 v.C. gevolg en tot omstreeks 500 v.C. voortgeduur. Argaïese Indiane het baie spore gelaat, so in die Russell Cave ('n grot waar klein groepe Indiane oorwinter het), in die Tennessee- en Tombigbee-riviervalleie en op Dauphin-eiland waar hulle groot hope mosselskulpe agtergelaat het – 'n verwysing na een van hul stapelkosse.

Sommige van hierdie vroeë gemeenskappe het geleidelik begin om groter en meer permanente nedersettings te vestig en hul omgewing te ontbos om akkers en boorde aan te lê waar hulle groente en vrugte verbou het. Dié beskawing, wat ook as Mississippi-beskawing bekend staan, het omstreeks 1300 n.C. sy bloeitydperk beleef – net twee eeue voordat die eerste Europese verkenners die gebied binnegedring het. Een van hul nedersettings het sowat drieduisend inwoners gehuisves en word onder die grootstes in die destydse Noord-Amerika gereken.

Sy bewoners het groot hoeveelhede sandsakke oor groot afstande op hul rûens gedra om reusagtige heuwels te bou wat as fondament vir die woonhuise van hul leiers of as grafheuwels gedien het. Dié heuwels het daarnaas ook 'n belangrike rol as uitkykpunte oor die nabygeleë Black Warrior-rivier en ander meer afgeleë gebiede in die omgewing gespeel van waar vyandelike stamme die nedersetting moontlik kon aanval. 'n Beskermingswal met 'n hoogte van twaalf voet en 'n lengte van een myl is gebou om die dorp te beveilig.

26 van die oorspronklike mensgemaakte heuwels het in Sentraal-Alabama bewaar gebly en kan tans in die Moundville Argeologiese Park besigtig word. Dit is die grootste voorbeeld van 'n permanente Indiaanse nedersetting in die hele Amerikaanse Suide.

Meer Indiaanse nedersettings het ontstaan na mate ander stamme na die gebied gemigreer het, waaronder Creek, Cherokee, Choctaw, Chickasaw, Apalachicola, Koasati, Mobilian, Osochi, Sawokli, Tohome, Tuskegee, Muskogee en die naamgewende Alibamu. Hul stamleiers sou later met die eerste Europese verkenners in aanraking kom – soms op 'n vreedsame manier, maar dikwels in gewapende konflikte.

In 1519 het 'n Spaanse ekspedisie onder leiding van Alonso Álvarez de Piñeda die Baai van Mobile binnegevaar. Die Spanjaarde het min belang in die onbekende vasteland gestel; hulle was eerder op soek na 'n makilke seeroete vanuit die Golf van Meksiko na Asië. Daarnaas het hulle die Golfkus gekarteer. Geen historiese beskrywing oor die ekspedisie se landing in die huidige Alabama is oorgelewer nie, maar hulle word as die eerste Europeërs beskou wat die plaaslike Golfkus met hul eie oë aanskou het.

In 1540 het die Spanjaard Hernando de Soto die huidige deelstaat se binneland as eerste Europeër verken. Saam met enkele honderd soldate het de Soto die gebied vanuit die noordooste in suidelike rigting – deels te voet, deels per vlot verken. Die dryfkrag agter sy ekspedisie was nie strewe na geografiese inligting nie, maar die gier na goud. De Soto en sy mans was so oortuig daarvan dat hulle hier op goudskatte sou afkom dat hulle op hul pad dikwels Indiane gedwing of selfs verslaaf het om hulle die pad na die beweerde goudplekke te wys en die ekspedisie van die benodigde voorrade te voorsien.

Die inheemse bevolking was ontsteld oor die Spanjaarde se gedrag, en hoe meer nuus oor die Europeërs se brutaliteit versprei is, hoe meer het die Indiane hulle met argwaan en vyandigheid bejeën. In Oktober 1540 het die Spanjaarde verder suidwaarts beweeg en kennis gemaak met Tuscaloosa, die stamhoof van die Mobilian-Indiane. Tuscaloosa, 'n buitengewoon groot man van omstreeks veertig jaar wat vanweë sy dapperheid as die "Swart Kryger" bekend gestaan het, het ingestem om die Spaanse ekspedisie te beskerm en saam met hulle suidwaarts te trek. Nogtans het sommige van stamlede na Mauvila (soms ook getranskribeer as Mabila), 'n Mobilian-nedersetting noord van die huidige Mobile, uitgestuur om stamlede daar oor de Soto se aankoms te waarsku.

Toe die ekspedisie Mauvila bereik het, het Tuscaloosa, wat homself toenemend as 'n gyselaar in Spaanse hande beskou het, gevlug. Die Spanjaarde het vinnig besef dat duisende van Tuscaloosa se krygers, asook talle lede van ander stamme, in die dorp op hulle gewag het. Tuscaloosa het de Soto gewaarsku dat hy die plek liewer sou verlaat. Maar nadat een van de Soto se mans 'n hoogstaande Indiaanse stamhoof aangeval het, het een van die grootste slagte gedurende de Soto se ekspedisie losgebars waartydens die Spaanse verkenner gewond is.

Die grootste deel van de Soto se leër het die dorp nie saam met hul aanvoerder betree nie, maar sodra hulle die geraas van die slag waargeneem het, het hulle begin om die dorp se beskermingswal af te breek. In die slag, wat nege ure geduur het, het meer as 11 000 van Tuscaloosa se krygers, maar slegs 82 Spanjaarde omgekom. Die nedersetting is aan die brand gesteek, en volgens oorlewerings het Tuscaloosa in die vlamme gesterf.

De Soto het die grootste deel van sy voorrade, waaronder geneesmiddels en kos, in die slag kwytgeraak, en vervolgens het sy mans begin om kos en ander benodigdhede in die omgewende Indiaanse nedersettings te steel. Alhoewel de Soto verneem het dat sy skepe, volgelaai met kosvoorrade, in die nabyheid op hom gewag het, het gerugte oor 'n beweerde muitery – sommige van sy soldate was blykbaar van voorneme om sonder hom terug na Spanje te seil – hom 'n ander besluit laat neem. So het hy die bevel gegee om weer noordwaarts te trek.

Nuus oor die slag van Mauvila het egter al vinnig in die streek versprei, en die Spaanse ekspedisie is genoodsaak om vegtend voort te beweeg. Uiteindelik het de Sotoi die Mississippirivier bereik en dit oorgesteek om sy soektog na goud voort te sit. Hy sou egter nooit op enige goudvookomste afkom nie. In 1542 het de Soto na die Mississippi teruggekeer waar hy in die ouderdom van 42 oorlede is.

Meer as 'n anderhalf eeu ná de Soto se ekspedisie het twee Frans-Kanadese broers, Pierre Le Moyne d'Iberville en Jean-Baptiste Le Moyne de Bienville, in 1702 aan die oewer van die Mobilerivier die eerste Europese nedersetting in die huidige Alabama gestig wat hulle Fort Louis genoem het. Nadat die nedersetting in 1711 deur verwoestende oorstromings van die omgewing afgesny is, het die Franse setlaars hul dorp sowat 27 myl rivierafwaarts na die plek van die huidige stad Mobile verskuif. Die broers het die nuwe nedersetting La Mobile genoem, en dit het elf jaar lank as administratiewe setel van Frans-Louisiana gedien voordat die regeringsetel na Nouvelle-Orléans (tans New Orleans) verskuif is.

Die Indiaanse bevolking het in hierdie tydperk sleg gevaar, veral omdat hulle hoegenaamd nie immuun was teen die verskeidenheid siektes wat deur die Europeërs sedert de Soto se ekspedisie in die gebied versprei is nie. So het die passasiers aan boord die Franse skip "Pélican", wat in 1702 onder meer 23 Franse vroue na die kolonie geneem het, tydens hul seereis Havana-hawe op Kuba aangedoen waar hulle geelkoors opgedoen het. Duisende Indiane het weens dié en ander aansteeklike siektes gesterf. Om hul kans op oorlewing te vergroot, het Indiaanse gemeenskappe vanaf die 18de eeu hulle in nuwe en groter stameenhede en nedersetings saamgesluit. Die belangrikste stamgroepe was die Cherokee in die noorde, die Creek in die mid-Atlantiese en suidoostelike streke, die Chickasaw in die noordweste en die Choctaw in die suidweste.

In die volgende jare is die streek in toenemende mate deur oorloë geraak wat Europese moondhede in Noord-Amerika teen mekaar gevoer het, waaronder die Franse en Indiaanse Oorlog (1756–1763) waartydens Alabama deel van die omstrede gebiede uitgemaak het. Tussen 1765 en 1780 het die gebied van die huidige deelstaat onder Britse bewind gekom. Toe die dertien oorspronklike Amerikaanse kolonies in 1783 hul onafhanklikheid van die Britse Kroon verwerf het, het Noord-Alabama onder die gesag van die nuutgestigte Verenigde State gekom, terwyl die suide as kolonie in Spaanse hande gebly het. In 1795 het die Verenigde State die grootste deel van die huidige Alabama van Spanje gekoop, en slegs die Golfkus en die gebied rondom Mobile het nog onder Spaanse bewind gestaan.

Toe die Britte in 1812 op verskeie plekke hul laaste oorlog teen die Amerikaners gevoer het, het ook Alabama in die konflik verstrengel geraak. Die Verenigde State het druk op die laaste Spaanse besittings langs Alabama se Golfkus uitgeoefen. In April 1813 het die Amerikaners daarin geslaag om gebiede in Wes-Florida, wat tussen die Pearl- en Perdido-riviere geleë was, te annekseer. In dieselfde maand het die Spaanse bewindhebbers in Mobile gekapituleer. Dié stad se strategies belangrike seehawe het Britse begeertes gewek, en een jaar later het Britse magte 'n poging onderneem om die gebied te verower. Hul aanval op Fort Bowyer op Mobile Point het egter misluk. Ook met hul tweede aanval, hierdie keer op New Orleans, was vir die Britse troepe geen sukses beskore nie.

Die Britte het vervolgens weer ooswaarts beweeg en in September 1815 'n tweede aanval op Fort Bowyer geloods. Alhoewel hulle daarin geslaag het om die vesting in te neem, het hulle kort daarna verneem dat die oorlog al verby was en die fort weer ontruim. Die Creek-Indiane het die Britse betrokkenheid in die streek as 'n kans gesien om die vloed blanke setlaars, wat hul stamgebied binnegedring het, te stuit. Hopende dat hul steun vir die Britse saak ook hul eie sou kon bevorder, het hulle orals in Alabama aanvalle geloods in 'n opstand wat later as die Creek-Indiaanse Oorlog sou bekend staan. Die opstand het met 'n rebellie in Fort Mims in Baldwin County begin waartydens alle blanke setlaars in die fort dood is.

Amerikaanse en Creek-magte, wat tussen 1813 en 1814 by veldslagte dwarsdeur Alabama betrokke was, het groot verliese gely. Die Indiane was egter verdeeld ten opsigte van hul verdere strategie – sommige was ten gunste van 'n vredesooreenkoms, anders was bereid om die stryd vir hul land voort te sit. Die Amerikaanse generaal Andrew Jackson het voordeel getrek uit die Creek se slegte militêre organiasiestruktuur. Nadat hy die Creek-stamgebied binnegeval het, het hy in 1814 'n beslissende oorwinning naby Horseshoe Bend in die huidige Daviston behaal.

Op 9 Augustus 1814 is die Creek gedwing om twintig miljoen akkers se land aan die Amerikaanse regering af te staan. Ná die verdrywing van die Creek en ander stamme uit hul gebiede het meer as die helfte van die huidige Alabama oopgestaan vir kolonisasie deur blanke setlaars.

Voordat Mississippi op 10 Desember 1817 as nuwe deelstaat erken is, is die ylbevolkte oostelike helfte van die gebied van die nuwe staat geskei en deur die Amerikaanse Kongres op 3 Maart 1817 amptelik as Alabama-gebied ("Alabama Territory") geproklameer. St. Stephens is as administratiewe setel aangewys en het dié funksie tot en met 1819 vervul. Old St. Stephens is tans een van Alabama se vroeëre verlate deelstaathoofstede.

Vervolgens het die Kongres Huntsville as gasheer- en tydelike deelstaathoofstad van Alabama se eerste grondwetlike vergadering aangewys.
In Julie 1819 het bewoners van verskillende sosiale en maatskaplike agtergronde, waaronder ervare staatsmanne soos John W. Walker en grenspioniers soos Samuel Dale, hier in 'n leegstaande winkelgebou vergader om 'n grondwet vir Alabama op te stel en te aanvaar. In die finale dokument het afgevaardigdes elemente van ekonomiese selfbelang en republikeinse idealisme met mekaar gekombineer. So is enersyds slawerny wettig verklaar en andersyds openbare grond vir die oprigting van opvoedkundige instellings beskikbaar gestel.

Afgevaardigdes het met hul ontwerp ook ten gunste van 'n minder restriktiewe regstelsel gestem – byvoorbeeld in vergelyking met ander suidelike deelstate soos Mississippi en Louisiana waar beperkings op die stemreg vir mans geplaas is en skuldenaars 'n tronkstraf opgelê kon word.

Met dié nuwe grondwet is Alabama op 14 Desember 1819 as 22ste deelstaat tot die Unie toegelaat en William Wyatt Bibb as sy eerste goewerneur verkies. Die regeringsetel is in die volgende jaar na Cahaba, 'n nedersetting in Dallas County, verskuif. In die beginjare het welvarende katoenplanters uit Georgia en die twee Carolinas hulle in die deelstaat gevestig en hul slawegebaseerde ekonomiese stelsel saamgebring. In die vrugbare Black Belt en Tennesseevallei-streke het uitgestrekte katoenplantasies ontstaan.

Alhoewel die Indiaanse bevolking die lot van slawerny gespaar is, is hulle deur die golf van blanke setlaars gaandeweg verdring. Om meer landbougrond vir blankes beskikbaar te stel, het die Amerikaanse regering in 1838 begin om meer as 16 000 Cherokee en lede van ander stamme van hul land in Alabama en aangrensende deelstate te verdryf. 23 Mei van dié jaar is as sperdatum vir die vrywillige verhuising bepaal, en die owerheid het verwag dat het die Indiaanse bevolking die bevel betyds sou nakom.

Toe dit duidelik was dat nie alle Indiane hul stamgebiede op dié datum ontruim het nie, het president Martin van Buren 'n spesiale militêre eenheid van enkele duisend soldate onder bevel van generaal Winfield Scott in die lewe geroep om die Indiane met militêre geweld van hul land te verdryf. Mense is met wapengeweld na besondere kampe geneem en daarna gedwing om per voet oor 'n afstand van 1 200 myl na sogenaamde "Indianegebiede" in die huidige deelstaat Oklahoma te marsjeer. Die ontberinge tydens hierdie "Trail of Tears", soos dit later genoem is, was so groot dat tussen 2 000 en 6 000 mense op die "Pad van Trane" oorlede is.

Op 13 Julie 1995 het die regering van Alabama 'n wet onderteken waarvolgens die snelweg "U.S. Highway 72", wat in oos-westelike rigting deur Noord-Alabama loop (onder meer deur die stede Huntsville, Madison, Decatur en Florence) as die "Alabama Trail of Tears Corridor" aangewys is. Die "National Park Service" het dié roete in 1996 as deel van die amptelike "Pad van Trane" erken en dit by sy lys van historiese roetes gevoeg.

Ook ander mense se drome is in die beginjare van die deelstaat vernietig. Planters en boere was oorspronklik van plan om van Alabama 'n nuwe "cotton empire" of katoenryk te maak, maar was uiteindelik in die greep van 'n reeks vernietigende droogtes. Alabama se ekonomie is daarnaas deur finansiële krisisse geteister. Weens 'n nasionale depressie, wat in 1837 begin het, was goewerneur Benjamin Fitzpatrick in 1843 genoodsaak om Alabama se staatsbank te sluit. Deposante het hul geld verloor, en selfs welvarende boere en sakemanne het skielik sonder 'n sent gesit. Om sake te vererger, is die deelstaat in dié periode deur 'n geelkoorsepidemie geteister wat honderde slagoffers dwarsoor Alabama geëis het.

Voor die Amerikaanse Burgeroorlog was 95 persent van Alabama se blanke bevolking in landelike gebiede saamgetrek waar die meeste van hulle op eie plase geboer het. Ofskoon die plaaslike landboubedryf in die 19de eeu deur katoen oorheers is, het boere ook mielies, sorghum, hawer en groente verbou en varke en beeste geteel. Omstreeks 1860 het tagtig persent van boere in die deelstaat die eienaars van die landbougrond wat hulle bewerk het. Slegs sowat 'n derde van blanke deelstaatbewoners het slawe aangehou.

Die aantal slawe het nogtans binne enkele dekades dramaties toegeneem. Terwyl daar volgens die sensus van 1820 85 451 blankes en 41 879 swart slawe was, het die getal slawe in 1860 reeds 435 080 of 45 persent van die deelstaatbevolking beloop. Welvarende planters, wat vyftig of meer slawe op hul plantasies aangehou het, het in dié jaar minder as een persent van Alabama se blanke bevolking verteenwoordig, maar desondanks was 28 persent van die deelstaat se rykdom in hul hande. Daarnaas het hulle 'n kwart van die setels in die wetgewende vergadering ingeneem.

Alhoewel die grootste deel van Alabama se bevolking en rykdom in die noorde van die deelstaat saamgetrek was, het plantasiebesitters in die Black Belt-streek om koalisies met die deelstaat se nyweraars te smee sodat hulle voor en ná die Burgeroorlog beslissende invloed op die deelstaat se politieke lewe kon uitoefen. Hulle was die drywende krag agter Alabama se afskeiding van die Unie en sy toetreding tot die nuutgestigte Gekonfedereerde State. Die meeste boere het dié besluit uiteindelik gesteun, veral uit vrees vir die gevolge wat 'n afskaffing van slawerny vir Alabama se landbousektor sou inhou.

Nogtans het sowat 2 500 by die Noordstate se leër aangesluit om teen Gekonfedereerde magte te veg. 'n Verdere geskatte 8 000 tot 10 000 mans het die Unie se saak as verkenners gesteun, uit die Gekonfedereerde leër gedeserteer of daarin geslaag om diensplig te ontvlug.

In Januarie 1861 het Alabama hom van die Verenigde State afgeskei en kort daarna aangesluit by die Gekonfedereerde State van Amerika. In Alabama se senaatskamer te Montgomery het verteenwoordigers van die betrokke Suidstate 'n staatkundige grondslag aan hul nuwe konfederasie gegee, en vervolgens is Jefferson Davis op die trappe voor Alabama se kapitool ingesweer as president van die Gekonfedereerde State. Nog tot in Mei het Montgomery as gekonfedereerde hoofstad gedien voordat die regeringsetel na Richmond in Virginië verskuif is.

'n Meerderheid van die bevolking het die stigting van die Konfederasie goedgekeur, en die entoesiasme, waarmee tot die oorlog teen die Unie toegetree is, het baie Unioniste in Alabama na die ander kamp laat wissel, veral nadat Uniemagte die Suide binnegeval het. Alabama het as die nuwe Gekonfedereerde State se broodmandjie en wapensmidswinkel gedien.
In die eerste drie jaar van die Amerikaanse Burgeroorlog was Alabama ver genoeg van die oorlogstonele af geleë sodat dit, behalwe vir die besette Tennesseevallei, net enkele kere deur aanvalle van Unie magte geraak is. Alabama se boere en veetelers het die Gekonfedereerde magte van groot hoeveelhede mielies, vark- en beesvleis voorsien. As 'n belangrike produsent van ystererts kon die deelstaat daarnaas ook sy swaar nywerhede vir die Gekonfedereerde saak inspan om kanonne, swaarde, vuurwapens, ammunisie en metaalonderdele vir oorlogskepe te vervaardig. In die somer van 1864 het die klein Gekonfedereerde vloot egter in Mobilebaai 'n verpletterende nederlaag teen die oormagtige Noordstatevloot gely.

In die laaste fase van die oorlog het die Unietroepe in die lente van 1865 'n spoor van verwoesting agtergelaat toe hulle deur Tuscaloosa, Selma en Montgomery beweeg het. Hul hoofteiken was Selma, een van die Konfederasie se nywerheidspilpunte, waar die verwoestings byna so erg was soos in Richmond of Atlanta. Byna 100 000 mans uit Alabama het in die Gekonfedereerde leër gedien, van wie sowat 'n tiende gedros het, veral na die verpletterende neerlae van Julie 1863, maar ook as gevolg van die droogte en hongersnood wat die Suidstate in die laaste oorlogsjare geteister het. Die aantal slagoffers in Alabama gedurende die vier jaar van oorlogsvoering is op minstens 25 000 beraam.

Ná die oorlog het Alabama gedurende die sogenaamde "Reconstruction"- of heropboutydperk drie jaar lank onder militêre bewind gestaan voordat dit in 1868 weer tot die Unie toegelaat is. Die openbare lewe is deur ideologiese en partypolitieke verdeeldheid oorheers. Veral in Noord-Alabama het Unioniste hulle aangetrokke gevoel tot die "Union League" en die Republikeinse Party, wat ook deur swart inwoners dwarsoor die deelstaat gesteun is. Baie bekende plantasiebesitters uit die geledere van die Republikeine, na wie hul Demokratiese opponente as "scalawags" verwys het, is as Kongresafgevaardigdes en lede van Alabama se deelstaatparlement verkies.

Daarnaas het ook kleiner getalle blanke migrante uit die Noordstate, wat in die volksmond "carpetbaggers" genoem is, 'n leidende rol in die Republikeinse Party van Alabama gespeel en talle leiersposte gevul. Hulle was dikwels idealisme-gedrewe, maar is deur politieke teenstanders gewoonlik van opportunistiese politiekery beskuldig.

In die meeste verkiesings, wat tussen 1866 en 1876 gehou is, het Republikeinse kandidate baie goed gevaar, ook omdat baie vroeëre aanhangers van die Gekonfedereerde regering volgens 'n besluit van die Amerikaanse Kongres tydelik van hul stemreg ontneem is. Nog tot in die 1880's het Republikeinse politici 'n belangrike rol in plaaslike regerings gespeel, onder wie ook baie swart Amerikaners.

Die politieke gelykstelling van swartes en hul aktiewe betrokkenheid by die openbare lewe, veral as lede van die Republikeinse Party, het vanaf die 1880's tot toenemende verdeeldheid in die geledere van dié party gelei. So het die meerderheid van die scalawag-vleuel van die Republikeinse Party swart politici met wantroue bejeën, terwyl aanhangers en politici van die Demokratiese Party kragte saamgesnoer het om Republikeinse en swart politieke invloed terug te dring.

Onder hul nuwe naam "Conservative Democratic Party" – en danksy die steun deur die Ku Klux Klan – het die Demokrate in November 1874 daarin geslaag om weer die goewerneursetel te verower en nog in die volgende jaar 'n nuwe, meer behoudende grondwet vir die deelstaat af te kondig. Kort voor lank is Republikeinse politici stelselmatig op alle regeringsvlakke uit hul poste verdryf.

Swartes het gaandeweg op nuwe terreine van maatskaplike verandering begin fokus en hul eie instellings soos swart kerkgemeentes begin vestig. Alhoewel die meeste swart Alabamers nie oor noemenswaardige finansiële bronne beskik het nie en 'n heenkome as plaaswerkers of ongeskoolde fabriekarbeiders moes vind, het enkeles landbougrond gekoop, besighede gevestig of opleiding in professionele beroepe ontvang.

Versnelde industrialisering vanaf 1880 het nuwe ekonomiese geleenthede vir benadeelde blankes en swartes geskep. Terwyl die landbousektor steeds 'n belangrike bydrae tot die deelstaatekonomie gelewer het en katoenverbouing selfs in periodes van dalende wêreldmarkpryse oorheersend was in dié bedryf, het ook mynbou, vervoer en nywerhede met rasse skrede gegroei. Alabama se spoornetwerk is in die volgende drie dekades uitgebrei van 1 800 tot 5 200 myl, terwyl Birmingham, wat eers in 1871 geïnkorporeer is, met sy yster-, staal-, tekstiel- en spoorwegnywerhede asook sy steenkool- en ysterertsmynbou op groot skaal kapitaal en mannekrag van dwarsoor die VSA en selfs uit Europa aangetrek het. In die vroeë 20ste eeu het Birmingham se bevolking die 100 000-kerf verbygesteek en dié stad tot die derde grootste in die Amerikaanse Suide laat groei.

Lae lone en haglike werks- en lewensomstandighede het armblankes net soos swartes sowel in stedelike omgewings asook op die platteland gemarginaliseer. Boere, plaaswerkers en fabrieksarbeiders het kragte saamgespan en by organisasies aangesluit wat gestry het vir hul saak en hul regte – die "Knights of Labor", die "United Mine Workers", die "Farmers' Alliance" en, gedurende die depressie van die 1890's, die "Jefferson Democratic (Populist) Party". Ook baie aanhangers van die Republikeinse Party het by dié protesbeweging aangesluit. In 1892 en 1894 het konserwatiewe Demokrate verkiesings gemanipuleer om 'n oorwinning van die "Populist"-party te verhinder.
Namate die kultuur van korrupsie in die politieke lewe van Alabama verdiep het, het steeds meer maatskaplike groepe aangedring op politieke hervormings. Ironies genoeg het die nuwe deelstaat-grondwet, wat in 1901 as deel van 'n hervormingspakket afgekondig is, byna alle swart kiesers en baie armblankes feitlik van hul stemreg ontneem. 'n Grondwetlike vergadering, wat uitsluitlik uit blanke mans (en merendeels konserwatiewe Demokrate, advokate en sakemanne) bestaan het, het politieke magstrukture ingrypend verander deur besluitnemingsbevoegdhede, wat oorspronklik deur die deelstaat se 67 administratiewe distrikte uitgeoefen is, na die Staatskapitool in Montgomery te delegeer. Daarnaas is belastingtariewe vir eiendomme verlaag en die politieke invloed van groot grondbesitters en nyweraars in Birmingham aansienlik vergroot.

Plantasie-eienaars, wat aangewese was op groot skare ongeskoolde plaaswerkers, en nyweraars, wat belanggestel het in 'n mannekragbron van laaggekwalifiseerde en slegbetaalde fabrieksarbeiders, was minder geneigd om die uitbou van openbare skole, volksgesondheid of enige openbare instelling in diens van die bevolking te bevorder. Die samelewing, wat hulle met die nuwe grondwet van Alabama wou vasskryf, het sy wortels in agterlike 19de eeuse konserwatisme en rassisme gehad.

Nadat swart Alabamers uit die politieke lewe geëlimineer is en ras geen belangrike kwessie meer was nie, het ook die blanke bevolking begin verdeel langs die lyne van klas, beroepsopleiding en ekonomiese status. Terwyl die werkersklas in vakbonde saamgespan het, het geestelikes, onderwysers, maatskaplike werkers, vroulike aktiviste (onder wie Helen Keller wat later op internasionale vlak vir die saak van fisies gestremdes sou stry) en selfs politici hulle vir 'n verskeidenheid hervormings beywer. So is veldtogte gevoer teen kinderarbeid, die misbruik van tronkgevangenes as huurarbeiders, prostitusie en die verkoop van alkoholiese dranke.

Hulle het verder gepleit vir verbeterde onderwys- en psigiatriese instellings, die verskaffing van gesondheidssorg en vrouestemreg. Konserwatiewe Demokrate het kragte saamgespan om enige hervormings te keer. Terwyl enkele eise verwesenlik is, het konserwatiewes meestal daarin geslaag om die status quo te verdedig. Die politieke verdeeldheid oor hervormings het voortgeduur tot in die 1950's en 1960's toe die raskwessie weer kop begin uitsteek het in politieke debatte.

Die ekonomiese en maatskaplike omwentelinge ná die Burgeroorlog was in Alabama, net soos in die ander Suidstate, dramaties genoeg om na die streek voortaan as die "Nuwe Suide" te verwys. Dié term, wat in 1874 deur Henry W. Grady, 'n hoofredakteur van die dagblad "Atlanta Constitution", geskep is, verwys na die proses van versnelde industrialisering in 'n voorheen oorwegend agrariese samelewing. Grady was, net soos ander invloedryke waarnemers in die Suide, optimisties oor die ekonomiese potensiaal wat deur middel van grootskaale beleggings en die ontginning van natuurlike hulpbronne ontsluit sou kon word.

In Alabama het die politieke en sosiale veranderinge inderdaad gepaard gegaan met die vestiging van nuwe myn- en nywerheidsbedrywe, die groei van stedelike sentra en vooruitgang in die onderwyssektor. Die haglike werksomstandighede in die landbou- en ander bedrywe, soos die uitbuiting van kwesbare plaas- en fabriekarbeiders, het aanleiding gegee tot die stigting van vakbonde. Rasdiskriminasie is in die sogenaamde Jim Crow-wette verskans - volgens 'n beleid wat eufemisties "aparte, maar gelyke" ontwikkeling en regte vir almal belowe het.

Maar Alabama se geografiese ligging in die hartland van die Diep Suide, asook sy gebrek aan geskoolde mannekrag, kapitaal en opleidingsgeriewe het veroorsaak dat die deelstaat ekonomies en tegnologies nie tred kon hou met die res van die land - en nie eens met ander gebiede in die Suide nie. Nogtans kon Alabama voordeel trek uit sy oorvloed natuurlike hulpbronne wat die deelstaat aanloklik gemaak het vir beleggings.

Jefferson County is die enigste streek in Noord-Amerika waar ryk afsettings van steenkool, ystererts en kalksteen - die basisprodukte vir staalvervaardiging - naby mekaar ontgin kan word. In die dekade tussen 1880 en 1890 het die nuut gevestigde yster- en staalbedryf die oorheersende nywerheidsektor van Alabama geword. In 1889 was die plaaslike ysterertsbedryf reeds die tweede grootste in die hele Verenigde State. Anders as katoen, die belangrikste produk voor die oorlog, is Alabama se ystererts nie vir verdere verwerking na die Noordstate of na Europa verskeep nie, maar gebruik om plaaslike nywerhede te ontwikkel. 

Katoenvervaardiging het danksy die vestiging van nuwe meule sterk groei ervaar, en vir die eerste keer kon ook katoensade verwerk tot waardevolle neweprodukte soos olie, seep, mis en veevoedsel. Koring-, meel- en wolmeule het dieselfde snelle groei getoon. Hulle is, naas 'n verskeidenheid ander fabrieke wat boumateriaal, dranke, besems, meubels en ander goedere vervaardig het, in Birmingham, Alabama se nuwe spilpunt van handel en nywerhede, gevestig.

Terwyl net 'n relatief klein persentasie van Alabama se bevolking deur die toenemende industrialisering en verstedeliking geraak is, het op die platteland, waar negentig persent van alle inwoners steeds op plase gevestig is, menslike drama's afgespeel. Katoenvervaardiging het sy vooroorlogse vlak weer teen die 1880's bereik, maar markpryse het in die 1880's en 1890's voortlopend gedaal. Die werks- en lewensomstandighede vir plattelandse Alabamers het dus ná die Heropboufase hoegenaamd nie verbeter nie. Die oorgrote aanbod van ongeskoolde mannekrag en die gebrek aan kredietfasiliteite, waarmee vrygelate slawe en armblankes 'n kans sou kry om hul eie grond te koop, het die opkoms van 'n huurboerdery- en deelsaaierstelsel bevorder wat in baie opsigte nouliks van vooroorlogse slawerny verskil het. Grondbesitters het nie oor die finansiële middele beskik om ekonomies lewensvatbare lone te betaal. So het hulle hul grond òf aan huurboere verhuur of plaasarbeiders toegelaat om die grond as deelsaaiers te bewerk en 'n deel van hul inkomste aan die eienaar af te staan.

Hierdie soort ekonomiese afhanklikhede het nie alleen tussen grondbesitters en boere bestaan nie, maar dikwels ook tussen boere en krediteurs wat lewensmiddele, sade, mis en ander benodigde goedere beskikbaar gestel en met 'n deel van die latere inkomste betaal is. Huurboerdery en deelsaaiery het beteken dat die meeste plaaswerkers aan uitbuiting blootgestel is en onder 'n skuldlas gebuk gegaan het wat hulle nooit sou kon afbetaal nie. Sommige boere en deelsaaiers het saamgesluit om belangegroepe soos "Grange", "Agricultural Wheel", "Farmers' Alliance" en "Sharecroppers' Union" in die lewe te roep wat vir hervorming van die landboustelsel gepleit het. Die "Farmers' Alliance" het beskeie sukses behaal - so is spoorvervoerkoste verlaag en die Departement van Landbou en Nywerhede gevestig wat die boerderygemeenskap ondersteun het. Die Universiteit van Auburn en die Tuskegee-instituut het landboukundige kurrikula begin aanbied wat ook bestuursonderwys vir boere ingesluit het.

Die uitbreiding van vervoerinfrastruktuur was 'n verdere sleutelfaktor wat bygedra het tot Alabama se industrialisering in die Nuwe Suide-tydperk. 'n Spoorlyn, wat Mobile met Nashville verbind het (met stasies in Montgomery en Birmingham), is in 1872 voltooi. 'n Verdere spoorlyn, wat Meridian in Mississippi met Chattanooga in Tennesse verbind het, het eweneens deur Birmingham geloop. In 1900 het drie belangrike spoorlynstelsels - die Suidelike Spoorwegstelsel ("Southern Railway system"), die Atlantiese Kusspoorlyn ("Atlantic Coastal Line") en die Kuslyn ("Seaboard Line") - die deelstaat deurkruis. Destyds was meer as 4 000 myl se spoorlyne in bedryf.

Passasiers en goedere is daarnaas ook op Alabama se waterweë vervoer. Verbeterde stoombote (tradisionele sywiel-stoombote is geleidelik vervang deur nuut ontwikkelde agterboegwielbote) en die opgradering van Mobile se seehawe deur grootskeepse baggerwerk in 1876 en 1888 het watervervoer meer lewensvatbaar gemaak.

Die oorgrote meerderheid van Alabama se bevolking is nakomelinge van blanke Europese setlaars, onder wie 'n groot persentasie immigrante van die Britse Eilande, wat gedurende die 19de eeu vanuit aangrensende gebiede in die ooste en noorde na die huidige deelstaatgebied gestroom het. Afro-Amerikaners verteenwoordig sowat 'n kwart van die totale bevolking en is oorwegend nasate van slawe uit Afrika. Daar is relatief klein groepe van ander etniese minderhede en buitelanders. Die mees onlangse immigrantegroepe is "Hispanics" of Latyns-Amerikaners (tans sowat twee persent van die bevolking) en Asiate. Die meeste bewoners is aanhangers van Christelik-Protestantse kerke, waaronder 'n groot persentasie Baptiste en Metodiste.

Nog tot in die 20ste eeu het Alabama 'n sterk landelike karakter gehad. Bevolkingsgetalle in die tradisionele katoenstreke van die Black Belt het daarna dekades lank afgeneem namate inwoners na die snel groeiende stedelike sentra gemigreer het. Vandag word die grootste deel van die deelstaatbevolking in stedelike en voorstedelike gebiede gevestig. Die vinnige groei van binnestedelike bevolkings het in die vroeë 21ste eeu begin verstadig, alhoewel regenerasie ná dekades van verval die middestede weer aantreklik gemaak het as woonkwartiere. Die metropolitaanse gebiede rondom Mobile, Montgomery, Birmingham en Huntsville ervaar steeds snelle bevolkingsgroei.

In vergelyking met ander deelstate het in Alabama min verstedelikte gebiede ontstaan. Die vyf grootste munisipaliteite is Birmingham, Montgomery, Mobile, Huntsville en Tuscaloosa. Vir die sensus van 2000 is Alabama in twaalf metropolitaanse en dertien mikropolitaanse statistieke gebiede onderverdeel. Die eersgenoemdes huisves meer as sewentig persent van die totale bevolking. Die grootste metropolitaanse statistieke gebied ("metropolitan statistical area, MSA") is Birmingham-Hoover wat oor sewe administratiewe distrikte ("counties")
strek – Blount, Bibb, Chilton, Jefferson, Shelby, St. Clair en Walker.

Alabama was in 2000 die 26ste mees digbevolkte deelstaat in die VSA met 87,6 inwoners per vierkante myl. Slegs in drie ander suidelike deelstate – Arkansas, Mississippi en Texas – was die bevolkingsdigtheid nog laer. 361 munisipaliteite het 'n bevolking van minder as 5 000 gehad, en in 401 munisipaliteite het die bevolkingsgetal nie die 10 000-kerf oorskry nie.

Hoër lewensgehalte, die ontwikkeling van nuwe woon- en sakegebiede in voorstede en landelike streke en stygende brandstofpryse is die beslissende faktore van migrasiepatrone binne die deelstaat. So het die bevolkings van Birmingham, Huntsville en Tuscaloosa tussen 1990 en 2000 'n bevolkingsafname getoon namate meer inwoners vanuit digbeboude stadsgebiede na die voorstede verhuis het. In periodes van stygende brandstofpryse is dié proses omgekeer deur grootskaalse herontwikkelingsprojekte in of naby die sakekerne van groter nedersettings.

Die "Poarch Band of the Creek Nation" is die enigste oorblywende Indiaanse stam in Alabama wat nooit uit hul stamland verdryf is nie en ook op federale vlak as inheemse stam erken word. Hulle is nasate van 'n deel van die Creek-nasie wat oorspronklik groot dele van Alabama en Georgia bewoon het. van Die Poarch bewoon al meer as driehonderd jaar 'n gebied buite Atmore, 'n nedersetting noordoos van Mobile.

Die Poarch vorm 'n soewereine nasie en beskik oor hul eie administrasie en mag hul eie verordeninge uitvaardig. Die stam het tans meer as 3 000 lede, waarvan 1 000 in die Poarch-reservaat.

Alabama is naby die hartland van die sogenaamde Bybelgordel van die Amerikaanse Suidstate geleë, en in die verlede is na die deelstaat dikwels as die "Bybelgordel se gespe" verwys. Sowat negentig persent van die bevolking glo in God, en die oorgrote meerderheid is daarvan oortuig die heelal sowat 10 000 jaar gelede in 'n enkele skeppingsdaad ontstaan het. Deelstaatbewoners is trots op hulle godsdienstige oortuigings en hou daarvan om hulle met ander te deel. So is die persentasie aktiewe kerkgangers steeds aansienlik hoog. Van die aktiewe kerklidmate is meer as die helfte aanhangers van Baptistekerke, sowat tien persent is Metodiste en sowat vier persent Rooms-Katolieke.

Kenmerkend is die oorheersende invloed wat aanhangers van Baptistekerke in die deelstaat se openbare lewe – politiek, ekonomie en onderwys – uitoefen. Sowat 'n kwart van die deelstaatbewoners en byna twee derdes van kerklidmate is aanhangers van Baptistekerke wat deel uitmaak van die "Alabama Baptist State Convention (ABSC)" – die hoogste persentasie van alle deelstate waarin die "Southern Baptist Convention (SBC)" as oorkoepelende liggaam optree. Binne die sowat 3 000 gemeentes of "congregations" word 'n wye verskeidenheid strominge aangetref.

Deur die loop van die geskiedenis is baie politieke debatte op 'n Christelike grondslag gevoer. In die 1950's het Martin Luther King Jr. in sy preke in die Dexter Avenue-Baptistekerk in Montgomery felle kritiek op Alabama se destydse beleid van rasseskeiding gelewer. Meer onlangse kwessies, waarby Protestantse Christene in Alabama betrokke geraak het, was die debat oor die openbare vertoning van godsdienstige simbole in openbare ruimtes, waaronder skole en werkplekke, en 'n veldtog wat deur Christelike groepe gevoer is om die doodstraf in die deelstaat af te skaf.

Alhoewel Alabama steeds onder die armste Amerikaanse deelstate gereken word en die gemiddelde inkomste per huishouding betreklik minder is as die nasionale gemiddelde, is daar groot verskille binne die deelstaat en kontrasteer armoede in plattelandse streke met die hoogs ontwikkelde stedelike sentra. Hul ekonomiese welvaart het oorspronklik hoofsaaklik op swaar nywerhede berus, maar intussen speel ook die groeiende dienstesektor 'n belangrike rol.

Die tradisionele landelike ekonomie word met katoen verbind. Alhoewel katoenverbouing nog steeds 'n belangrike rol vir die plaaslike landbousektor speel (Alabama lewer tans met jaarliks 100 000 ton sowat vier persent van die nasionale produksie), het dié arbeidsintensiewe bedryf sterk gekrimp nadat katoenplase in die vroeë 20ste eeu 'n reeks misoeste moes deurstaan, veral sedert die bolkewerplaag ("Anthonomus grandis") katoenoeste in 1915 begin vernietig het. Vanaf die 1940's het meganisering en die konsolidasie van landbougrond die gemiddelde oppervlakte per boerdery-eenheid merkbaar laat styg.

Diversifisering was 'n ander beduidende proses wat verandering in die landbou gebring het. Baie katoenvelde is nou vir bosbou en veeteelt gebruik nadat hout-, bees- en suiwelpryse gestyg het. Tans dra pluimveeteelt en die verbouing van grondboontjies, sojabone, sorghum en mielies naas katoen tot die stygende inkomste van plaaseenhede by. Die gemiddelde waarde van plase in Alabama het sedert die middel van die 20ste eeu vermenigvuldig, terwyl die aantal werknemers in die landbou en verwante sektore in dieselfde periode afgeneem het, net soos die bydrae van die bedryf tot die deelstaat se ekonomie.

Alabama het in die vroeë 21ste eeu die derde belangrikste verskaffer van jong braaihoenders na Georgia en Arkansas geword, met 'n nasionale markaandeel van meer as tien persent. Ander belangrike veeteeltprodukte sluit hoendereiers, varkvleis, akwakultuurvisse en suiwelprodukte in. Die aandeel van graan en vrugte aan Alabama se landbouproduksie het tot sowat 'n vyfde gedaal. Die belangrikste graan- en vrugtesoorte naas die bogenoemdes is aartappels, patats, tamaties, waatlemoene, perskes, appels, nektariene, druiwe, aarbeie en bloubessies.

Alabama se ryk en maklik ontginbare afsettings van ystererts, steenkool en kalksteen was die basis vir die ontwikkeling van swaar nywerhede soos yster- en staalvervaardiging. Steenkool word sowel in oopmyne asook ondergronds ontgin. Plaaslike velde in noordelike Sentraal-Alabama lewer hoofsaaklik bitumineuse of sagte kool (vetkole) op. In westelike Sentraal-Alabama word steenkool veral gebruik om metaangas te produseer.

Kalksteen word in groewe in die omgewing van Birmingham en Huntsville ontgin. Dit vorm die grondstof vir die vervaardiging van sement en word daarnaas ook vir stabiele padbeddings gebruik. Ander belangrike minerale sluit Alabama se welbekende wit marmer in wat deesdae hoofsaaklik as marmerpoeier vir 'n groot verskeidenheid toepassings bemark word, onder meer as pigment vir die papierbedryf, sout, klei, sand en gruis. Naas marmer is die deelstaat ook 'n belangrike verskaffer van bauxiet op die Amerikaanse mark. Kommersiële olieontginning het teen die middel van die 1940's begin. Oliebronne en gasvelde word oorwegend in die kusgebiede aangetref.

Nogtans is dit hoofsaaklik termiese steenkoolkragsentrales wat in Alabama se kragbehoeftes voorsien. Sowat 'n kwart van die elektrisiteit word in kernkragaanlegte opgewek. Hidroëlektriese aanlegte, waaronder waterkragsentrales wat deur die "Tennessee Valley Authority (TVA)" bedryf word, is die derde belangrikste kragbron.

Alabama lok jaarliks meer as twintig miljoen toeriste. In 2006 het 22,3 miljoen besoekers $8,3 miljard in die deelstaat bestee. Die toerismebedryf bied tans sowat 162 000 werkgeleenthede. Die eerste toerismekantoor is in Oktober 1951 volgens 'n besluit van Alabama se deelstaatparlement gestig en het oorspronklik as die "Bureau of Publicity and Information" bekendgestaan. Die naam is intussen twee keer gewysig - in Mei 1984, toe dit hernoem is as "Alabama Bureau of Tourism and Travel (ABBT)", het dit departementele status verkry en is sy direkteur as kabinetslid in Alabama se deelstaatregering benoem. Sedert 2009 staan die kantoor, wat in Montgomery gesetel is en 'n personeel van meer as sestig in agt afdelings in diens het, bekend as die "Alabama Tourism Department (ATD)".

Teen die begin van die 21ste eeu het in Alabama meer nuwe werkgeleenthede ontstaan as in die meeste ander deelstate, ondanks die krimpende getal werkers in die industriële sektor. In 2005 het Alabama se uitvoere vir die eerste keer die 10 miljard-kerf verbygesteek en in die volgende jaar nog eens stewige groei getoon, hoofsaaklik danksy uitvoere na Kanada, Duitsland, Mexiko, Japan en China. Motorvervaardiging het in 2007 'n nuwe rekordvlak bereik met byna een miljoen eenhede.



</doc>
<doc id="32481" url="https://af.wikipedia.org/wiki?curid=32481" title="Kevin Curren">
Kevin Curren

Kevin Melvyn Curren (gebore 2 Maart 1958 in Durban, Suid-Afrika) is 'n voormalige professionele tennisspeler. As gevolg van sy lengte het hy 'n moeilike, plat afslaan gehad. Curren het in twee Grand Slam-enkelspeleindstryde gespeel (albei op grasbane, sy voorkeuroppervlak) en vier Grand Slam-dubbelspeltitels gewen. Hy en Johan Kriek is die enigste Suid-Afrikaanse manspelers wie se naam tot dusver onder die toptien op die wêreldranglys verskyn het.

Curren was die tweede Suid-Afrikaner (naas Brian Norton in 1921) wat die Wimbledon-manseindstryd gehaal het. Dit het gebeur in 1985, toe hy drie voormalige mansenkelspelkampioene (Stefan Edberg, Jimmy Conners en John McEnroe) klop. Hy het egter in die eindstryd teen Boris Becker verloor. 


</doc>
<doc id="32485" url="https://af.wikipedia.org/wiki?curid=32485" title="Margate">
Margate

Margate kan verwys na:



</doc>
<doc id="32486" url="https://af.wikipedia.org/wiki?curid=32486" title="Noak Bridge">
Noak Bridge

Noak Bridge is 'n klein dorpie in die Basildon distrik in die suidooste van Engeland. Daar woon minder as 2 000 mense. Die dorp het 'n skool ("Noak Bridge County Primary School") en twee winkels: 'n apteek en 'n Poskantoor/ "Costcutter".


</doc>
<doc id="32487" url="https://af.wikipedia.org/wiki?curid=32487" title="Pous Paschalis II">
Pous Paschalis II

Paschalis II was die 160ste pous van die Rooms-Katolieke Kerk.

Pous Paschalis II is gebore as Raniero di Bieda ongeveer in 1055 in Bieda di Santa Sofia naby Forli in Romagna. Paschalis was 'n monnik van die orde van Cluny en is deur Pous Gregorius VII aangestel as kardinaal-priester van Sint Clemens omtrent in 1076. Op 13 Augustus 1099 volg hy Pous Urbanus II op en regeer tot sy dood op 21 Januarie 1118. Hy word opgevolg deur Pous Gelasius II.
Die naam ‘Paschalis’ beteken 'Oosterling'.

Pous Paschalis II het te kampe gehad met vier teenpouse gedurende sy pontifikaat, Clemens III, Theodoricus, Albertus en Silvester IV. Een van die redes was die voortdurende investituurstryd. Toe keiser Hendrik IV se seun met die steun van die pous die mag by sy pa oorneem, het Paschalis gedink die nuwe keiser Hendrik V sal meer inskiklik wees. Hendrik V het egter aan sy voorregte vasgeklou. Die pous het probeer om Hendrik se kroning as keiser te gebruik om hom te oorreed, maar Hendrik het die pous in 1111 kortstondig (ses dae) gevange geneem. Paschalis het toe maar Hendrik op sy (Hendrik s'n) voorwaardes gekroon op 13 April 1111.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32489" url="https://af.wikipedia.org/wiki?curid=32489" title="Weblin">
Weblin

weblin is 'n rekenaarprogram wat samewerking tussen persone op die Internet bevorder.
Met weblin bied die Duitse firma Zweitgeist GmbH 'n nuwe manier van webondervinding vir jou. Beleef die Internet met 'n verskil met meervoudige nuwe moontlikhede vir nuwe kontakte. Jy kan nou nuwe mense en ou vriende op die verskeie webwerwe van die Internet ontmoet, soortgelyk aan die ondervinding wanneer jy by 'n winkel of biblioteek sal instap.<BR><BR>
Die verskaffer se slagspreuk is: ""Die Internet is 'n dorp!"" Die program laat persone toe om te sien wie op dieselfde tyd as hulle 'n webwerf besoek. Hulle sal met die persone kan gesels en sodoende nuwe kontakte knoop. Hierdie program en diens is gratis beskikbaar.

Die sagteware help met volgende:

Met die 'webosition', wat die oombliklike webwerf is, kan selfs boodskappe aan (aanlyn) vriende gestuur word om jou daar te gaan ontmoet. - Omtrent soos 'n werklike afspraak.



</doc>
<doc id="32491" url="https://af.wikipedia.org/wiki?curid=32491" title="Scarlett Johansson">
Scarlett Johansson

Scarlett Johansson (gebore 22 November 1984 in New York Stad) is 'n Amerikaanse aktrise.



</doc>
<doc id="32492" url="https://af.wikipedia.org/wiki?curid=32492" title="PNG">
PNG

PNG (Engels: "Portable Network Graphics") is 'n lêerformaat wat gebruik word om grafieke en foto's te stoor en kan in die nabye toekoms dalk selfs die gewilde GIF-formaat vervang. 'n Nuwe APNG-weergawe is ook beskikbaar, wat soos die GIF-formaat animasie (eenvoudige bewegings) kan vasvang. Dit kan met Firefox 3, Opera 9.5, KSquirrel 0.72 of XnView 1.92 en hoër besigtig word.



</doc>
<doc id="32493" url="https://af.wikipedia.org/wiki?curid=32493" title="W.A. de Klerk">
W.A. de Klerk

Willem Abraham de Klerk (7 Maart 1917 – 18 Julie 1996) was 'n Afrikaanse skrywer en dramaturg. Sy oeuvre bestaan uit eenbedrywe, ander dramas, romans, joernalistieke prosa, jeuglektuur en reisverslae. Sy belang as skrywer word veral gesien as literatuurhistories, alhoewel sy bydrae tot die realisme ook nie ontken moet word nie.

Hy word bekroon met die Scheepersprys vir Jeugliteratuur in 1958, die Nasionale Boekhandelprys vir historiese romans in 1964, die D.F. Malan-medalje en die Hertzogprys (vir Drama) in 1958.

Saam met Anna Neethling-Pohl skryf hy die briefroman, "Van Willem en San" onder die skuilnaam Anna Heymans.

Willem Abraham de Klerk is op 7 Maart 1917 op Marquard in die Oranje-Vrystaat gebore as seun van die prokureur en later senator Daniël Petrus de Klerk en Anna Sophia Aletta Hamman. Hy het ’n ouer suster, Marie, en ’n jonger broer, Guy. Op jong ouderdom verhuis die gesin na Kaapstad, waar sy vader die eerste Afrikaanse prokureursfirma onder die naam De Klerk en Van Gend open. Sy eerste skooljare bring hy deur in ’n Engelse laerskool in Kaapstad en hy gaan dan na die Laerskool Jan van Riebeeck in Kaapstad vanaf die eerste dag in 1926 wat hierdie skool sy deure open. Hier toon hy die eerste tekens van sy skryftalent en ’n Engelse opstel oor "Travel" word jare lank deur die onderwyseres as model gebruik. Die huwelik tussen sy ouers verbrokkel in hierdie tyd. Sy suster word na ’n kosskool gestuur en hy en sy jonger broer bly na die egskeiding by sy vader in die huis, waar ’n bejaarde Duits-Afrikaanse vrou, weduwee van ’n geneesheer, tydelik vir hulle huis gehou het. Weens egskeidingsreëlings moet hulle uit die huis trek en gaan woon die vader en twee seuns in ’n hotel in Seepunt, waarna hulle na ’n ruk weer ’n eie huis by die see betrek.

As kind is hy baie siek aan ’n longkwaal, maar ’n besoek by die weduwee Anna C. de Klerk van die plaas Kingsdale in die distrik Fort Beaufort tydens die Junie-vakansie van 1928 (waar hy nog ’n ruk aanbly na afloop van die vakansie), genees hom permanent. Vanaf 1930 gaan hy skool aan die Grey Kollege in Bloemfontein, waar hy in 1934 matrikuleer. In sy matriekjaar doen hy maagkoors op en spandeer 6½ weke in die Nasionale Hospitaal in Bloemfontein. Hierna gaan hy terug Kaap toe om volkome te herstel en keer eers drie maande later terug na Bloemfontein. Hy slaag steeds daarin om matriek te slaag met ’n reeks B-simbole. In 1932 trou sy vader met Anna C. de Klerk. Aan die Universiteit van Stellenbosch studeer hy vanaf 1935 in die regte. Hier is hy bestuurslid van ’n aantal verenigings, studenteraadslid en redakteur van die studentetydskrif "Stellenbosse Student". In hierdie tyd ontwikkel hy ’n groeiende belangstelling in bergklim (wat later uitloop op die skryf van "Die berge in die Boland") en fotografie en gedurende sy laaste twee jaar aan die universiteit bekwaam hy hom ook as loods in die Suid-Afrikaanse Lugmag. Met die uitbreek van die Tweede Wêreldoorlog besluit hy egter om nie betrokke te raak nie en laat vaar sy vlieglisensie.

Na sy studentejare is hy registrateur vir die regter-president H.S. van Zijl en daarna vanaf 1941 advokaat aan die Kaapse Balie. Sy skryfwerk floreer en as "Uit die goeie aarde" binne maande na publikasie suksesvol opgevoer word, besluit hy om vryskutskrywer te word. Hy trou in 1943 met Johanna Magdalena (Ena) Smith van Robertson, ’n huwelik waaruit drie kinders gebore word, naamlik die seun Daniël Petrus en die dogters Johanna Magdalena en Anna Catharine. Hulle vestig hulle aanvanklik in Pinelands in Kaapstad. Teen die einde van 1945 aanvaar hy weer ’n permanente betrekking, hierdie keer as omroeper-regisseur by die Suid-Afrikaanse Uitsaaikorporasie (SAUK) in Kaapstad. Na ’n Europese reis in 1950 (waar hy onder andere ’n jaar lank vir die BBC werk), keer hy in 1951 terug na die SAUK.

Daar is in 1952 groot polemiek oor die toekenning van die Hertzogprys aan De Klerk en Gerhard J. Beukes vir drama. In ’n artikel in "Die Huisgenoot" van 24 Oktober 1952 laat W.E.G. Louw hom sterk uit teen hierdie bekroning en meen die Akademie het in hierdie geval “die bewys gelewer dat hy self nie in staat is om literêre waardes te onderskei nie”. Intussen lewer Rob Antonissen ook skerp kritiek oor die toekenning, sodanig dat F.E.J. Malherbe, wat Antonissen gevra het om vir "Ons Eie Boek" oor die twee bekroondes  te skryf, die stuk geweier het. Antonissen se kritiek verskyn toe in "Standpunte" van Oktober 1952. In "Die Huisgenoot" van 28 November 1952 het F.C.L. Bosman geantwoord op W.E.G. Louw se kritiek en  ’n persoonlike aanval op Louw se gedig “"Adam"” gedoen. In "Die Burger" van 17 November 1952 reageer Bosman op Antonissen se kritiek en noem hom “’n jong uitlander” wat nog nie die Afrikaanse kultuur en waardes onder die knie gehad het nie. Hierop het D.J. Opperman in "Die Burger" van 18 November 1952 vir Antonissen verdedig en ook die Akademie se aanprysing gekritiseer. Verskeie ander mense het tot die gesprek toegetree, onder andere ook W.A. de Klerk, maar onder ’n skuilnaam.
In 1953 gaan boer hy met vrugte op die plaas Saffier in die Klein-Drakenstein naby Paarl. Hier ontwikkel hy ’n groot belangstelling in omgewingsbewaring. Hy is medestigter van die Vereniging vir die Beskerming van die Omgewing, is gemoeid met die herstel van Dal Josafat as nasionale kultuur nalatenskap en is ook medestigter van die Heemkring Drakenstein. Hoewel hy lid is van die Broederbond, bedank hy in die vroeë jare sestig uit hierdie organisasie uit protes teen die weiering om die Kleurlinge ook as deel van Afrikanerdom te aanvaar. Hy kry twee beurse, ’n persbeurs na Duitsland in 1961 en die Leader Exchange-beurs na die Verenigde State van Amerika in 1965. Sy vrou ontval hom op 19 Junie 1978 en op 9 Januarie 1982 trou hy met die weduwee Finnie Malherbe. In 1971 lewer hy die referaat "Wat is tydgenootlike letterkunde?" by die jaarkongres van die Afrikaanse Skrywerskring, terwyl hy in 1985 die D.F. Malherbe gedenklesing by die Universiteit van die Oranje-Vrystaat aanbied onder die titel "D.F. Malherbe: die volgehoue allegorie". Aan die einde van 1990 verkoop hy die plaas Saffier aan Thomas van Graan en verlaat die plaas om hom op sy dorpshuis in Courtrai in die Paarl te vestig.

Hy is op 18 Julie 1996 in sy huis in Courtrai in die Paarl weens ’n hartaanval oorlede en in die Klein Drakenstein-begraafplaas naby sy plaas, Saffier, begrawe.

De Klerk skryf enkele gedigte en die gedig "Materfamilias", wat in Augustus 1974 in "Tydskrif vir Letterkunde" verskyn, word in die versamelbundel "Digters en digkuns" opgeneem. Sy grootste waarde vir die Afrikaanse letterkunde lê egter in veral sy meer ernstige dramas. Hierin ondersoek hy telkens sterk dramatiese gebeure en die impak daarvan op die mens, gereeld gebaseer op ’n goed gefundeerde en gemotiveerde idee en dramatiese situasie. Meeste van die dramas gaan egter steeds mank aan sekere minder en meer ernstige gebreke. Van hierdie gebreke sluit in dat die dramatiese gebeure nie konsekwent volgens die noodlot ontwikkel nie en karakters (onwaarskynlik) tydig tot insig kom en sodoende die tragiese vermy; die spreektaal van die karakters onvoldoende is of te onnatuurlik is om die handeling en onderliggende bedoeling te ondersteun; en karakters draers is van ’n spesifieke boodskap of verteenwoordigend van ’n tipe eerder as ’n geloofwaardige mens. Tog slaag hy daarin om in sommige werke van hierdie swakhede te ontkom.

Sy debuut is met "Uit die goeie aarde", wat handel oor die arm student Emile wat in sy strewe na akademiese sukses alle ander waardes negeer. Om meer eer te verwerf sal hy enigiets doen om eerste te kom in die finale eksamen en hy pleeg dan ’n oneerlike daad, wat ontdek word. Na ’n selfmoord-poging leer hy dat om sterk te wees nie beteken dat jy oor ander moet heers nie en dat sterkte daarin geleë is om jouself te oortref en die kleinlik-selfsugtige ambisies neer te lê. Anna Neethling-Pohl voer hierdie drama binne ’n paar maande na publikasie by die Volksteater in Pretoria op, nadat sy verskeie wysigings aanbring om die drama meer opvoerbaar te maak. Dit was die begin van ’n lang en vrugbare samewerking tussen haar en die dramaturg.

"Drie dramas" bestaan uit "Die verterende vuur", "Nag het die wind gebring" en "Hellersee". "Die verterende vuur" handel oor ’n idealistiese medikus (dokter Semmelweiss, die “Gek van Boedapest”) se stryd om in die negentiende eeu ’n middel teen kraamkoors uit te vind. Hy kom te staan teen die selfvoldaanheid van sy mediese kollegas en die afsydigheid van sy kollegas en raak vervreem van al sy kollegas behalwe die troue Hebra. In sy werkywer word hy geleidelik geestelik en verstandelik afgetakel, totdat hy homself liggaamlik vernietig deur ’n besmette mes in sy arm te druk. Deur sy optrede belig hy die alles opofferende toewyding van baanbrekers wat die grense wil verskuif ten einde verbetering vir die mensdom te bring. "Nag het die wind gebring" se titel suggereer dat in die donkerte van situasies daar steeds uitkoms kan wees. Dit is die eerste drama wat in 1948 deur die nuut gestigte Nasionale Toneelorganisasie (NTO) op die planke gebring word en geniet ’n suksesvolle reis deur die land. Dit het generasiekonflik as tema, met die selfsugtige vader Just wat sy dogter se lewe beheer. Deur ’n paar gebeurtenisse word die selfgenoegsaamheid in Just se lewe onthul en daaropvolgende gebeure lei eindelik tot selfinsig en selfoorwinning. "Hellersee" het as hoofkarakter ’n hooggestemde, selfbewuste vrou (Tonia) wat tot vernederende selfinsig kom en geleidelik tot selfmoord gedryf word. Tonia stel geweldig hoë etiese en morele ideale aan haarself, haar man en haar medemens en doog geen kompromie nie. Dit lei tot teleurstelling in haar medemens, veral haar man. In ’n ongeluk val sy van ’n perd af en haar onderlyf word verlam, maar lank nadat sy funksioneel herstel het, duur die neurotiese verlamming steeds. Haar vriendin Mercia begin belangstel in haar man en Tonia waarsku nie vir Mercia om nie in die gevaarlike Hellersee te gaan swem nie. In haar emosionele ongebalanseerdheid glo sy hierna dat sy vir Mercia na haar dood gestuur het. Haar lewenslus word selfs nie herstel deur die latere tyding dat Mercia nie dood is nie. Hierdie is ’n besondere eksperiment in die sielkundige drama, hoewel alle optredes nie genoegsaam sielkundig gemotiveer is nie.

In "Vlamme oor La Roche" later hersien en grootliks herskryf met ander karakters in "Terwyl dit om ons brand") word die fisiese brand ook metafoor van ander dinge, soos die vernietiging van die kulturele en kultuurerfenis en die sielkundige stryd van die karakters. Hannes Muller, eienaar van La Roche, is getroud met Christine. Hannes verkoop die plaas La Roche wat reeds etlike geslagte in die hande van die familie is. Sy houding oor die erfgrond, drankmisbruik en hebsug lei tot vervreemding tussen hom en Christine, waarna ’n verhouding tussen Christine en die plaasbestuurder Louwrens van Aard ontstaan. Teen die agtergrond van die moord op Hannes word die sielkundige invloed van skuldgevoel by die karakters ondersoek. Eindelik gaan al drie die hoofkarakters ten gronde, terwyl die brand ook die eeue-oue opstal van die plaas vernietig. In "Terwyl dit om ons brand" betrek die dramaturg ook ’n eietydse politieke aktualiteit om konflik te verhewig.

"Die jaar van die vuur-os" is ’n hoogtepunt in sy oeuvre en spreek menseverhoudinge aan, veral ook oor rassegrense heen. Dit beeld die spanning uit tussen ’n Boeregesin op ’n plaas, onder leiding van die Generaal, en die swart stam op die plaas. Die Generaal stuur ’n os (die vuur-os) aan die swart kaptein Ngondera as vredeoffer om dreigende rassespanning te ontlont. Intussen word twee swart mans egter gearresteer omdat hulle ’n eland geskiet het en nadat eerwaarde Kemp die swart griewe in Londen in ’n koerant laat publiseer, breek die seun Pieter die grafte van heilige voorvaders van die swart mense oop. Wanneer die swart helper Twansiep dan die os aan die stam aflewer, word hy doodgeslaan en die os terug gestuur. Die Engelse Gilian Hammond, ’n besoeker wat ’n paar dae op die plaas deurbring, word aangerand en Pieter skiet daarna vir Ngondera dood. Die handeling toon duidelik die wesenlike onbegrip wat daar tussen volkegroepe (en mense) heers en maak ’n pleidooi vir die inwin van wedersydse begrip en respek. Dit is slegs op hierdie pad van versoening wat vreedsame naasbestaan in die land moontlik is, of dit nou in gesinsverband, tussen verskillende rassegroepe of tussen Engels- en Afrikaanssprekendes is. Die drie seuns van die Generaal verteenwoordig elkeen ’n ander aspek van die Afrikaner en sy houding teenoor die land se probleme. Pieter glo onwrikbaar in die mag van geweld as oplossing, die progressiewe Alexis beskou sy afkoms as agterlik en soek sy eie heil in die buiteland, terwyl die medikus Martin eerder saam met die Engelse Gilian, simbolies van versoening tussen Afrikaners en Engelse, ’n nuwe toekoms vir sy mense wil uitwerk. "Die jaar van die vuur-os" word bekroon met die eerste prys in die Van Riebeeckfees-wedstryd in 1952.

Die rassetema word verder gevoer in "Wanneer see en branders dreun". Kernkrag word ontwikkel by Panorama, naby ’n swart township. Die heersende onrus tussen die blankes en swart mense bereik ’n hoogtepunt wanneer ’n blanke dogtertjie vermoor word. In die eerste twee bedrywe word die menings van verskillende groepe oor rasseverhoudings gegee, sodat die karakters eerder tipes en verteenwoordigend van meningsgroepe is as volbloed mense. Dit is ook ’n leemte dat daar nie ’n anti-blanke standpunt gestel word nie. Wanneer ’n orkaan die dorp tref en mense uit beide gemeenskappe sterf, kom blank en swart deur die gemeenskaplike ramp nader aan mekaar.

Die komedie "Die twisappel" kry in 1956 die Jubileumprys van die Kaapstadse Afrikaanse Toneelvereniging. Die ou moeder wat in hierdie stuk die huis regeer is goed gekarakteriseer en sorg met haar spitsvondige ingryping in die situasie dat die bure se twis oor ’n appelboom eindelik opgelos word. Die stuk gaan egter mank aan oor die algemeen te veel gepratery en onoortuigende karakters.

"Vermaak se kind" (met subtitel "die kroniek van ’n soeker") is ook ’n komedie. Hierin twis twee kwasterige boere, Dolf en Stefaans, oor water.

"Die markplein" is ’n drama oor hebsug, waar alle paaie na die simboliese markplein lei.  Diegene wat uit gierigheid bereid is om hulle kosbare erfenis te verkoop word gestel teenoor die behoudendes. Ou moeder Joe Marseveen sit na haar man se dood die wingerdboerdery voort, maar die drie seuns is tekenend van morele agteruitgang. Die oudste, Johannes, het hoog geklim in die staatsdiens maar hom daarna aan korrupsie skuldig gemaak en die familieplaas word derhalwe tussen die twee ander seuns, Bertie en Pierre, verdeel. Bertie en sy vrou is plesiersoekers, terwyl Pierre steeds gegrief voel dat sy verantwoordelikhede op die plaas hom daarvan verhinder het om Volksraadslid te word. Pierre is reeds besig om te onderhandel om die grond te verkoop, maar sy vrou Menan is onbewus hiervan en sy is die enigste wat nog aan die grond vashou. Menan kom in skerp botsing te staan teen Willie, Bertie se vrou. Johannes is die hooffiguur en dit is ironies genoeg sy verlange na die grond wat sy broers so minag, wat hom tot korrupsie verlei het. Hy neem naamlik omkoopgeld om so geld te verkry om ’n deel van die plaas te koop sodat dit nie in vreemde hande moet val nie. Die drama begin met sy skulderkenning in die hof en eindig met sy selfmoord. Eindelik word uitgebeeld dat tradisie nie teen vooruitgang staande kan bly nie en as tradisie wil oorleef, dit ’n kompromie moet aangaan. "Die markplein" word in 1977 as prestige-opvoering in Radioteater (SAUK) aangebied en kry twee Artes-trofeë vir deelnemers. Die stuk ontvang daarna die Rapportryerskorps se letterkunde-toekenning vir 1978.

"Die afgrond" dien hoofsaaklik as middel om ideologiese debatte te belig. Die kernfisikus Simon verlaat sy akademiese pos om in ’n ruïne op die rand van ’n afgrond te gaan bly. Sy vrou Anna spoor hom hier op en probeer hom oorreed om terug te keer. Die drama poog om die wêreld te belig van ’n wetenskaplike wat hom uit die samelewing terugtrek om aandag te gee aan die basiese bestaanselemente, wat dan in kontras gestel word teen die gemaksug van die materiële lewe.

"Die dae van jou lewe" is ’n ongepubliseerde blyspel wat in 1946 met sukses in die Kleinteater in Kaapstad opgevoer word.

De Klerk se eenbedrywe verteenwoordig van die beste dramatiese werk wat hy lewer. In "Drie vroue" bundel hy "Die jammer hart", "Die volmaakte huwelik" en "Ontvlugting." "Die jammer hart" se tema is genadedood. Else de Wet het ’n diep innerlike stryd wanneer sy verneem dat haar kind Olaf se siekte sy liggaam en sy verstand aangetas het. Uit jammerte pas sy dan genadedood op hom toe. Haar man Hugo is bereid om ter wille van haar bedrog te pleeg om so vervolging te voorkom, maar Else is bereid om die gevolge te dra vir dit wat sy uit liefde gedoen het. Hierdie eenbedryf word deur Gerhard J. Beukes opgeneem in "Skerm en masker" en "Spel en spelers", deur W.P. Steenkamp in "Bo die kranse" en deur T.T. Cloete in "Vyfling", wat eenbedrywe van Hertzogpryswenners bevat. "Die volmaakte huwelik" is ’n satire oor die moderne huwelik waarin man en vrou ’n ooreenkoms aangaan om steeds ongebonde te wees en te doen wat hulle wil. Wanneer Leda van Wering egter agterkom dat haar man Riaan ’n verhouding met sy sekretaresse Clie het, verdwyn hierdie moderne wysheid onmiddellik en is die gort gaar. Wanneer die drie bymekaar is, ontmasker Leda die minnaars. Sy besluit dan om haar ongebore kind, van wie sy vroeër in die dag wou ontslae raak, te behou as skakel wat haar man aan haar sal bind. So ly al drie karakters dan ’n nederlaag. In "Ontvlugting" verloor Gerda haar enigste kind en sy begin haar verbeel dat haar man ontrou is aan haar en haar gesonde, jonger suster bo haar verkies. Sy verloor haar verstand en wanneer sy terugkeer na die huis verbeel sy haar dat sy in haar leë arms steeds haar droomkind vashou. So ontvlug sy dan uit die werklikheid om haar verlore geluk te probeer terugvind. Die sielkundige motivering vir haar optrede is egter te oppervlakkig. "Drie vroue" word (saam met "Die jaar van die vuur-os", "Vlamme oor La Roché" en "Drie dramas") in 1952 met die Hertzogprys bekroon.

In "Adam en Eva" bundel De Klerk drie eenbedrywe wat almal oor die huwelikstema handel, naamlik die komedie "’n Blommetjie vir Ans", "Die end van die reënboog" en "Die spieël". "’n Blommetjie vir Ans" is ’n blyspel waarin ’n man leer om sy vrou te waardeer, met die huweliksonmin wat op komiese wyse hanteer word. "Die end van die reënboog" behandel die effek van ’n egskeiding op ’n familie, op die aand wat die egskeiding voltrek is. Die sestienjarige skooldogter Jeanne is ’n dromer, wat glo dat daar in die lewe ’n plek moet wees waar blywende en volkome geluk is. Haar vriendin Carli verklaar dat so ’n plek slegs aan die end van die reënboog, dus in ’n droomwêreld, bestaan. Die verhouding wat Jeanne met haar ouer suster Marie het, is een van onbegrip en onaanpasbaarheid, wat ook simbool word van die ouers se verhouding. Marie raak in ’n argument met Jeanne betrokke, waarna Jeanne uitgaan en verongeluk. Die vader gee vir Marie die skuld, waarna sy ook die huis verlaat. Die boodskap is dat die lewe en die huwelik nie vir dromers bedoel is nie. Die tragiese is dat elkeen in die familie desperaat strewe na geluk maar deur karaktergebreke en onbegrip van ander gedoem is om dit nie te ervaar nie. Hierdie eenbedryf word ook deur Gerhard J. Beukes opgeneem in die versamelbundels "Woord en masker" en "’n Lag en ’n traan" en deur W.P. Steenkamp in "Bo die kranse". "Die spieël" noem De Klerk ’n tragiese blyspel, waar ’n vrou se liefdesdrang verydel word en die man op wie sy verlief is, ’n jonger vrou verkies. Die toneelskryfster Mien Franken openbaar dan aan die veel jonger akteur Dirk Ensink dat sy nie op hom verlief geraak het nie, maar wel op die karakter wat hy vertolk het.

Verskeie van sy eenbedrywe word in versamelbundels gepubliseer. "Pilatus" word opgeneem in Gerhard J. Beukes se "Ses eenbedrywe". Dit is ’n dramatisering van Pilatus se flou pogings om Christus uit die hande van die Jode te bevry, met die konflik wat feitlik geheel en al berus op Pilatus se woordestryd met die hoëpriester Kajafas. Daar is weinig ontwikkeling in die drama en hierdie baie bekende stof word nie vanuit ’n ongewone hoek belig of op verrassende wyse aangebied nie. "Die reën van jou liefde" word deur Gerhard J. Beukes opgeneem in "Uitgesoekte eenbedrywe". Dit is ’n sentimentele drama met onduidelik uitgewerkte konflik, waar die droogte in die natuur simbolies ook in Niklaas en Berdien se verhouding heers. Wanneer die reën kom, bring dit ook vernuwing in die verhouding. "Waai, westewind" (’n tematiese voorloper van "Die jaar van die vuur-os") word opgeneem in F.C.L. Bosman se "Vier uitgesoekte eenbedrywe". Die eenbedryf behandel die aktuele vraagstuk van gronderosie, maar die stuk mis dramatiese spanning en verteenwoordig eerder die weergawe in dialoogvorm van verskillende opinies oor die saak. Die vernaamste gesigspunte is dié van dr. Wolheim, wat die probleem op ’n afsydige wetenskaplike basis benader; die gevestigde boer, oom Elias Wessels, wat ’n blinde geloof in die toekoms het en dat alles sal regkom; sy seun Japie, ’n jong boer wat die rou werklikheid besef en sy ander seun, Boetie, vir wie die grond net ’n middel tot geldmaak is en hy nie veel omgee oor die eindresultaat nie.

Ook op prosagebied lewer De Klerk belangrike werk. Sy eerste roman is "Die grenslose", wat generasiekonflik uitbeeld en waar die titel die drome wat ’n ma vir haar kind het en die eise wat sy aan hom stel, suggereer. Anna Arvedsen is die weduwee van die chirurg Karl Arvedsen en haar enigste seun Tonie studeer in Londen in die snykunde. Daar trou hy met Andrie Cillié en hierdie nuus is ’n gevoelige slag vir Anna. Wanneer Tonie en Andrie terugkeer Suid-Afrika toe, vind hulle uit dat Anna alles gereël het vir Tonie se loopbaan: sy spreekkamer is gehuur en gemeubileer, toerusting gekoop en Anna hou sy boeke en stel sy gelde vas. Haar pogings om steeds Tonie se lewe te regeer lei tot groot spanning tussen haar en Andrie, met noodlottige gevolge. Die vernaamste beswaar teen hierdie roman is dat Andrie glad nie die konflik en haar gevoelens met haar man deel nie en dat Tonie totaal onbewus van die spanning is, wat hoogs onwaarskynlik is.

Die briefroman "Van Willem en San" skryf hy saam met Anna Neethling-Pohl onder die skuilnaam Anna Heymans. In hierdie roman word die verhaal ontbloot uit die twee karakters se briewe aan mekaar, wat tegelykertyd twee perspektiewe bied. Die roman beeld die groei uit van een van die twee tot selfaanvaarding en geloof; hoe twee mense van mekaar wegdryf op fisiese gebied (wanneer een voor verleiding swig) sowel as geestelike gebied; en hoe hulle mekaar weer vind juis as gevolg van die geestelike groei en volwassenheid by een. Die moontlikhede van die gegewe en die selfopenbarende aard van die briefvorm word egter nie voldoende ontgin nie.

"Die wolkemaker" handel oor ’n vliegtuigongeluk in die ontoeganklike berge van die Boland, waarin die skrywer ’n aantal karakters as verteenwoordigers van bepaalde mensetipes laat optree. Daar is byvoorbeeld die miljoenêr, die invloedryke persoon agter die troon, die Afrikaner-nasionalis en die uitmuntende atleet. Na die ongeluk word hulle vasgekeer in ’n byna onbereikbare kloof en as hulle kosvoorraad uitgeput raak, is elkeen op homself aangewese om te oorleef en word elkeen ook gedwing tot besinning oor die lewe. Die verskeidenheid mensetipes gee die skrywer die geleentheid om filosofiese probleme van universele aard aan te spreek, maar hierdie stereotipering verhinder die karakters om werklik mense te word en daarom styg die roman nie bokant die gemiddelde uit nie.

"Die belydenis van Nelia Bell" poog om deur middel van herinneringe van ’n persoon, waarin diep persoonlike geheime ontbloot word, oor die etiese probleem van vrugafdrywing verslag te doen. Hierin kom ’n paar idealistiese mediese studente in botsing met ’n gewetenlose dokter. Hoewel die verhaal vlot lees, is die detail dialoog, wat daelange geregtelike kruisverhoor insluit. nie tipies of geloofwaardig van die vorm waarin dit gegiet is nie en sou die verhaal beter gedoen het as gewone roman.

"Die eensames" behandel die bedrywighede van ’n geheime organisasie en spanninge tussen volkegroepe in die land tydens die Tweede Wêreldoorlog. Soos die titel aandui, is die sentrale motief die eensaamheid van die individu, ten spyte van sy interaksie met ander.

Meer belangrik en groter van opset is "Die uur van verlange", waar die titel verwys na die verlange na dit wat verby is. Hierdie verhaal speel af in die Sederberge naby Clanwilliam en Wupperthal. Die hoofkarakter en ek-verteller Coenraad (Con) Beyers bring sy jeugjare hier deur en gaan daarna vir agt jaar na Amerika toe. By sy terugkeer vind hy die omgewing grootliks verander, met industrialisering wat ’n groot impak het op die voorheen rustige boeregemeenskap. Hy moet kies of hy betrokke wil raak en indien wel, hoe hy ’n impak kan maak. Die roman word in vier dele aangebied, "’n Afskeid", "’n Tuiskoms", "’n Ideaal" en "Die reise wat geen einde het", wat gesamentlik dui op Beyers se lewensreis. Hy probeer die moreel regte besluite neem en sien in die industrialisering ’n metode om sy mense uit armoede te help. Hierdie strewe is suksesvol, maar lei ook tot die ontworteling van die plattelandse Afrikaner met sosiaal-maatskaplike reperkussies. In die hoofkarakter lei dit dan tot die ironiese verlange na dit wat verby is, wat in die titel weerklank vind. Interessant is die perspektief wat Con se verhouding met Paulina Lange bied op die rassebeleid van die Afrikaner, waar Paulina beswaar maak teen die ontmensliking van swart mense, waardeur die blankes juis hulle menslikheid inboet.

Die historiese roman "Die laer" is bes moontlik sy belangrikste prosawerk. Dit vertel die verhaal van ’n bruin man, ’n historiese figuur, wat ’n belangrike rol in die Dorslandtrek gespeel het. Met hierdie gegewe spreek die skrywer dan ook subtiel kritiek uit teen die regeringsbeleid van die dag. William Worthington (Will) Jordan is ’n bruin man oorspronklik van die Kaap, wat as reisiger en jagter in Namibië was toe sy spore met dié van die trekkers kruis. Hulle lotgevalle en ontberings tref hom en hy dokumenteer hulle geskiedenis in ’n geskrif wat hy "Journal of the Trek Boers to Mossamedes" noem. Hy gooi sy lot in by dié van die trekkers en word vriend en weldoener wat selfs grond van die Ovambo hoofman Kambonde koop sodat die trekkers hulle daar kan vestig. Hierdie gebied noem hy Upingtonia, hoewel die trekkers die naam Lydensrust verkies het. Selfsugtige bemoeiing deur die Engelsman Robert Lewis dryf ’n wig tussen die partye en wanneer Jordan Upingtonia besoek om die sake te probeer beredder, word hy deur Kambonde se broer Nehale vermoor. Op treffende wyse word die harde maar tog aanloklike natuur van die omgewing uitgebeeld, asook die meedoënlose stryd om mag, heerskappy en veral blote voortbestaan. Die verhaal word egter vertel uit die beperkte perspektief van die dagboek van die hoofkarakter,  wat die spektrum van emosies en gebeure wat regstreeks uitgebeeld kan word beperk en die gegewe verskraal. "Die laer" kry in 1964 ’n prys van die Nasionale Boekhandel.

"O, heilige onrus" bevat drie vlot geskrewe novelles, waarin die verhaal boei maar die mensbeelding telkens te kort skiet. Die titelverhaal handel oor ’n egosentriese vrou wat deur ’n krisis tot selfkennis kom. "Die rivier" speel af in Suidwes, wat die spanning tussen twee polisiemanne as tema het en ’n ou jagter se laaste botsing met ’n legendariese olifant uitbeeld. "Honger" behandel, lank voor dit algemene tendens geword het, die verslawing aan verdowingsmiddels. Die hoofkarakter is ’n geskeide vrou, wat eindelik van haar verslawing genees word.

"Die soekende mens" bevat twee novelles, naamlik "Lewendige sake" en "Die dam". "Lewendige sake" se hoofkarakter is die jong Britse verpleegster Tess Dawson, wat in opstand kom teen die bestuur van die militêre hospitaal waar sy werk. Sy glo dat ’n jongman wie se pa weens gewetensbesware nie in die Eerste Wêreldoorlog wou veg nie, doelbewus verwaarloos word en besluit om te dros uit die hospitaal. Sy word gearresteer weens diensverlating en deur die krygsraad uit die leër ontslaan, maar gebruik die verhoor om aandag op die saak te vestig. "Die dam" handel oor die dambouer Jan Martin se persoonlike en huweliksprobleme.

"Die stoppelland" is ’n liefdesverhaal wat eers in ’n tydskrif verskyn en dan in boekvorm uitgegee word. Dit is die verhaal van Eugenie Voigt se soek na liefde en sin.

De Klerk se polities-filosofiese opstelle word in verskeie bundels gepubliseer. In "Buite die raamwerk" toon hy aan dat ’n ideologie-gebaseerde politiek wat niks wil aanvaar wat nie binne die raamwerk bly nie, tot verstarring en uiteindelike ondergang lei. Hy beskryf die idee of ideologie as ’n dwingeland, terwyl hy die verlossing sien in dinge soos om getrou te wees aan jouself en die universele begrippe van geloof, vryheid, liefde en genade. Ander soortgelyke bundels is "Beweging uitwaarts" en "Tyd van vernuwing". In laasgenoemde boek bespreek hy in ’n aantal opstelle die evolusie van die regering se apartheidsbeleid en sien in gebeure ’n ommekeer van die streng sosio-politieke ideaal van apartheid, veral ná die dood van dr. Verwoerd, wat waarskynlik in die toekoms groter aanpassings sal bring. Hy skryf verskeie artikels van akademiese en polemiese aard wat in koerante en tydskrifte gepubliseer word. In 1971 lewer hy die referaat "Wat is tydgenootlike letterkunde?" by die jaarkongres van die Afrikaanse Skrywerskring, terwyl hy in 1985 die D.F. Malherbe gedenklesing by die Universiteit van die Oranje-Vrystaat aanbied onder die titel "D.F. Malherbe: die volgehoue allegorie". Hierdie organisasies druk daarna hierdie voorlesings as deel van hulle interne publikasies.

Reisverhale deur die ou Suidwes-Afrika en verder noord lewer hy met "Drie swerwers in Suidwes", "Drie swerwers oor die einders" en "’n Swerwer op die sonpad. Drie swerwers in Suidwes" is ’n verslag van sy eerste reis deur Suidwes-Afrika in 1948 (saam met Hellmut Andrag en Johnnie van der Merwe), waaruit sy intense belangstelling in die geskiedenis en veelvoud van volkere, tale en kulture van die streek duidelik blyk. Hierdie verhaal word selfs in ’n resensie as ’n avontuurverhaal beskryf, weens die uitdagings wat die swerwers met hulle gewone tweewielaangedrewe bakkie in die ongerepte natuur met sy genadelose elemente ondervind. Hulle poog onder andere om in die verste suide van die Kaokoveld die hoogste kruin van die Brandberg (Königstein) deur die enorme Tsisab-kloof te bereik. Hierdie poging kos byna hulle lewens. In "Drie swerwers oor die einders" onderneem hy in 1953 (hierdie keer saam met Hellmut Andrag en Callie Pauw) ’n reis deur die op daardie stadium nog grootliks woeste Kaokoveld. Die amptelike kaarte van daardie tyd het vele plekke aangedui as “nog nie opgemeet nie” of “nog nie binnegedring nie”. Suid van Ovamboland staan hulle een nag saam met sowat 300 Heikom-San oor onder sorg van P.J. Schoeman, destyds hoofwildbewaarder van Suidwes-Afrika.

In "’n Swerwer op die sonpad" beskryf hy die reis wat hy in 1957 onderneem toe hy die Kunene-rivier oorsteek om die pad van die Dorslandtrekkers in Angola te volg. Hierdie verhaal word ryklik toegelig met die veelbewoë en aangrypende geskiedenis van die Dorslandtrekkers.

Van sy reissketse word opgeneem in die versamelbundel "Kompas", terwyl sy skets oor "Wenen" in "Stad en stedelig" opgeneem word, ’n versamelbundel met sketse en vertellings oor wêreldstede.

In "Klein reis deur Drakenstein" lewer hy streekkuns wat die aard, bydrae en geskiedenis van die streek en sy mense weergee. "As die reier noord vlieg" bevat agt sketse, herinneringe en ’n paar kortverhale. Hierdie boek is in 1986 op die kortlys vir die toekenning van die Perskor-prys. Hy skryf ook oor "Die witwyne van Suid-Afrika" en (saam met Marthinus Versfeld) oor "Die berge van die Boland"

Hy publiseer kortverhale in "Tydskrif vir Letterkunde" en van sy kortverhale en sketse word in verskeie versamelbundels opgeneem, waaronder "Die doodklub" in "Dekade: Resente Afrikaanse kortverhale". In hierdie verhaal word aangetoon dat nie net die blankes edel van inbors kan wees nie. "Die verlede dinge" is jeugherinneringe wat opgeneem is in die versamelbundels "My Jeugland" en "Herinnering se wei". Saam met J.P. Coetzer stel hy die bloemlesing "Onder die suiderkruis" saam, terwyl hy Denis de Rougemont se "Die aandeel van die duiwel" in Afrikaans vertaal.

De Klerk skryf verskeie jeugwerke. Sy eerste gepubliseerde werk is die jeugverhaal "Die skarlaken eskadril" (later herdruk as "Die skarlaken eskader") wat eers as vervolgverhaal in "Die Jongspan" verskyn en altesaam 33 drukke belewe. Dit is ’n soort wetenskapfiksieverhaal oor avonture van vegvlieëniers, waarin die Kommunistiese opkoms in Afrika reeds voorspel en ook die laserstraal vooruitsien word. ’n Verbitterde wetenskaplike, die Leier, ontwerp ’n verwoestende wapen en bou ’n groot lugmag op waarmee hy die ontwikkelde wêreld gaan aanval. Hy versamel die loodse vir sy Skarlaken Eskader uit alle dele van die wêreld en hou hulle op vernuftige wyse onder sy beheer.

"Die vallei van die Rooi Gode" speel af in die bergwêreld rondom Clanwilliam en is ’n avontuurverhaal oor die ontdekking van goud op ’n Karooplaas. Hier is dit die materialistiese wat teenoor die idealisme van bewaring gestel word. Die skrywer se liefde vir die natuur en bergklim wys duidelik in hierdie verhaal.

"Die gésel van Namaland" speel af teen die agtergrond van die Suidwesters se veldtog teen Hendrik Witbooi (na wie in die titel verwys word) aan die begin van die twintigste eeu. Interessant in hierdie boek is een van die hoofkarakters se ernstige twyfel oor wie van Hendrik Witbooi en die blankes nou eintlik reg is. Die geskiedenis is egter slegs agtergrond vir die hoofverhaal van ontluikende liefde, drome en ideale. Jan en Wynand Maree is tweelingbroers en albei verlief op Anneke, wat dit moeilik vind om tussen hulle te kies. Hierdie drie moet in die krisis van die veldtog teen Witbooi ook kies wat hulle te doen staan. In 1953 kry "Die gésel van Namaland" ’n eerste prys in die nasionale prysvraag van die Vroue-Landbouvereniging.

"Komedie onder die eike" handel oor die Stellenbosse studentelewe.

"Agtien man en ’n meisiekind" het die toestand aan die Oosgrens teen die einde van die agtiende eeu as agtergrond. ’n Skip loop op die rotse aan die kus en almal aan boord sterf buiten ’n klompie vroue, wat deur die Xhosas gevange geneem word. Kommandant Tjaart van der Walt, saam met ’n klompie boere en Abraham Groeneveld en sy vader, gaan ondersoek instel. Daar in die wildernis kry hulle vir Monica, die dogter van die geheimsinnige oom Adolf. Sy speel later ’n belangrike rol in die lewens van Abraham, van die kommandant en sy seun, Boet.

"Poens: die penkopjare" en "Poens: die swerfjaar" vertel van die ontwikkeling en wedervaringe van ’n jong seun en uittreksels hieruit word deur F.V. Lategan opgeneem in die versamelbundel "Voorsmaak", saamgestel uit bydraes van Scheepersprys-wenners.

"Willemien se ligte dae", met ’n Bolandse plaasdogter as hoofkarakter, het die eerste liefde as tema.

"Die verste blou einder" (herdruk as "Kleinben drink die bitterbloed"), is ’n jagverhaal. Kleinben is ’n tingerige seun wat saam met sy pa, Grootben, Koos Oorlog, Ore, Lesie en die San Jôl gaan jag met die doel om van hom ’n man te maak. Kleinben hou egter meer van lees as jag en wil eerder na die diere kyk as om hulle te skiet. Tog poog hy om aan sy pa se ideale vir hom te voldoen, terwyl hy worstel met die dieper betekenis van die lewe.

De Klerk verwerf die Scheepersprys vir jeuglektuur in 1958 vir "Die Skarlaken" "eskadril", "Die vallei van die rooi gode", "Die gésel van Namaland", "Agtien man en ’n meisiekind" en "Poens: Die penkopjare".

Ook in Engels lewer hy belangrike werk. "The Puritans in Africa" word deur die uitgewer Collins in 1975 in Londen uitgegee en is ’n studie in die psige van die Afrikaner, wat wyd erkenning ontlok as ’n besonder belangrike geskrif en insig. Hierin trek hy die geskiedenis deur vanaf volksplanting tot met die apartheidspolitiek. Hierdie boek word indertyd veral wyd gelees in Engeland deur buitelanders wat ’n insig wil kry in die Suid-Afrikaanse politiek van die tyd en die apartheidsbestel. Hy open met hierdie werk belangrike perspektiewe, waarin hy aantoon hoe apartheid op paradoksale wyse gegroei het vanuit ’n visie om die wêreld te rekonstrueer op die basis van geregtigheid, vooruitgang en welvaart, maar dan op logiese wyse sy oorspronklike doelstellinge verydel en sy eie teenstelling word.

Die roman "Die laer" wat oor die Dorslandtrek handel, vertaal hy self in Engels as "The thirstland".

Hy lewer ook die Engelse teks vir Tom Burgers se fotoboek oor "Cedar people", ’n streekkunsboek.

Benewens die talle pryse wat sy boeke verower , word hy ook op verskeie ander maniere vir sy werk en as persoon vereer. Ten tye van sy sewentigste verjaarsdag in 1987 word die huldigingsbundel "Beste Bill" aan hom oorhandig. Die Potchefstroomse Universiteit vir Christelike Hoër Onderwys ken in 1988 ’n eredoktoraat in die lettere (D.Litt.-graad) aan hom toe. Hy ontvang in 1992 ’n FAK Prestige-prys vir sy toewyding tot die bewaring van die kulturele erfenis van die Paarl en die Stigting Simon van der Stel vereer hom in dieselfde jaar met ’n goue erepenning vir sy bydrae tot die behoud van die land se argitektoniese erfenis. Die Klub vir Oud Studenteraadsvoorsitters van die Universiteit van Stellenbosch vereer hom in 1996 met die Klub se Prestige-toekenning. Die Akademie vereer hom postuum in 1996 met die D.F. Malan-medalje vir sy werk ter bevordering van die Afrikaanse kultuur.





</doc>
<doc id="32496" url="https://af.wikipedia.org/wiki?curid=32496" title="Audrey Blignault">
Audrey Blignault

Audrey Blignault (1916–2008) was ’n Afrikaanse skrywer en joernalis wat veral bekend is vir haar sketse, essays en kortverhale. In die 1940’s was die aanbieder van die destydse "Vrouerubriek"-radioprogram en sy het die leeskring-kultuur in Suid-Afrika gevestig. In 1961 is sy (vir haar bundels "In klein maat: uit die dagboek van ’n vrou" en "Die vrolike lied") met die Eugène Marais-prys bekroon, en in 1965 met die W.A. Hofmeyr-prys vir "Met ligter tred". Sy het die ATKV se Prestigetoekenning in 2000 vir haar uitstaande bydrae tot die Afrikaanse joernalistiek en literatuur ontvang.

Audrey Bettie Swart is op 6 Julie 1916 op die plaas Heuningrug naby Bredasdorp gebore as die oudste kind van Johannes Jochemus Albertus Swart, prokureur en geruime tyd burgemeester van Bredasdorp, en Maria Kennedy, ’n Ierse musiekonderwyseres wat musiek studeer het onder professor Jannasch aan die Universiteit van Stellenbosch. Sy het ’n suster, Yvonne, en twee broers, Ken en Christopher. Haar moeder is Engels en haar vader Afrikaans en sy ondergaan haar skoolopleiding in Engels op Bredasdorp. Sy matrikuleer in 1933, waarna sy verder studeer aan die Universiteit van Stellenbosch. Hier behaal sy die B.A.-graad en ook die M.A.-graad in Afrikaans-Nederlands met onderskeiding en verwerf ook die Sekondêre Onderwysdiploma. Sy volg ook ’n tweetalige onderwyskursus, wat uitloop op ’n Diploma in Drama en Toneelkuns, wat sy ook met onderskeiding verwerf. Tydens haar studentejare dien sy op die redaksie van "Die Stellenbosse Student" saam met onder andere W.A. de Klerk, F.A. Venter, Ernst van Heerden en haar latere man, Andries Blignault. Vanaf 1940 is sy dosent aan die Wellington Opleidingskollege en later gee sy onderwys aan die Rynse Meisieskool op Stellenbosch. Op 28 Junie 1941 trou sy op Swellendam met Andries Blignault. Eers woon hulle op Graaff-Reinet waar haar man aan die Opleidingskollege verbonde is. Daarna word hy vanaf April 1942 tot Februarie 1945 hoof van die Jan Krielskool vir epileptici op Kuilsrivier, waar hulle enigste dogter Marietjie gebore word (sy word later bekend as skryfster onder die naam Marié Heese).

Haar man se werk by die Jan Krielskool laat hom besluit om in die medisyne te studeer met die oog op psigiatrie en hulle vestig hulle dan in Pinelands in Kaapstad. Terwyl hy studeer, is Audrey redaktrise van "Die Huisvrou" (’n pos wat sy vir elf jaar lank beklee). Hier word sy in die diep kant ingegooi, omdat sy nie vorige redaksionele ondervinding gehad het nie en daar niemand by die uitgewer was wat haar kon help nie. Die vorige redakteur het die blad alleen behartig en is onverwags oorlede. Ten einde raad skryf sy aan M.E.R. om haar hulp te vra, wat hierna gereeld die blad nagegaan het en voorstelle vir verbetering aan die hand gedoen het. In hierdie tyd maak Audrey ook op aandrang van die skrywer en radio-omroeper Willem van der Berg ’n begin met spesiale radioprogramme vir vroue-luisteraars. Van Februarie 1946 is sy dan verantwoordelik vir die "Vrouerubriek" van die Afrikaanse Program van die Suid-Afrikaanse Uitsaaikorporasie in Kaapstad. Hierdie rubriek behartig sy, met slegs enkele onderbrekings, tot met haar uittrede in 1992. Ander radioprogramme onder haar sorg sluit in "Wat kan ek lees" en "Boeke vir ons kinders". Van hierdie tyd af lewer sy gereeld praatjies by leeskringe, voor Vroue-Landbou-Unies en ander instansies waar sy met geesdrif mense aanmoedig om te lees. Sedert 23 Augustus 1950 behartig sy die rubriek "Uit die dagboek van ’n vrou" in "Sarie Marais", wat sy volhou tot Mei 1972 en weer hervat vanaf 14 Julie 1976. In Mei 1955 word sy redaktrise van "Naweekpos" en in 1960 word sy ook redakteur van die reeks "Juweelnovelles", ’n reeks boeke wat uit die wêreldletterkunde in Afrikaans vertaal is.

In 1966 onderneem sy saam met haar man ’n wêreldreis, waar hulle onder andere in Ierland William Butler Yeats se graf besoek, in Rome in Italië John Keats se spore volg en op die Aran-eilande Synge se geskiedenis naspeur. Haar man is op 2 Mei 1967 in ’n motorongeluk oorlede en sy word self in hierdie ongeluk baie ernstig beseer, sodanig dat sy vir lank in ’n koma is en daar vir haar lewe gevrees word. Sy trou hierna in 1970 met mnr. A.J. (Attie) de Villiers, onder-sekretaris van die Parlement, en nadat hulle lank in Kampsbaai woon, verhuis hulle in 1992 na die Berghof aftree-oord in Tuine in Kaapstad. Audrey is lid van die Suid-Afrikaanse Akademie vir Wetenskap en Kuns, is in 1973 die eerste vrou wat tot die Fakulteitsraad van die Akademie verkies word en is ook vir lank lid van die Letterkundige Kommissie. Sy is op 1 Oktober 2008 in Kaapstad in die Medi-Clinic hospitaal aan longontsteking oorlede.

Reeds op baie jong ouderdom begin sy lees en die rak met Afrikaanse boeke in die biblioteek op Bredasdorp lees sy gou deur. Op elfjarige ouderdom skryf sy ’n Engelse gediggie oor Bredasdorp wat haar juffrou in "Die Bredasdorp en Napier Nuus" laat publiseer. Op universiteit verskyn van haar eerste skryfsels in die studenteblad "Die Stellenbosse Student".

Van die essays wat sy vanaf 1950 vir die rubriek "Uit die dagboek van ’n vrou" in "Sarie Marais" lewer, bied sy in 1953 ’n keur aan vir publikasie deur Nasionale Boekhandel. Hoewel die keurverslag positief is, word die manuskrip afgekeur omdat die uitgewer van mening is dat dit nie goed genoeg sal verkoop nie. Die besturende direkteur van Nasionale Boekhandel, Recht Malan, oordeel anders en na lang onderhandelings verskyn ’n keuse eindelik in 1955 in boekvorm onder die titel "In klein maat". Sy ontwikkel hier uit elke dag se gebeurtenisse, herinnering en mymering ’n aantal fraai stukke wat weer en weer gelees kan word. Dit is veral die wêreld en ervarings van die vrou wat onder die loep geneem word en op vermaaklike wyse word betekenis gehaal uit selfs onbenullige gebeurtenisse. Vir "In klein maat" ontvang sy saam met ander werke in 1961 die Eugène Marais-prys.

Na die sukses van hierdie eerste bundel word verskeie verdere keuses uit haar rubrieke gemaak en gebundel in "Die vrolike lied", "Met ligter tred", "Die blye dae", "Die plesierboom", "Om die son te aanskou", "Die verlange loop ver", "Die rooi granaat", "Die wind van die see af", "Nogtans sal ek jubel" en "Pas op vir Jantatarat".

"Die vrolike lied" word in 1961 saam met "In klein maat" en haar bydrae tot die versamelbundel "Die dammetjie" met die Eugène Marais-prys bekroon. Benewens die daaglikse ervaring van die vrou verken sy in hierdie bundel ook die nostalgiese, met "’n Kwessie van lewensbeskouing" wat besin oor die bekoring wat uitgaan van vanmelewe se dinge.

"Met ligter tred" word in 1964 met die W.A. Hofmeyr-prys bekroon. Elize Botha neem uit hierdie boek die essays "Die lekkerste lekker" en "Nogtans sal ek jubel" op in haar versamelbundel oor "Afrikaanse essayiste".

"Die blye dae" is ’n voortsetting van die beskrywing van die avontuur van die alledaagse, waaruit soms heel onverwagte gevolgtrekkinge gemaak word. Die essays munt uit in hulle skerpsinnige woordspel en wysheid en is toonaangewend vir die ontwikkeling van hierdie kunsvorm in Afrikaans.

In "Die plesierboom" is elke dag se ervarings in die lewe van ’n huisvrou die boustof van die essays. Sy het die slag, verkry deur fyn te kyk en luister) om uit eenvoudige belewenisse van ’n huisvrou glansende avonture en kosbare kleinode van die gees op te tower. Die essays spreek van deernis vir die ewe-naaste, ’n vermoë om dieper as die oppervlakte en die onmiddellike te kyk, ’n sin vir die komiese, ’n breë leeservaring, ’n vaardigheid met ’n woord, maar veral ook van opregte lewensvreugde en die vaste geloof dat die lewe ’n rosekrans van blye dae is.

"Om die son te aanskou" is die eerste bundel van haar na haar ernstige motorongeluk en haar man se dood. Hierin besin sy oor die verlies van ’n lewensmaat en vat sy weer die drade van haar lewe vas. Met kenmerkende optimisme sien sy weer die mooi en die hoop, al is die algemene toon van die bundel somberder as voorheen. Die essays gee dan ook waardevolle hulp aan mense wat deur soortgelyke smart worstel en briewe uit talle oorde nadat die essays oorspronklik in "Sarie" verskyn het, is stawing van hierdie waarde.

"Die verlange loop ver" bevat essays van haar oorsese reise en sy vertel waar sy oral in die wêreld in die voetspore van skrywers en digters geloop het.

"Die ander ekke" is ’n hoogtepunt met insiggewende selfspot oor die avontuurlustigheid wat deur die ervaring van vreemde plekke, klere en kosse gekweek word, maar wat tog perke het waaroor sy nie kan kom nie, al wil sy ook.

"Die rooi granaat" bevat onder andere die puik kortverhaal "Die Prinses Ponselle", waar die storie uit die kind Amanda se gesigspunt beskryf word.  Ponselle is ’n pragtige pop wat aan Amanda se vriendin Patti behoort. Vir Amanda is dit die mooiste pop wat sy nog ooit gesien het en deur die beskrywing in die verhaal word die pop tot simbool van skoonheid en geluk verhef. Patti se ma is ’n sangeres wat oorsee konsertreise onderneem en Patti praat nooit oor haar nie. Wanneer Amanda en Patti saam vakansie hou by die see, kry Patti die nuus dat sy na Londen toe moet gaan na haar ma toe en besef die leser dat Patti se ouers besig was om te skei. Patti gooi die pop stukkend en wanneer die pop daar lê met ’n bars oor haar neus en wange, word die simbool van skoonheid en geluk ook opgehef.

In "Pasop vir Jantatara" slaag Audrey weereens daarin om die alledaagse op besondere wyse aan te bied en oerwaarhede op verrassende wyse te herontdek. Die titelstuk beklemtoon die feit dat selfs die mooiste ding op die lang duur eentonig raak as daar nie afwisseling kom nie. "Die druppel kwik" openbaar die paradoksale waarheid dat mens dikwels iets verloor juis as gevolg van die krampagtige pogings om dit te probeer behou.

Elize Botha maak in "Nogtans sal ek jubel" in 1977 ’n keuse uit die essays in al haar bundels tot op daardie stadium (vergesel van ’n insiggewende inleiding), terwyl Berta Smit in 1988 nog ’n bloemlesing uit haar werk saamstel onder die titel "Oulap se rooi", met die klem op die humoristiese. Audrey se sketse "Ons dorp", "Heuningrug se heuning" en "Die sug na die soutkossie" word in die versamelbundel "Die dammetjie en ander sketse en essays" opgeneem. Hierdie werk van haar word in 1961 saam met "In klein maat" en "Die vrolike lied" met die Eugène Marais-prys bekroon.

Audrey skryf ook toenemend volbloed kortverhale wat vanaf "Mal Hansie" in "Die blye dae" in haar volgende bundels saam met die essays gebundel word. Uit hierdie verhale soek Hennie Aucamp en Elize Botha ten tye van haar tagtigste verjaardag ’n keur uit en publiseer dit onder die titel "Mal Hansie en ander verhale". Hierin kom veral die pyn van menswees aan die bod, waar "Die rooi granaat" dit het oor die onsekerheid by die bewuswording van liefde, "Die laaste pruime" die angs van skuldgevoelens uitbeeld en "Die wind van die see af" die onherbergsaamheid van die lewe. "Mal Hansie" het die skrik van die eerste aanraking met die dood as tema.

In dieselfde jaar verskyn "Dit reën rose" met ’n inleiding deur Hennie Aucamp. Dit is ’n bundel met vyf outobiografiese vertellings uit haar kinderjare, waarin die ekstase van menswees en die kinderlike opwinding, afwagting en ook teleurstelling by gebeure duidelik blyk. Uit Audrey se wye kennis van die plaaslike en internasionale letterkunde skryf sy "Van leser tot leser" as ’n begeleiding vir leeskringe en "Die eindelose avontuur" (wat eers as rubriek in "Insig" verskyn en die subtitel het van "’n Venster op die wêreldletterkunde") oor prominente figure in die wêreldletterkunde en hulle werke. Op insiggewende wyse en in ’n boeiende en maklik verstaanbare, leesbare styl bespreek sy hier veral die romankuns en belangrike skrywers soos Fyodor Dostojefski, Leo Tolstoy, Emily Brönte, Thomas Hardy, Charles Dickens, Herman Melville, Saul Bellow, Gustave Flaubert, Albert Camus en Patrick White.

Godsdienstige lektuur uit haar pen is die boekie "Die uitdaging van die huwelik", terwyl sy ook ’n bydrae lewer tot die boekie "Met eenheid van hart".

In "’n Blywende vreugde" word haar briewe aan familie en kennisse gebundel en "Uit die dagboek van ’n vrou" is ’n versamelbundel saamgestel deur haar dogter, Marié Heese. Deur middel van al die essays wat Blignault deur die jare geskryf het, kry Heese dit reg om die essays so te rangskik dat dit in essay-vorm ’n outobiografie is.

Van haar skryfwerk word in verskeie versamelbundels opgeneem, waaronder "Die bittereinder" (oorspronklik gepubliseer in "Sarie Marais" van 17 Maart 1965) in "Dames 17" onder redaksie van C.J.M. Nienaber en etlike bydraes in Hennie Aucamp se versamelbundels "Borde borde boordevol" en "Vuurslag". "Een vreemdeling op de aarde", oorspronklik gepubliseer in "Sarie Marais" van 26 April 1967, word deur A.P. Grové opgeneem in "Trekvoëls", ’n versamelbundel met reissketse, en haar skets oor "Dublin" verskyn in "Stad en stedelig", ’n versamelbundel met sketse en vertellinge oor wêreldstede. Ander versamelbundels waarin haar werk opgeneem word, sluit in "Dekade: Resente Afrikaanse kortverhale" onder redaksie van F.V. Lategan, "Uit die kontreie vandaan" en "Kort keur" van Abraham H. de Vries, "Vertellers" en "Vertellers 2" van Merwe Scholtz, "Willekeur" van Koos Human en "Son op die land", ’n versamelbundel van Tafelberg-Uitgewers met sketse en vertellings oor verskillende streke van die land.

Sy stel self die bundel "Die goue vreugde" saam, waarin sy van haar gunsteling leesstof bundel. Ander boeke wat sy saamstel is "Goedgeluk", ’n verjaardagalbum (saam met Alba Bouwer) en "M.E.R. Kom nader", ’n keur uit die werke van M.E.R.

Sy vertaal ook etlike van Jenny Partridge se kinderboeke in Afrikaans, insluitende "Kolonel Knor", "Mnr. Skeel", "Sarel Snuifmeel" en "Springjan".

Sy verwerf die Eugène Maraisprys in 1961 vir haar eerste twee boeke, die W.A. Hofmeyr-prys in 1965 vir "Met ligter tred" en ander prosa, die Italiaanse Adelaide Ristori-prys in 1980 vir haar waardevolle bydraes tot kultuur.

Benewens pryse vir haar boeke ontvang sy ook baie ander vererings, soos in 1980 die Adelaide Ristori-toekenning vir haar leidende rol in die kultuurlewe, in 1982 ’n Dekorasie vir Voortreflike Diens van die Staatspresident en in 1988 ereburgerskap van Bredasdorp. Haar tuisdorp ruim ook ’n Audrey Blignault-kamer in die plaaslike museum tot haar eer in. In 1990 ken die Universiteit van Stellenbosch ’n eredoktorsgraad aan haar toe en sy kry in 1994 erelidmaatskap van die Suid-Afrikaanse Akademie vir Wetenskap en Kuns nadat sy in 1973 die eerste vrou was wat tot die Fakulteitsraad van die Akademie verkies is. In 1997 ontvang sy die hoogste nie-akademiese toekenning wat aan ’n oud-student van die Universiteit van Stellenbosch gemaak kan word, wanneer die Klub van Oud-Studenteraadsvoorsitters se Prestige-toekenning vir voortreflike diens aan die Universiteit en die Suid-Afrikaanse gemeenskap aan haar toegeken word. Vir haar uitstaande bydrae tot die Afrikaanse joernalistiek en literatuur kry sy in 2000 die ATKV Prestige-toekenning en die Klein Karoo Nasionale Kunstefees (KKNK) vereer haar in 2005 met ’n Afrikaans Onbeperkprys vir haar lewensbydrae.

Verskeie huldigingsprogramme word aan haar toegewy. Daniel Hugo maak in 1991 ’n spesiale dokumentêre radioprogram oor haar. Die huldigingsbundel " 'n Groet van Audrey" word in ’n beperkte oplaag van 350 eksemplare gedruk en geskenk deur Tafelberg, as bydrae tot ’n spesiale huldegeleentheid deur die SAUK en "Sarie" by geleentheid van haar aftrede en aangebied op 14 Augustus 1992. Die boek bevat uitgesoekte gedagtes uit die skryfster se prosa, in haar eie handskrif. In 2000 bied Joanie Combrink, Susanne Beyers en Johann Nel die program "Drafstap of drentel" aan, wat woordkuns en poësie bevat geskoei op haar werk. Tydens die Woordfees in Maart 2004 op Stellenbosch stel Amanda Botha en die Nasionale Afrikaanse Letterkundige Navorsingsentrum (NALN) ’n program saam waarin Audrey se bydrae tot die Afrikaanse boek- en leeskultuur gevier word en in 2008 bied Saartjie Botha die program "Audrey" by Aardklop aan geskoei op Audrey se briewe aan vriende, wat in "’n Blywende vreugde" saamgebundel word.





</doc>
<doc id="32513" url="https://af.wikipedia.org/wiki?curid=32513" title="Laerskool Jan Celliers">
Laerskool Jan Celliers

Laerskool Jan Celliers is 'n privaat Afrikaanse laerskool geleë in Onderparkrylaan oorkant die Dieretuinmeer in Johannesburg. 

Die natuurlike voedingsgebied van die skool is voorstede soos Parkview, Parkwood, Saxonwold, Houghton en Dunkeld. Baie van die skool se leerders kom egter van Fairland, Linden, Northcliff, Aucklandpark en van so ver as Bryanston, Vereeniging, Ennerdale en die Oos-Rand.

Die laerskool, genoem na die gevierde Afrikaanse digter Jan F.E. Cilliers, is in 1935 gestig. Dis geleë in die boomryke omgewing van die Dieretuinmeer in Johannesburg, en spog met 'n ryk geskiedenis. Op 13 Desember 1933 het 'n twaalftal ouers onder voorsitterskap van mnr. J. E. Reeler, die eerste vergadering gehou om die stigting van 'n Afrikaansmediumskool in die oorwegend Engelssprekende noordelike voorstede te bespreek. Daar was in dié tyd, onder leiding van die Handhawersbond, 'n sterk gevoel om Afrikaanse kultuur in Johannesburg uit te bou.

'n Volle jaar het verloop voor die Noordelike Voorstedeskool, soos dit aanvanklik bekend was, uiteindelik op 16 Januarie 1935 in die Vrymesselaarsaal in Parktown-Noord geopen is. Mnr. C. B. Linder is aangestel as hoof en hy is in 1942 deur mnr. B Havenga opgevolg. Op die eerste dag is 45 leerlinge ingeskryf en die skool kon met 'n personeel van drie begin. Die skooldrag is toe al ingestel: groen, om die jeugdige daadkrag voor te stel, met die leuse: "GROEI", wat op die toekomsmoontlikhede van die skool dui. 

Eers op 12 Oktober 1936 is die skool herdoop tot die Jan Celliersskool en heelwat later, op 26 November 1938, kon die sierlike skoolgebou in die Kaaps-Hollandse styl met 'n Groot Constantia-gewel, en die saal ingewy word.

'n Besondere gebeurtenis in die geskiedenis van die skool was 'n huldigingsaand vir Jan Celliers op 9 April 1937 wat deur sowat 800 mense bygewoon is. Behalwe Jan Celliers, was persoonlikhede soos Totius en Anton van Wouw teenwoordig. 'n Portretskildery van Jan Celliers deur W. H. Coetzer is onthul deur Annette Theron. Ná mnr. B. Havenga is mnr. A. Pienaar in 1945 aangestel. Hy sou die skool vir 23 jaar bestuur voor mnr. J. B. Senekal in 1968 aangestel is. 

Die skool het gaandeweg 'n kultuursentrum in die noordelike voorstede geword. Die terrein is deur die bemiddeling van dr. S. Kuschke vergroot en kon toe ten volle voorsien in die behoeftes van die skool. Vandag is die Laerskool Jan Celliers landwyd bekend as 'n voortreflike skool. Die standaarde wat hier gehandhaaf word, is alombekend en dit was dus amper vanselfsprekend dat die skool in privatisering belang sou stel. Mnr. Senekal, wat hom beywer het vir hierdie saak, het in 1992, ná 24 jaar se diens by die skool, afgetree. 

In Januarie 1993 het die skool amptelik privaatskoolstatus gekry - die eerste Afrikaansmedium privaatskool in die land en lid van die Vereniging van Privaatskole in Suid-Afrika (The Independent Schools' Council). 'n Nuwe hoof, mev. A. B. Pretorius, is terselfdertyd aangestel. Mnr. G. K. Keyter is in 2006 aangestel as die nuwe hoof.

Die huidige leerplan sluit die aanvangsonderrig vir die grade in en sien soos volg daar uit:
Addisionele aktiwiteite sluit in:

Geriewe word vir die volgende sportsoorte aangebied:



</doc>
<doc id="32516" url="https://af.wikipedia.org/wiki?curid=32516" title="Werksverdelingstruktuur">
Werksverdelingstruktuur

'n Werksverdelingstruktuur of WVS is 'n fundamentele hulpmiddel wat gereeld in projekbestuur gebruik word. Dit is 'n hiërargiese struktuur wat die opsom van kostes vir take, materiale en dies meer moontlik maak vir elkeen van die hoër vlak take. Vir elke element in die WVS word 'n beskrywing van die taak wat uitgevoer moet word, geskep. Hierdie tegniek word gebruik om die werksomvang van 'n projek te definieer en te organiseer.

'n Goed ontwerpte WVS vorm 'n produkgeoriënteerde familieboom wat bestaan uit hardeware, sagteware, dienste, data en fasiliteite. Dit beteken dat die WVS georganiseer word rondom die primêre produkte (of uitkomste) van die projek in plaas van die werk wat benodig word om die fasiliteite te produseer. Aangesien die uitkomste die verlangde eindprodukte van die projek uitmaak is dit 'n relatiewe stabiele stel kategorieë waarin die kostes van die beplande aksies wat benodig word om hulle te bereik, versamel kan word. 'n Goed ontwerpte WVS maak dit maklik om elke projekaktiwiteit aan een en slegs een terminale element van die WVS toe te ken.

Die WVS konsep is saam met die PERT (Program Evaluation and Review Technique) deur die Verenigde State se Departement van Verdediging ontwikkel. PERT is deur die Amerikaanse Vloot in 1957 in gebruik geneem om die ontwikkeling van hulle Polaris-missiel program te ondersteun.

Teen Junie 1962 het die Amerikaanse Departement van Verdediging en NASA in samewerking met die lug- en ruimtevaartbedryf 'n gids saamgestel vir die PERT-kostestelsel wat 'n uitgebreide beskrywing bevat het van die WVS-benadering. Hierdie gids is toe goedgekeur vir gebruik deur al die verdedigingsmagte van die V.S.A.

In 1968 het die Amerikaanse Departement van Verdediging 'n standaard daargestel vir die opstel van werksverdelingstrukture (MIL-STD-881). In 1987 het die Project Managment Institute (PMI) 'n dokument opgestel wat hierdie tegnieke uitbrei om ander soorte organisasies ook te dek. Die gids getiteld die "Project Management Body of Knowledge" (PMBOK) verskaf 'n oorsig oor die WVS konsep, terwyl die "Practice Standard for Work Breakdown Structures" vergelykbaar is met die Amerkaanse Departement van Verdediging se handboek en is dit vir meer algemene toepassing bedoel.

Een van die belangrikste beginsels in die ontwerp van 'n WVS word die 100%-reël genoem. Die PMI definieer die 100%-reël as volg:

As die ontwerper van die WVS probeer om die aksiegeoriënteerde besonderhede in die WVS vas te vang, sal hy/sy óf te veel óf te min aksies insluit. Te veel aksies sal 100% van die projek se werksomvang insluit en te veel aksies sal minder as 100% van die werksomvang insluit. Die beste manier om aan die 100%-reël te voldoen is om die WBS-elemente in terme van uitkomste of resultate te definieer. Dit verseker ook dat die WVS nie te voorskriftelik is ten opsigte van metodes nie en laat voldoende ruimte toe vir groter kreatiwiteit en vindingrykheid aan die kant van die deelnemers in die projek. Vir nuwe produkontwikkelings is die algemeenste tegniek om 'n uitkomsgeoriënteerde WVS te verseker om 'n produkverdelingstruktuur te gebruik. Kenmerkgedrewe ontwikkeling word dikwels benut in die ontwikkeling van sagteware en 'n kenmerkverdelingstruktuur word daarvoor opgestel. As 'n projek hoofsaaklik professionele dienste verskaf is 'n algemene tegniek om al die beplande aflewerbares te definieer om 'n WVS daarvolgens op te stel. Werksverdelingstrukture wat werk in projekfases verdeel (soos Voorlopige Ontwerpsfase, Kritiese Ontwerpsfase ens.) moet verseker dat die fases duidelik geskei word deur 'n aflewerbare wat ook gebruik word om die Intree en Uittrede tot die fases te definieer (bv 'n Goedgekeurde Voorlopige Ontwerpsoorsig-dokument of 'n goedgekeurde Kritiese Ontwerpsoorsig-dokument).

Bo en behalwe die 100%-reël is dit belangrik dat daar geen oorvleueling in die werksomvangbeskrywing tussen twee elemente van 'n WVS is nie. Hierdie dubbelsinnigheid kan lei tot gedupliseerde werk of wankommunikasie oor verantwoordelikhede en gesag. So 'n oorvleueling kan op soortgelyke wyse verwarring veroorsaak ten opsigte van kosterekening van 'n projek. As die WVS se elementname dubbelsinnig is kan 'n WVS-woordeboek gebruik word om die onderskeid tussen WVS-elemente op te klaar. Die WVS-woordeboek beskryf elke komponent van die WBS met mylpale, aflewerbares, aktiwiteite, werksomvang en soms datums, hulpbronne, kostes, kwaliteit en dies meer.

'n Vraag wat dikwels ontstaan met die ontwerp van 'n WVS is wanneer om op te hou om werk in kleiner elemente te verdeel.

'n Algemene manier om 'n beslissing te fel oor wanneer om op te hou met die verdere verdeling van werk is die tyd tussen statusverslae of -vergaderings. As 'n span twee keer weekliks terugvoer gee behoort 'n werkspakket tipies ongeveer 80 ure lank te wees. Wanneer daar dan verslag gedoen word oor 'n werkspakket sal 'n pakket of begin het, aan die gang wees, afgehandel of laat wees. Dit sal dus verseker dat vertragings in die uitvoering van die projek vinnig opgemerk word.

'n Werkspakket behoort:

Dikwels word daar van 'n '8/80 Reël' gebruik gemaak wat bepaal dat die tydsverloop van enige werkspakket verkieslik tussen 8 en 80 ure moet wees.



</doc>
<doc id="32527" url="https://af.wikipedia.org/wiki?curid=32527" title="Fredi Nest">
Fredi Nest

Fredi Nester Esterhuizen (25 Maart 1959 – 3 Julie 2015) was 'n Afrikaanse liedjieskrywer en sanger. Hy het 14 albums en een DVD oor sy loopbaan opgeneem. Van sy populêre liedjies sluit in: "Getoor", "Sê My", "Meer En Meer", "Hey DJ" en "Bly Net Naby My". Sy verhoognaam, Fredi Nest, is 'n kombinasie van sy voornaam en eerste gedeelte van sy middelste naam.

Fredi is op 25 Maart 1959 in Johannesburg, Suid-Afrika, gebore en was die oudste van vyf kinders. Hy het al van kleintyd af gesing en kitaar gespeel, maar het eers in sy laat dertigs besluit om musiek sy loopbaan te maak. 

In 1995 is sy debuutalbum, "Memory Train", uitgereik. 'n Jaar later het hy die IBA-prys vir "Listen To Me", as die mees gespeelde liedjie op gemeenskapradiostasies ontvang. Hy het sy deurbraak in die Afrikaanse musiekbedryf in 1999 met die album "Wie is jy" gemaak.

Nest het in Cullinan naby Pretoria gewoon, waar hy vir homself 'n ateljee gebou het wat ook vir CD-opnames en produksies gebruik is.

'n Breingewas is in Mei 2015 by hom gediagnoseer, waarna hy behandeling by die Steve Biko Akademiese Hospitaal in Pretoria ontvang het. Die kanker het egter vinnig na die res van sy liggaam versprei. Hy is op 3 Julie 2015 by 'n plaaslike hospice oorlede.

Nest het die volgende albums opgeneem:




</doc>
<doc id="32528" url="https://af.wikipedia.org/wiki?curid=32528" title="Nataniël">
Nataniël

Nataniël is ’n Suid-Afrikaanse sanger, liedjieskrywer, impresario, satirikus, dramaturg en skrywer. Nataniël het sy loopbaan in 1987 begin met die uitreiking van sy enkelsnit "Maybe Time". Sedertdien het hy talle albums uitgereik, oorspronklike teaterproduksies op die planke gebring, en boeke gepubliseer. Hy bestuur ook 'n maatskappy, Kaalkop, wat leefstylware vervaardig.

Nataniël le Roux (beter bekend as "Nataniël") is op 30 Augustus 1962 in Grahamstad gebore as die oudste van vier kinders en het twee broers, Ian (’n wiskundeprofessor) en Erik (’n sjef), en ’n suster, Madri (’n sakevrou). Sy pa, Eben, was ’n predikant en omroeper wat later in die vervoerbedryf gewerk het, en sy ma, Marie, was ’n onderwyseres. As gevolg van sy pa se beroep verhuis hulle baie en woon onder meer op Riebeek-Kasteel, Porterville en in Kuilsrivier in die Kaap. Vanaf standerd twee is hy in die laerskool op Porterville en matrikuleer in Kuilsrivier. In sub B begin hy met klavierlesse en op skool speel hy reeds orrel in die kerk. Na skool studeer hy musiek aan die Konservatorium van die Universiteit van Stellenbosch, maar skop sy B.Mus.-graad studies in sy derde jaar op. In hierdie jaar (1983) begin hy met sy eie sang- en voordragopvoerings en hy raak baie bekend as vermaaklikheidskunstenaar wat gereelde opvoerings van sang en voordrag lewer. Aanvanklik is hy konsertpianis en musiekdirekteur, maar na sowat drie jaar begin hy voltyds sing. In 1987 stel hy reeds sy eerste opname “"Weird people"” vry en maak daarna nog verskeie CD’s.

Omdat gevestigde agente en regisseurs hom ignoreer, begin hy sy eie opname- en publisiteitsmaatskappy, Nataniël House of Music. Hierna bou hy ’n kultusgevolg op en sy vertonings is feitlik altyd totaal uitverkoop. Hy bied ongeveer twee totaal nuwe vertonings elke jaar aan, waarvoor hy heeltemal nuwe musiek en monoloë skryf en splinternuwe uitrustings laat maak. By geleentheid tree hy ook in die Royal Albert Hall in Londen op. Twee van sy operas en verskeie ander komposisies van hom word deur die Stellenbosch Konservatorium opgevoer en opgeneem. Aanvanklik is hy ’n kabaretkunstenaar, maar hy brei algaande sy repertoire uit om soul, blues en selfs die klassieke en jazz in te sluit. In 2010 word hy by die Klein Karoo Nasionale Kunstefees as beste manlike kunstenaar benoem vir sy vertoning “"Nataniël – Die een konsert"”. Benewens sy eie solo-opvoerings skryf hy ook dramas en opvoerings vir ander. Hy behartig die rubriek “"Kaalkop in Sarie"” vir die tydskrif "Sarie", maak verskeie optredes op televisieprogramme, bied ’n kookkursus aan en loods sy eie klerereeks. Vir KykNet bied hy die kosprogram “"Die Nataniël Tafel"” aan. Hy besit leefstylwinkels in Pretoria onder die naam Kaalkop Studio. In 2012 word hy ’n vennoot in Hardie en Abraham Laubscher se wynkelder, Altyd Lig, buite Kuilsrivier. Die wyne dra sy naam, soos die Nataniël Sauvignon Blanc, die Nataniël Rosé en die Nataniël Shiraz. Sy naam word ook toenemend aan kinderwelsyn gekoppel en hy word aangewys as ambassadeur vir Kindersorg in Suid-Afrika. Hy stig ook sy eie liefdadigheidsorganisasie, die Nataniël Progress Project. Aanvanklik bly hy in Kaapstad, maar verhuis dan vir ’n ruk na Johannesburg, waarna hy op verskeie plekke in Pretoria woon voordat hy ’n huis in Irene in Centurion aanskaf.

Sy vertonings sluit in “"Combat"” in 2011, waarin hy die tema van die uniform ontgin en die respek of vrees wat die draer daarvan ontlok. Ander aspekte wat hy aanspreek is die verskillende beroepe van uniformdraers en die mag, korrupsie, seksuele aantrekkingskrag, versoeking en skoonheid daarvan. Daar word ’n rolprent van “"Combat"” gemaak wat op die kringloop vertoon word en later ook op DVD uitgereik word. Hierdie stuk word ook in 2012 vir sewe Naledi-toekennings benoem en hy word eindelik bekroon vir beste optrede deur ’n man in ’n musiekspel, terwyl die spel ook die toekenning vir beste kostuumontwerp wen. Met “"Black White Man Woman"” van 2012 neem hy die sensus van 2011 as beginpunt om die oorklassifikasie van alles en almal op te stuur. “"Pop-up!"” wat onder andere in 2013 in die Centurion-teater opgevoer word, is ’n opvoering wat geïnspireer is deur die verwaarloosde kuns van die maak, stuur en ontvang van groetekaartjies. “"fACTORy"” open by Emperors Palace in Februarie 2013. Die klem op akteur in die skryfwyse van die titel dui aan dat die akteur in die middel is van die “fabriek” waar goed verander word in iets wat dit nie regtig is nie. Die opvoering stel die vraag of die mens onvolledig in die wêreld kom of onvolledig is as gevolg van die wêreld. “"Jeffery and the Cold Feet"” debuteer in 2014 en is saamgestel uit liedjies en verhale oor onbeantwoorde liefde, geheime passies, aaklige troues en liefdesteleurstellings. “"Rainbow at midnight"” (2014) is ’n vertoning oor selfverbetering, gebaseer op die reisende karnavalle uit die Victoriaanse tydperk. “"After animals"” debuteer in 2015 en is ’n stuk wat in die nabye toekoms afspeel, met die voortgesette uitwissing van diere die onderwerp. “"How moon got her name"” (2015) is ’n fantasie-verhaal wat afspeel in ’n rustelose tuin.

Hy publiseer verskeie van sy werke. In “"Excuse me"”, “"Oopmond"”, “"Rubber"” en “"Tuesday"” bundel hy sketse en stories in Engels en Afrikaans wat hy meermale reeds in sy vertonings gebruik het. Sy verhale het telkens ’n sprokiesagtige element en spreek die kollektiewe onbewuste aan, met humor as die bindingselement. Telkens is die onderwerpe ook van so ’n aard dat dit subtiel sosiale kommentaar lewer en ’n spieël ophou waarin die lesers (hoorders) hulleself kan herken. Onderliggend aan die stories is meestal ook ’n tragiese element, wat dikwels in die lewendige vertonings verlore gaan omdat die gehoor nie daarop ingestel is nie. Die sketse en stories werk egter merendeels nie so goed op papier as wanneer dit met sy unieke vertelstyl voorgedra word nie. “"Maria Maria"” bevat stories uit sy vertonings van “"The last witch"”, “"Pie Jesu"”, “"La Mano Fria"”, “"Violet"”, “"Slow tear"” en “"Stone shining"”. “"Dancing with John"” is die teks van sy tweetalige kabaret met dieselfde naam en bevat ook ’n aantal foto’s uit die verhoogproduksie. ’n Jongman besluit om sy verlore skoolvriend te gaan opsoek en dit is die verhaal van sy reis deur Suid-Afrika.“"When I was"” is ’n versameling van voorheen ongepubliseerde verhale, waarvan sommiges aangepas is uit sy verhoogproduksies. Dit beslaan ’n magdom temas op sy unieke manier, wat dinge soos buitestanderskap, versugting, hunkering, verydelde drome en kleindorpse benepenheid dek. “"Nicky & Lou"” bevat 46 stories wat gebaseer is op vertonings wat hy sedert 2007 aangebied het. “"150 Stories"” is ’n keur van verhale uit al sy vorige bundels en dit bevat ook tien stories wat nie voorheen gepubliseer is nie. Kenmerkend van die verhale is die absurde aard daarvan, vol van die unieke kwinkslae en eiesoortige humor wat hom beroemd gemaak het. Hy ontvang twee Dalro-toekennings, naamlik vir “"Work of Art"” in 1990 en vir “"Dancing with John"” in 1991.

Benewens die tekste vir sy eie vertonings, skryf hy ook die verhoogtekste vir “"Head on"” (vir Lydia von Hagen in 1994), “"Bulldozer"” (vir Anna Rossouw in 1994), “"In glass"” (vir Elsabé Zietsman in 1995) en “"Boom!"” (vir Lizz Meiring in 1996). “"Boom!"” is ’n Gotiese komedie, waarin die sopraan Babson die hoofkarakter is. Eens het sy mense in die operahuise van New York, Milaan en Wenen vermaak, nou is haar gehore die inwoners van die onderdorp in ’n plaaslike plattelandse dorpie. Onder hulle is nuuskierige kinders, haar skisofreniese ouer suster Bekka en dié se man Willem, ’n polisieman. Die tragikomiese geskiedenis van die twee armblanke-dogtertjies met hulle hemelse stemme word dan vertel. Een word ’n operaster en die ander bly agter. Babson onderbreek haar wêreldtoer om die pa te help begrawe en die ma in haar siekte by te staan, maar daar is net plek vir een suster op die werf. Die stuk is deurspek met satire en fyn spot met sommige Afrikaanse tipes en hul houding jeens kuns en andersoortigheid. Die teks van “"Swanemeer: Die ware verhaal"”, wat in 2010 by die Klein Karoo Nasionale Kunstefees opgevoer is, word benoem as beste debuutwerk.

In “"Kaalkop"” en “"Kaalkop²"” bundel hy ’n keur uit sy gelyknamige rubriek wat in die tydskrif "Sarie" verskyn, asook kortverhale en ’n aantal resepte. Verskeie kookboeke verskyn ook uit sy pen, die resepte telkens afgewissel met stories, onthaalwenke en verklarings van kookboek-terminologie. Hierdie boeke sluit in “"Nataniël kook"”, “"Die Nataniël-kombuis"”, “"Food from the White House"”, “"Gatherings"” en “"Die huis van rye"”. 

Weens sy voorliefde vir wit klere vernoem De Leeuw Roses in Bronkhorstspruit ’n nuwe wit roos-variëteit wat hulle kweek na hom. Die Klein Karoo Nasionale Kunstefees vereer hom in 2014 met die Afrikaans Onbeperk-prys vir vernuwende denke, ’n prys wat toegeken word aan ’n individu wie se Afrikaanse skryfwerk in die algemeen as vernuwend en grensverskuiwend beskou kan word.






</doc>
<doc id="32531" url="https://af.wikipedia.org/wiki?curid=32531" title="Vereniging van Privaatskole in Suid-Afrika">
Vereniging van Privaatskole in Suid-Afrika

Die Vereniging van Privaatskole in Suid-Afrika (Engels: "The Independent Schools Association of Southern Africa" of ISASA) is die grootste assosiasie vir onafhanklike skole in Suid-Afrika. Onafhanklike skole is ook bekend as private skole.

ISASA skole verskaf kwaliteit, waarde-gebaseerde onderwys aan meer as 148 000 leerlinge. ISASA lewer vyftig professionele dienste aan 700 diverse skoollede.



</doc>
<doc id="32532" url="https://af.wikipedia.org/wiki?curid=32532" title="Manie Bodenstein">
Manie Bodenstein

Oom Manie Bodenstein (15 Julie 1928 — 17 Oktober 2013) is 'n bekende Suid-Afrikaanse konsertinaspeler. Hy het van vroeg af in musiek belanggestel en op 8-jarige ouderdom reeds begin mondfluitjie speel. Sy eerste album is in 1947 opgeneem.

Van Manie se albums sluit in:




</doc>
<doc id="32533" url="https://af.wikipedia.org/wiki?curid=32533" title="Abdullah Ibrahim">
Abdullah Ibrahim

Abdullah Ibrahim (gebore op 9 Oktober 1934 in Kaapstad, Suid-Afrika), voorheen bekend as Adolph Johannes Brand en as Dollar Brand, is 'n bekende Suid-Afrikaanse pianis en komponis. Sy musiek weerspieël die baie musikale invloede van sy jeug in die multikulturele hawe-areas van Kaapstad, en strek van tradisionele Afrikaanse liedere tot die evangeliese liedere van die AME Kerk en ragas, tot meer moderne jazz en ander Westerse style. Binne jazz weerspieël sy musiek veral die invloed van Thelonious Monk en Duke Ellington.




</doc>
<doc id="32534" url="https://af.wikipedia.org/wiki?curid=32534" title="Hugh Masekela">
Hugh Masekela

Hugh Ramopolo Masekela (* 4 April 1939, Witbank, Suid-Afrika – 23 Januarie 2018) was 'n Suid-Afrikaanse trompet-, beuel- en kornetspeler asook 'n komponis en sanger. Masekela was bekend vir sy jazz komposisies, veral sy anti-apartheidsliedjies soos "Soweto Blues" en "Bring Him Back Home".

Masekela is gebore in KwaGuqa Township, Witbank, Suid-Afrika. Masekela het op die ouderdom van 14 trompet begin speel, op 'n trompet van Louis Armstrong wat aan hom geskenk is deur die Aartsbiskop Trevor Huddleston. Tesame met ander jong vriende het hy die Huddleston Jazz Band gestig.

Aan die einde van 1959 het Masekela, tesame met Abdullah Ibrahim (toe nog bekend as Dollar Brand), Kippie Moeketsi, Makhaya Ntshoko, en Johnny Gertze 'n groep by die naam van die Jazz Epistles gevorm, wat die eerste Afrika-groep was om 'n langspeelplaat in Suid-Afrika op te neem. Na die Sharpeville-slagting het Masekela egter besluit om Suid-Afrika te verlaat. Met die hulp van vriende soos Huddlestone, die violis Yehudi Menuhin en John Dankworth het Masekela dit reggekry om in te skryf as student by die Londense Guildhall School of Music. Na 'n besoek aan Amerika is hy egter vinnig bevriend met Harry Belafonte en het hy 'n beurs gewen om in New York aan die Manhattan School of Music te studeer.

In 1964 het Masekela met die Suid-Afrikaanse sangeres Miriam Makeba getrou. Hulle is twee jaar later geskei.




</doc>
<doc id="32537" url="https://af.wikipedia.org/wiki?curid=32537" title="Olimpiese Spele">
Olimpiese Spele

Die Olimpiese Spele (ou Grieks: τά Ὀλύμπια, "ta Olýmpia", "die Olimpiese Spele"; moderne Grieks: ολυμπιακοί αγώνες, "olymbiakí agónes", "die Olimpiese Kompetisies") bestaan uit twee internasionale sportkompetisies wat elk elke vier jaar gehou word, naamlik: die Somerspele en die Winterspele. Tot en met 1992 was beide die spele in dieselfde jaar gehou, maar sedertdien word hulle met twee jaar intervalle aangebied.

Die slagspreuk van die Olimpiese Spele is Vinniger, Hoër, Sterker, of dan "Citius, Altius, Fortius" in Latyn.

Die oorspronklike Olimpiese Spele was in die antieke Griekse stad Olimpia gehou. Hierdie stad is sedert die 10de eeu v.C. al 'n religieuse en politieke ontmoetingsplek. In 393 verban die Romeinse keiser Theodosius I die ou Spele vanweë die Heidense oorsprong daarvan en die onversoenbaarheid met sy Christelike geloof.

Die eerste moderne spele vind in 1896 plaas op inisiatief van Baron Pierre de Coubertin. Die eerste spele sou in Parys, Frankryk, aangebied word, maar later word besluit om dit in Athene, Griekeland te hou om die simboliese skakel met die antieke Spele te bevestig.





</doc>
<doc id="32538" url="https://af.wikipedia.org/wiki?curid=32538" title="Uli Schmidt">
Uli Schmidt

Ulrich Louis (Uli) Schmidt (gebore 10 Julie 1961 in Pretoria, Suid-Afrika) is 'n voormalige Springbok-rugbyspeler, en seun van die Springbok Louis Schmidt. Hy het op haker gespeel en het vir die Blou Bulle in die Curriebeker gespeel en later vir die Goue Leeus. Hy was ook later die amptelike spandokter vir die Springbokke.

Schmidt het sy eerste buiging vir die Springbokspan op 24 jarige ouderdom op 10 Mei 1986 gemaak tydens 'n toets teen die Nieu-Seelandse Kavaliers te Nuweland, 'n wedstryd waarin die Springbokke met 'n telling van 21–15 geseëvier het. Hy het in drie daaropvolgende toetse teen die Nieu-Seelandse span gespeel ook. Hy het daarna in 1989 weer vir die Springbokke in 1989 in twee toetse teen die Wêreld-uitnodigingspan gespeel.

In 1992 het hy twee keer die Springbokspan gehaal in toetse teen die All Blacks en toe weer teen die Wallabies. In die daaropvolgende seisoen het hy vyf keer die Springbokspan gehaal en het hy in twee toetse teen die Franse Hane gespeel het en drie toetse teen die Wallabies in Australië. In 1994 het hy vier keer die Springbokspan gehaal en sy laaste toets vir Suid-Afrika op die 26 November te Cardiff Arms Park gespeel waar die Springbokke 'n oorwinning oor Wallis behaal het.

In 2006 verhuis Schmidt na Australië waar hy tans aan die Nieu Suid Wallis kus woon en as geneesheer werk.

Hy was ook 'n kommentator vir SuperSport.



</doc>
<doc id="32540" url="https://af.wikipedia.org/wiki?curid=32540" title="Cheddarkaas">
Cheddarkaas

Cheddarkaas is 'n harde of halfharde kaas met 'n liggeel tot oranje kleur en 'n skerp smaak wat sy oorsprong in die Engelse dorp Cheddar in die graafskap Somerset het.

Cheddar is die gewildste soort kaas in die Verenigde Koninkryk wat 51 persent van dié land se jaarlikse kaasmark van £1,9
miljard verteenwoordig. Cheddarkaas het ook in ander lande met 'n Engelssprekende bevolking soos die Republiek van Ierland, die Verenigde State, Australië, Nieu-Seeland, Suid-Afrika en Kanada gewild geraak waar dit ook plaaslik vervaardig word.

Kaas word reeds sedert die 12de eeu in die omgewing van Cheddar gemaak. Die plaaslike kaas is deur koning Henry II as die beste in die land beskryf. Finansiële rekords van die koninklike hof, wat uit 1170 dateer, verwys na 'n aankoop van 10 420 pond (omstreeks 4 644 kg) Cheddarkaas teen 'n prys van een "farthing" ("oortjie") per pond (of £3 per ton).

Die grotte van die dorp Cheddar is danksy hul konstante temperatuur van 7 °C tradisioneel as koel- en stoorplek vir plaaslik geproduseerde kaas gebruik. Die kaasaroma het egter ook rotte gelok sodat hierdie praktyk uiteindelik laat vaar is.

In die 19de eeu het Joseph Harding 'n sentrale rol by die modernisering en standaardisering van die Cheddarkaas-vervaardiging gespeel, en vanweë sy baanbrekerswerk met die ontwikkeling en bekendstelling van nuwe wetenskaplike produksiemetodes word Harding as die "vader van Cheddarkaas" beskryf. Hy het die tipies Engelse Cheddarkaas ook op die Skotse en Amerikaanse markte ingevoer, terwyl sy seun, Henry Harding, die aanleiding tot die vervaardiging van Cheddarkaas in Australië gegee het.

Die vervaardiging van Cheddarkaas behels in teenstelling met ander kaassoorte 'n bykomende stap waarby die kaasstremsel ná verhitting met sout ingeknie word, daarna in blokkies gesny sodat die wei geskei word en uiteindelik gestapel en omgedraai word. Sterk, ekstra ryp Cheddarkaas, wat soms "vintage" genoem word, word oor 'n tydperk van tot by vyftien maande rypgemaak. Die proses verloop teen 'n konstante temperatuur wat dikwels besondere stoorfasiliteite vereis. Net soos in die geval van spesialiteitskase in ander Europese lande is grotte ook in die Verenigde Koninkryk 'n uiters geskikte omgewing om Cheddarkaas ryp te maak – die grotte van Wookey Hole en Cheddar Gorge word nog steeds vir kaasryping gebruik.

Cheddarkaas word tans in die Verenigde Koninkryk, Ierland, Kanada, die Verenigde State, Suid-Afrika, Nieu-Seeland, Australië (waar dit gewoonlik as "tasty cheese" bekend staan), Swede, België en Nederland gemaak. Groot hoeveelhede Cheddarkaas word as 'n massaproduk vervaardig sodat die gehalte sterk varieer. Die sterk smaak van Cheddarkaas begin geleidelik ontwikkel, en daar is 'n groot verskeidenheid tipes beskikbaar wat op die verpakking as lig ("mild"), medium, sterk, pikant ("tasty"), skerp, ryp of "vintage" beskryf word. Dikwels word die rypmaakperiode op die etiket vermeld.

Die naam "Cheddarkaas" word tans internasionaal gebruik en is nie as die produknaam van enige soort gehaltekaas met 'n geografiese herkomsaanduiding beskerm nie. Nogtans erken die Europese Unie net een soort Cheddarkaas, "West Country Farmhouse Cheddar", as 'n handelsmerk en gevestigde produknaam. Om aan hierdie standaard te voldoen, moet die kaas volgens die tradisionele metode in een van vier bepaalde Suidwes-Engelse graafskappe vervaardig word – Somerset, Devon, Dorset of Cornwall.

Die "Slow Food"-beweging word deur "Neal's Yard Dairy" geadviseer en aangemoedig om die standaardvereistes vir Cheddarkaas verder te spesifiseer. Die beweging het 'n "Cheddar Presidia" gestig en stel voor dat slegs kase wat in Somerset volgens tradisionele metodes met roumelk en tradisionele stremsel van dierlike oorsprong vervaardig en in 'n doek verpak is, die produknaam "Cheddarkaas" mag dra.


</doc>
<doc id="32541" url="https://af.wikipedia.org/wiki?curid=32541" title="Georgia">
Georgia

Georgia (Engels: "State of Georgia") is 'n deelstaat in die suidooste van die Verenigde State van Amerika. Dit is een van die oorspronklike 13 deelstate wat in opstand teen die Britse heerskappy gekom het. Atlanta is die hoofstad asook die grootste stad. 

Die deelstaat het 'n bevolking van 9,7 miljoen en 'n oppervlakte van 153 909 vierkante kilometer. Georgia word in die noorde deur Tennessee en Noord-Carolina, in die ooste deur Suid-Carolina, in die suide deur Florida, en in die weste deur Alabama begrens. Die Atlantiese Oseaan lê in die ooste.

Georgia se byname is "Peach State" en "Empire of the South". Georgia se oorspronklike naam was "Province of Georgia" (1732 - 1777).


</doc>
<doc id="32544" url="https://af.wikipedia.org/wiki?curid=32544" title="Michigan">
Michigan

Michigan (Engels: "State of Michigan") is 'n deelstaat van die Verenigde State van Amerika. Dit bestaan uit twee skiereilande: Die Opper-Skiereiland (Engels: Upper Peninsula of UP) en die Neder-Skiereiland (Engels: Lower Peninsula).

Die Opper-Skiereiland word in die noorde deur die Bowemeer, in die suide deur die Michiganmeer, en in die weste deur die deelstaat Wisconsin begrens. Neder-Skiereiland word in die ooste deur die Huronmeer, Kanada (Ontario), die Saint Clairmeer en die Eriemeer, in die suide deur Ohio en Indiana, en in die weste deur die Michiganmeer begrens. Die Straat van Mackinac lê tussen Opper- en Neder-Skiereiland.

Lansing is die hoofstad en die grootste stad is Detroit. Michigan het 'n bevolking van omtrent 9,9 miljoen en 'n oppervlakte van 253 793 vierkante kilometer. Dit is die 26ste deelstaat wat tot die Unie toegelaat is.

Michigan se byname is "The Great Lakes State", "The Wolverine" (veelvraat) "State", "The Automotive State", en "Water-Winter Wonderland". Die naam Michigan kom van die Ojibwe woord "mishigami", wat 'groot water' of 'groot meer' beteken.


</doc>
<doc id="32545" url="https://af.wikipedia.org/wiki?curid=32545" title="Minnesota">
Minnesota

Minnesota (Engels: "State of Minnesota") is 'n deelstaat in die midweste van die Verenigde State van Amerika. Die staat staan bekend as die "Land van 10 000 Mere". Die hoofstad is Saint Paul en die grootste stad is Minneapolis. 

Minnesota het 'n bevolking van sowat 5,3 miljoen en 'n oppervlakte van 225 365 vierkante kilometer. Dit word in die noorde deur Kanada (provinsies: Manitoba en Ontario), in die ooste deur Wisconsin en die Bowemeer, in die suide deur Iowa, en in die weste deur Noord-Dakota en Suid-Dakota begrens. Omtrent 60% van die staat se bevolking woon in die metropolitaanse gebied van Minneapolis/Saint Paul.

Minnesota se byname is "North Star State", "Land of 10,000 Lakes" en "The Gopher State". Die staat se leuse is "L'Etoile du Nord" (Frans: "Die Ster van die Noorde").

Die Mississippirivier ontspring by die Intascameer in die deelstaat en die Nasionale Voyageurs-park is ook in die staat.


</doc>
<doc id="32546" url="https://af.wikipedia.org/wiki?curid=32546" title="Bagdad">
Bagdad

Bagdad (Arabies: بغداد‎‎, Koerdies: "Bexda‎") is die hoofstad en grootste stad van Irak. Die stad het 'n bevolking van 9 028 636 in 2015 gehad en 'n oppervlakte van 204,2 km². Dit is aan die Tigrisrivier geleë en is in 762 deur kalief Al-Mansoer gestig.



</doc>
<doc id="32552" url="https://af.wikipedia.org/wiki?curid=32552" title="Teheran">
Teheran

Teheran (Persies: تهران, "Tehrān", ), die hoofstad van Iran, is in die gelyknamige provinsie in die noorde van die land geleë. Met 'n bevolking van meer as 15 miljoen in die metropolitaanse gebied is dit ook die grootste stad in die land en een van die grootste metropole ter wêreld.

Die stad, wat teen die hellings van die Elboers-bergreeks en aan die voet van die rustende vulkaan Damavand geleë is (hierdie piek op 'n hoogte van verrys sowat 80 km noordoos van Teheran), en in die noorde deur die hellings van die bergpiek Towchal (byna bo seespieël) begrens word, is eers sowat twee eeue gelede tot die hoofstad van Iran verhef. Intussen het die stad tot die land se belangrikste ekonomiese en wetenskaplike sentrum gegroei.

Die huidige stadsgebied beslaan sowat 730 km². Vanweë hul ligging temidde van berghellings is Teheran se stadsdele teen verskillende hoogtes geleë. Die suidelike stadsdele grens aan die Dasht-e Kevir-soutwoestyn en is sowat bo seevlak geleë, die stadsentrum ietwat hoër teen sowat bo seevlak en die welvarende noordelike voorstede, waar tradisioneel die meeste regeringsgeboue en ambassades geleë is, teen bo seevlak. Teheran het 'n klimaat met vier seisoene – warm somers, koue winters, en relatief kort lentes en najare.
Die meeste arm Tehrani's, soos die hoofstadbewoners in Iran genoem word, is in die suidelike stadsgebied saamgetrek wat in vergelyking met die noordelike stadsdele deur 'n warmer, minder aangename klimaat gekenmerk word. Die noorde was van oudsher die gewildste woongebied vir Teheran se welgesteldes.

Teheran is die administratiewe, ekonomiese, kulturele en vervoermiddelpunt van Iran wat met sy stedelike leefstyl en die groot verskeidenheid werkgeleenthede steeds meer nuwe aankomelinge lok. Sodoende het die stad van 'n beskeie nedersetting met 'n bevolking van omstreeks 15 000 in 1800 tot die middel van die 19de eeu reeds tot 'n belangrike stad met meer as 100 000 inwoners gegroei. In die 1930's het die inwonertal die kwartmiljoenkerf verbygesteek, en volgens die sensus van 1997 was dit in dié jaar al een van die wêreld se grootste metropole met meer as tien miljoen inwoners.

Hierdie ongekende proses van verstedeliking het met ekonomiese vooruitgang en motorisering van groot dele van die bevolking gepaard gegaan, maar het naas sosiale ook ernstige omgewingsvraagstukke veroorsaak. Die uitlaatgasse, wat deur nywerhede en miljoene voertuie in die atmosfeer ingestuur word, belemmer nie net die uitsig op die berge van die omgewing nie, maar lei jaarliks tot duisende sterftes.

Teheran is in 'n depressie teen die suidelike hellings van die Elboers-bergreeks en rofweg halfpad tussen die grens met Afghanistan in die ooste en die grense met Turkye en Irak in die weste geleë. Die vrugbare Warāmīn-vlakte suid van Teheran se middestad is 'n belangrike landbougebied wat die stad tradisioneel van graan voorsien. Die klein nedersettings, wat noord van die stad teen die berghellings ontstaan het, soos Qulhak, Tajrīsh en Shamirān, is gesogte somerwoonplekke vir Tehrani's.
Teheran is by die bouvalle van die bekende antieke nedersetting Rey (soms ook Ray of Rhages genoem) gestig. Tabriz en Mashhad is respektiewelik 550 en 750 kilometer van Teheran af geleë, terwyl Isfahan, die vroeëre hoofstad in die tyd van die Safawiede-bewind, 350 km ten suide lê. Khazar aan die Kaspiese See lê net sowat 100 km noord van die hoofstad. Die Elboers- en Emâmzâdeh Hâshem-bergpasse (meer as 2 700 m bo seevlak) verbind die metropolitaanse gebied met streke noord van die Elboers-bergreeks.

Die meeste van Teheran se varswatervoorraad word deur twee riviere voorsien: die Karadj in die weste van die Teheran-vlakte, en die Djadjroed wat oos van die hoofstad vloei. In die afgelope dekades is langs albei riviere damme opgerig. 'n Besondere kenmerk van Teheran is die djoeb, klein oop kanale wat langs die meeste groot strate en lane loop en deur vars bergwater gevoed word. Teheran se drinkwater kom eweneens uit die omliggende berge en is van hoë gehalte.

Alhoewel Teheran ver van Iran se ander groot stede geleë is, is die stadsgebied van oudsher 'n kruispunt van strategiese handelsroetes wat Anatolië in die huidige Turkye langs die Elboers-reeks met Indië en China asook die suide van Iran met die westelike landsdele en Mesopotamië verbind het. Teheran is tans die grootste metropolitaanse gebied tussen Istanboel in Turkye en Karatsji in Pakistan. Dit strek oor 'n afstand van 250 km in wes-oostelike en van 50 km in noord-suidelike rigting.

Die Iranse hoofstad is in 'n halfdroë kontinentale klimaatstreek geleë. Teheran se klimaat word grotendeels deur sy geografiese ligging tussen die Elboers-bergreeks in die noorde en die sentrale woestyn in die suide bepaal. Sy hoofkenmerke is matige lentes en najare, lang, baie warm en droë somers en kort, maar koue winters. Aangesien die stadsdistrikte op verskillende hoogtes bo seevlak lê, varieer die mikroklimaat van stadsdeel tot stadsdeel. So het die bergagtige noorde van Teheran 'n koeler en aangenamer mikroklimaat as die suidelike stadsdele wat in 'n uitgestrekte plat terrein geleë is.

Somers is algemeen warm tot baie warm met baie min reënval, relatief lae humiditeit en koel nagtemperature. Ligte neerslae val veral tussen laat herfs en midlente, maar geen van hierdie maande is betreklik nat nie. Die gemiddelde jaarlikse reënval is nie hoër as 230 millimeter nie. Die gemiddelde temperatuur in Julie is 30 °C in Suid-Teheran en 25 °C in die noordelike stadsdele, met uiterstes van 40 °C. Die hoogste temperatuur, wat ooit aangeteken is, was 43 °C.

Januarie is die koudste maand van die jaar met 'n gemiddeld van 2 °C in die noorde en 5 °C in die suide. Die laagste temperatuur ooit was -15 °C. Dikwels varieer weerstoestande volgens stadsdele en val nog sneeu in die noorde en weste van Teheran, terwyl bewoners van die suidelike distrikte reeds sonnige weer geniet. Sneeuvalle varieer eweneens van jaar tot jaar. Ná enkele jare met min sneeuval is Teheran op 5 en 6 Januarie 2008 deur 'n kouegolf getref en in 'n dik sneeu- en yslaag gehul sodat die Raad van Ministers oip 6 en 7 Januarie 'n noodtoestand moes verklaar.

Die voggehalte van die lug en jaarlikse neerslae het sedert omstreeks 2000 'n opwaartse neiging getoon wat heel waarskynlik aan bebossingsprojekte en die uitbreiding van groen ruimtes, parke en mere in die stadsgebied te danke is. Tans is die welvarende noorde nog aansienlik groener as die suide van Teheran.

Lugbesoedeling is 'n baie ernstige probleem in die Iranse hoofstad. Teheran is op baie dae in digte rookmis gehul wat skadelike uitwerkings op die gesondheid van sy inwoners het en jaarliks duisende sterftes veroorsaak. Motorvervoer dra 80 persent van die koolstofvrystellings by, die res word aan industriële besoedeling toegeskryf. Om lugbesoedeling te verminder en die gebruikmaking van openbare vervoer aan te wakker, het die Iranse regering in 2007 met die rantsoenering van petrol begin en pryse aansienlik verhoog.

Lugbesoedeling in Teheran word aan geografiese, ekonomiese en infrastrukturele oorsake toegeskryf. So beperk die massiewe Elboers-bergreeks, wat Teheran in die noorde begrens, die invloei van vogtige lug en winde uit die Kaspiese Seegebied van Noord-Iran. Die kombinasie van ultraviolette straling en skadelike stowwe in die lug dra by tot die verhoging van osoonvlakke.

Terwyl byna die helfte van Iran se groot nywerhede aan die stadsrand van Teheran saamgetrek is, voldoen talle motors nie aan huidige omgewingstaandaarde nie. Vliegtuie op Teheran se besige lughawens is 'n ander belangrike bron van lugbesoedeling in die metropool. Die gebrek aan 'n doeltreffende openbare vervoerstelsel het eweneens nadelige uitwerkings op die luggehalte. Die huidige bus- en moltreinnetwerk dek nie die hele stadsgebied nie sodat baie Tehrani's genoodsaak is om òf huurmotors te gebruik òf privaat motors te koop. Verkeersopeenhopings is aan die orde van die dag.

Teheran is op die tektonies aktiewe Iranse Hoogplato geleë waar die Indies-Australiese en die Arabiese Plaat teen die Eurasiese Plaat aanstoot. Ligte aardskuddings word gereeld in die stadsgebied gevoel wat op sowat eenhonderd seismiese breuklyne sit. Op 27 Maart 1830 is byna alle geboue in die hoofstad deur 'n hewige aardbewing vernietig wat 7,0 op die Richterskaal gemeet het. Na ramings het 45 000 mense hul lewens in dié ramp verloor. Ander swaar aardbewings het die gebied in 300 v.C. (7,6 op die Richterskaal), 743 (7,2), 855 (7,1), 958 (7,7), 1177 (7,2), 1383 (7,0), 1665 (6,5) en 1815 (7,1) geskud. Seismoloë het bereken dat daar gemiddeld elke 150 jaar 'n hewige aardbewing in Teheran te wagte kan wees. Aangesien die laaste groot bewing meer as 150 jaar gelede aangeteken is, is die waarskynlikheid hoog dat die gebied in die nabye toekoms deur só 'n ramp getref kan word.

Vir jare reeds word daar debatte oor die verskuiwing van die regeringsetel gevoer. In 2010 het die Iranse regering bekend gemaak dat die plan om Teheran "om veiligheids- en administratiewe redes" as hoofstad te vervang gefinaliseer is. Die Majlis, die Iranse parlement, het Shahroud, Isfahan en Semnan as die drie hoofkandidaatstede vir só 'n verskuiwing genoem.

Daar is planne om 163 staatsondernemings na ander provinsies van Iran te verskuif, net soos 'n aantal universiteite, om die skade, wat deur 'n potensiële aardbewing berokken kan word, te beperk. Die vroeëre president Mahmoud Ahmadinejad het voorgestel dat vyf miljoen hoofstadbewoners in ander landsdele hervestig word. Die Iranse owerheid het reeds begin om alle verdedigingverwante nywerhede na ander gebiede te verskuif, alhoewel hierdie stap oorwegend om militêre redes onderneem word.

Die eerste verwysing na Teheran kom in die van die geleerde Abu Abdallah Muhammad ibn Hammad "at-Tehrani" ar-Razi († 874/875 of 884/885) voor. Teheran was destyds nog 'n nederige dorpie naby die stad Ray wat swaar op vrugtebou gesteun het. Die bewoners is gedeeltelik in ondergrondse grotte of gewelwe gehuisves. Ibn Balchi se "Fars-nama", wat tussen 1108 en 1116 ontstaan het, bevat 'n regstreekse verwysing na Teheran, en – soos talle latere dokumente – na die uitstekende gehalte van plaaslik verboude granaatappels.

Teheran het deel uitgemaak van die Boejiede- en Seldjoeke-ryke waar Ray tydelik as regeringsetel gedien het. Hierdie stad met sy belangrike mark is in die 13de eeu onder meer deur die Arabiese aardrykskundige Yaqut beskryf. Nadat dit in 1220 deur Mongole verower en vernietig is, het Teheran se ondergrondse gewelwe as skuilplek vir die bewoners van Ray gedien. Gaandeweg het Teheran nou self tot 'n groter nedersetting ontwikkel wat in 1340 deur die Persiese geograaf en geskiedkundige Hamdallah Mustaufi (1281–1344) beskryf is.

Eers tydens die bewind van die Safawiede-dinastie het Teheran tot 'n belangrike stad gegroei. Die nedersetting en sy sitadel (die latere Golestan-paleis) is onder Tahmasp I (1513–1576) met 'n muur beskerm. Tahnasp is in 1524 in die ouderdom van tien jaar as opvolger van sy vader, Ismail I, as tweede sjah van die Safawiede-dinastie gekroon.

Onder Abbas I (1571–1629), wat sy ryk tydelik vanuit Teheran geregeer het, is wye strate en lane aangelê. Ook onder Karim Khan (1708–1779), die stigter van die kortstondige dinastie van die Tand-prinse, het Teheran tydelik as regeringsetel gefungeer. Hy het hier 'n paleis laat bou en ook die stadsmuur versterk om aanvalle deur Kadjare af te weer. Ondanks sy militêre oorwinnings – hy het onder meer die Kadjare-leier Mohammed Hassan Khan gedood en sy seun Agha Mohammed Khan (1742–1797) as gyselaar gevange geneem – het Kharim Khan die regeringsetel om veiligheidsredes weer na Shiraz verskuif.

Ondanks sy versterkte stadsmuur was Teheran aanvanklik eerder 'n nedersetting van provinsiale as van nasionale belang. Hierdie situasie het eers met die afsterwe van Karim Khan in 1779 skielik verander. Agha Mohammad Khan kon homself nou uit sy gevangeskap bevry en met die steun van die Kadjare self die bewind oorneem. In 1788 het hy die laaste regent van die Zand-dinastie, Lotf Ali Khan (1769–1794), gevange geneem en ses jaar later om die lewe gebring. Een jaar later het hy sy regeringsetel na Teheran verskuif. In die lente van 1776 het Agha Mohammad Khan homself tot sjah gekroon en sodoende die Kadjare-dinastie gestig.

Omstreeks 1800 was Teheran 'n stad met 15 000 inwoners en 'n oppervlak van sowat vier km². Agha Mohammad Khan se opvolger Fath Ali (1762–1834) het 'n ambisieuse bouprogram aangepak en talle moskees, medresses en paleise laat oprig, waaronder Teheran se bekende Golestan-paleis. Die stadsmuur is gedeeltelik gerestoureer. 'n Ander Kadjare-heerser, Nāser al-Dīn Sjah (1831–1896), het die oorspronklike stadsgebied gedurende sy regeringstyd vervyfdubbel. Onder sy bewind is Teheran se ou stadsmuur afgebreek en deur 'n nuwe versterking met pragtige poorte vervang. In 1883 was Teheran met 'n bevolking van meer as 100 000 reeds die grootste stad in die land. Hierdie demografiese ontwikkeling is deur die beleid van stelselmatige sentralisering nog versterk.

Onder die bewind van Reza Sjah Pahlavi is Teheran in die 1930's nog eens uitgebrei en 'n nuwe hoofstraat dwars deur die stadsgebied gebou, terwyl ou Kadjare-buurte gesloop is. Ook Teheran se historiese stadsmuur is afgebreek, onder meer om plek te maak vir 'n nuwe geometriese straatrooster. Breë reguit lane met bome aan weerskante het nou in noord-suidelike en wes-oostelike rigting geloop en weggedoen met die tradisionele kulturele en sosiale strukture van die historiese Islamitiese buurte. Die nuwe lane het die stad in sektore verdeel waarby welvarende Tehrani's in die noordelike en armer inwoners in die suidelike stadsdele saamgetrek was. Op nasionale vlak het die nuwe Transiranse Spoorweglyn Teheran met die Kaspiese See en die Persiese Golf verbind.

'n Belangrike historiese en politieke gebeurtenis was die Konferensie van Teheran wat tussen 28 November en 1 Desember 1943 gehou en deur die geallieerde leiers Churchill, Roosevelt en Stalin bygewoon is. Van die onderwerpe, wat in die Iranse hoofstad bespreek is, was die geallieerde strategie vir 1944 op die Europese oorlogstoneel en die tyd ná die verwagte oorwinning van die geallieerde moondhede in die Tweede Wêreldoorlog.

Teheran se padnetwerk is in die 1960's en 1970's tydens die regering van sjah Mohammad Reza Pahlavi verder uitgebrei en gemoderniseer. Nuwe nywerhede is in die stad gevestig en die plaaslike infrastruktuur opgeknap.

Weens die toenemende migrasie van plattelandse gebiede na Iran se stede en hoë geboortesyfers het ook Teheran 'n ongekende bevolkingsgroei ervaar. Terwyl die stad in 1966 nog 2,7 miljoen inwoners gehuisves het, het hierdie getal in die volgende dekade volgens die sensus van 1976 tot 4,5 miljoen gestyg.

Tydens die sogenaamde Islamitiese Rewolusie van 1979 het 'n breë front van opposisiegroepe, wat van kommuniste tot Islamiste gestrek het, in opstand teen die outoritêre, wêreldlike en westerse bewind van sjah Mohammed Reza Pahlavi gekom. Ná bloedige onluste en massabetogings het die sjah die land verlaat en ajatolla Ruhollah Khomeini (1902–1989) as geestelike leier uit sy ballingskap in Frankryk na Iran teruggekeer om die Islamitiese Republiek van Iran te proklameer.

Talle hooggeplaaste ondersteuners van die sjah-bewind is tereggestel. Die Verenigde State se weiering om sjah Reza Pahlavi aan Iran uit te lewer, het tot anti-Amerikaanse betogings gelei wat hul hoogtepunt in die besetting van die Amerikaanse ambassade gevind het. Tientalle diplomate en medewerkers is meer as een jaar lank as gyselaars aangehou en – ná 'n mislukte bevrydingspoging deur Amerikaanse lugmageenhede – eers kort ná die inhuldiging van Ronald Reagan as nuwe president en opvolger van Jimmy Carter in Januarie 1981 vrygelaat.

In die Eerste Golfoorlog (1980–1988) is Iran deur Irakese magte aangeval. Teheran was die teiken van Irakese lug- en missielaanvalle, waarby die eerste lugaanval op 22 September 1980 geloods is. Die konflik het met die sogenaamde "stede-oorlog" in 1985 'n nuwe fase bereik toe Iran verskeie kere met ballistiese missiele aangeval is. Die meeste slagoffers was burgerlikes.

Op 21 Oktober 1996 het 'n nuwe sensus plaasgevind waarvolgens Teheran se bevolking 6,8 miljoen beloop het. Volgens amptelike ramings van die Statistieke Sentrum van Iran het die bevolking op 1 Julie 2004 op 7,1 miljoen gestaan.

Nadat 'n sterk aardbewing in 2004 verwoesting in die Iranse stad Bam gesaai het, is debatte oor die verskuiwing van die regeringsetel na seismies minder aktiewe gebiede hervat. Tot dusver is slegs nywerhede na ander landsdele verskuif en het regeringsdepartemente hul hoofkwartiere steeds in Teheran. Daar is egter besluit om in die toekoms geboue op te rig wat bestand teen aardbewings is.

Meer as veertig persent van Iran se ekonomiese aktiwiteite, 30 persent van alle werkgeleenthede in die openbare sektor, 45 persent van alle groot industriële ondernemings en meer as die helfte van alle nywerhede is in Teheran saamgetrek. Die belangrikste industriële sektore is motorvervaardiging, elektroniese en elektriese nywerhede, wapenvervaardiging, tekstiel-, suiker-, sementvervaardiging, en chemiese produkte.

Die aanlegte van Iran se belangrikste motorvervaardigers, "Iran Khodro" en "Saipa", is langs die Karaj-snelweg in die stadsdeel Ekbatan geleë. 'n Olieraffinadery het suid van die stad naby Ray ontstaan. Teheran is daarnaas 'n belangrike handelsentrum vir tapyte en meubels. Iran se meubelbedryf het tot die grootste in die Midde-Ooste gegroei. Die Teheranse Effektebeurs was in die vroeë 21ste eeu een van die suksesvolstes wêreldwyd. Min buitelandse ondernemings het filiale in die stad.

Die uitgestrekte netwerk van snelweë in Teheran is ongeëwenaar in Wes-Asië. Die stad is ook die middelpunt van Iran se spoornetwerk. Openbare vervoermiddels sluit busse en die moderne moltreinnetwerk in. Drie lughawens is in die stadsgebied geleë: die internasionale Mehrabad-lughawe, die internasionale Imam Khomeini-lughawe en die Ghal'eh Morghi-lughawe.

Onder die bewind van sjah Mohammad Reza Pahlavi was daar planne om Teheran volgens die voorbeeld van Manhattan tot die finansiële en sakesentrum van die Midde-Ooste te ontwikkel. Die stadsbuurt Abbasabad sou volgens hierdie planne in 'n sakedistrik met wolkekrabbers omgeskep word. Geen van die projekte is ná die Islamitiese Rewolusie van 1979 verwesenlik nie, behalwe vir die stadsdistrik Shahrak-e Gharb in die noordweste van Teheran wat nog tydens die sjah-regentskap ontstaan het. Shahrak-e Gharb is saam met Ekbatan, 'n buurt met moderne woonstelgeboue, die enigste stadsdeel wat volgens moderne teorieë van stadsbeplanning ontwikkel en gebou is.

Shahrak-e Gharb ("Westelike stad", dikwels ook Shahrak-e Qods genoem) is 'n hoër middelklaswoonbuurt noord van die Milad-toring met indrukwekkende woonstelgeboue en groot winkelsentrums soos Milad-e Nur en Golestan.

Die stadsbuurt Shahrak-e Ekbatan, wat noord van die Mehrabad-lughawe naby die Karaj-snelweg geleë is, is oorspronklik beplan om 75 000 mense te huisves en het vanaf 1975 in drie boufases ontstaan. Altesaam 33 woonstelblokke met tussen vyf en vyftien verdiepings is opgerig, terwyl ook geriewe soos kinderbewaarplase, skole, winkels, restaurante, moskees en geneeskundige instellings ontstaan het. 'n Ander behuisingsprojek, Chaharsad Dastgah ("Vierhonderd eenhede") in Suid-Teheran, het tydens die sjah-bewind in die 1960's ontstaan, terwyl die woonstelle van Shahrak-e Imam Khomeini in die ooste van die stad eers ná die rewolusie gebou is.

Die migrasie van landelike bewoners na stedelike gebiede het net soos vlugtelingstrome uit Wes- en Suidwes-Iran tydens die oorlog met Irak stygende druk op die Teheranse stadsregering uitgeoefen om behuising en werk te voorsien. Die situasie is deur honderdduisende vlugtelinge uit Afghanistan vererger wat Teheran as hul toevlugsoord gekies het. Die gebrek aan stedelike en privaat behuisingsprojekte het 'n geweldige woningstekort in Teheran laat ontstaan, terwyl huurgelde en huispryse die hoogte ingeskiet het.

Gevolglik het bevolkingsgetalle in omliggende voorstede met laer prysvlakke ontplof, en klein dorpies het binne enkele jare tot groot nedersettings sonder stedelike infrastruktuur en geriewe gegroei. Voorbeelde vir die ongekende uitbreiding van voorstadsones is nedersettings soos Eslam-Shahr suidwes van Teheran, Varamin in die suidooste en Shahre Ghods in die weste. Karaj, 'n stad sowat 25 kilometer wes van Teheran, het saam met sy omgewing tot 'n uitgestrekte slaapstad met sowat drie miljoen inwoners ontwikkel.

In die 1990's is nuwe stadsparke en ander groen ruimtes aangelê. In Noord-Teheran se welvarende stadsbuurte moes egter talle groen ruimtes en historiese villas plek maak vir nuwe luukse woonstelgeboue. Daardie soort bouprojekte is egter allesbehalwe 'n verligting vir Teheran se eiendomsmark aangesien min Tehrani's woonstelle in hierdie buurte kan bekostig. Baie eienaars stel ook nie belang om woonstelle onmiddellik te verkoop of te verhuur en laat hulle liewer leeg staan totdat pryse verder gestyg het.

Nog in die vroeë 20ste eeu was daar geen universiteit in Teheran nie. Die enigste moderne tersiêre onderwysinstellings was Darolfonoon (soms ook Dar al-Funun gespel), wat in die middel van die 19de eeu tydens die premierskap van Mirza Taqi Khan Amir Kabir gestig is, en die Skool vir Politieke Wetenskappe wat in die vroeë 20ste eeu in die lewe geroep is. Die eersgenoemde, 'n politegniese instelling, het opleiding in geneeskunde, ingenieurs- en basiese wetenskappe, en vreemde tale verskaf, terwyl die laasgenoemde as historiese voorloper van Iran se eerste regskool beskou word. Dit was veral Islamitiese geestelikes wat die stigting van wêreldlike onderwysinstellings probeer verhoed het, onder meer omdat hulle sulke instellings as 'n bedreiging vir hul belangrike monopolie op onderwys en regsgeleerdheid beskou het.

In die loop van die 20ste eeu het nogtans 'n groot aantal hoër onderwysinstellings in Teheran ontstaan, waaronder byna vyftig kolleges en universiteite, wat van die hoofstad die sentrum van onderwys en wetenskaplike navorsing in Iran gemaak het. Sommige van hierdie instellings het 'n sentrale rol in die politieke geskiedenis van die land gespeel.

Die belangrikste en mees gesiene tersiêre instellings in Teheran is die Universiteit van Teheran, die Teheranse Universiteit vir Mediese Wetenskappe en die Sharif Universiteit vir Tegnologie. Die Universiteit van Teheran is die oudste universiteit in Iran en ook een van die oudstes in Sentraal- en Suid-Asië. Die lang lys van groot universiteite sluit daarnaas die Allameh Tabatabaei-Universiteit, die Amirkabir-Universiteit vir Tegnologie, die Politegniese Skool van Teheran, die Iranse Universiteit vir Wetenskappe en Tegnologie, die Iranse Universiteit vir Mediese Wetenskappe, die Islamitiese Azad-Universiteit, die K.N. Toosi-Universiteit vir Tegnologie, die Iranse Instituut vir Polimere en Petrochemie, die Shahid Beheshti-Universiteit, die Shahed-Universiteit en die Tarbiat Modarres-Universiteit in.

Samuel M. Jordan, na wie Jordanlaan in Teheran vernoem is, het 'n baanbrekersrol gespeel by die stigting van die Amerikaanse Kollege van Teheran (tans die Alborz Hoërskool). Naas die grootste militêre akademie van Iran is ook 'n aantal teologiese kweekskole in Teheran gesetel.





</doc>
<doc id="32554" url="https://af.wikipedia.org/wiki?curid=32554" title="Noord-Dakota">
Noord-Dakota

Noord-Dakota (Engels: "State of North Dakota") is 'n deelstaat in die middeweste van die Verenigde State van Amerika. Die hoofstad is Bismarck en die grootste stad Fargo. Dit is die 19de grootste deelstaat met 'n oppervlakte van 183 272 vierkante kilometer. 

Noord-Dakota het 'n bevolking van sowat 672 000 en word in die noorde deur Kanada (provinsies: Saskatchewan en Manitoba), in die ooste deur Minnesota, in die suide deur Suid-Dakota, en in die weste deur Montana begrens. Die staat lê in die Bo-middeweste en in die Groot Vlaktes. Dit het 'n tipiese vastelandsklimaat met warm somers en lang, koue winters.

Die naam "Dakota" is 'n woord uit die Lakota-taal en beteken "ewige vriend." 

Noord-Dakota se byname is "Peace Garden State", "Roughrider State", "Flickertail State", "The 701" en "Norse Dakota" (die woord "Norse" verwys na die groot getalle Skandinawiërs wat hulle in Noord-Dakota gevestig het). Na Noord-Dakota word as Amerika se veiligste deelstaat verwys, selfs al is dit net in die derde plek van die veiligste VSA-deelstate, ná New Hampshire en Maine.


</doc>
<doc id="32559" url="https://af.wikipedia.org/wiki?curid=32559" title="Soekenjin">
Soekenjin

'n Soekenjin is 'n rekenaarprogram wat ontwerp is om deur groot hoeveelhede inligting te soek. Die gebruiker verskaf sleutelwoorde waarna gesoek moet word, waarna die soekenjin 'n lys van relevante resultate lewer. 'n Soekenjin maak gebruik van 'n algoritme wat besluit watse resultate belangriker is as ander, en rangskik daarna die belangrikste resultate heel bo (of volgens voorkeure). Inligting waardeur gesoek kan word sluit in: webbladsye, beelde, en ander lêertipes. Sekere soekenjins kan ook data in nuusgroepe en databasisse deursoek.

Verskeie soekenjins is op die Internet beskikbaar wat webbladsye op webwerwe kan deursoek. Die bekendste soekenjin op die Internet is Google. Google is ook die enigste internasionale websoekenjin wat se koppelvlak in Afrikaans beskikbaar is (webblaaier se voorkeurtaal moet na Afrikaans gestel word om dit te sien).

Van die meer bekende websoekenjins sluit in:

Hier is 'n paar van die meer bekende Afrikaanse soekenjins op die Internet:



</doc>
<doc id="32560" url="https://af.wikipedia.org/wiki?curid=32560" title="Webbladsy">
Webbladsy

'n Webbladsy of webblad is 'n dokument wat met 'n webblaaier oopgemaak kan word en geskik is vir plasing op die Internet. Dié dokumente word gewoonlik met HTML- of XML-kode opgestel. Die bronkode word dan deur die webblaaier omgeskakel na 'n leesbare bladsy. Webblaaie kan ook media (soos beelde, video's, en oudio-lêers), asook skakels (URL's) na ander webbladsye bevat.



</doc>
<doc id="32563" url="https://af.wikipedia.org/wiki?curid=32563" title="Pous Gelasius">
Pous Gelasius

Pous Gelasius kan verwys na een van twee pouse van die Rooms-Katolieke Kerk nl:



</doc>
<doc id="32567" url="https://af.wikipedia.org/wiki?curid=32567" title="Suid-Dakota">
Suid-Dakota

Suid-Dakota (Engels: "State of South Dakota") is 'n deelstaat in die middeweste van die Verenigde State van Amerika. Dit is vernoem na die Lakota en Dakota inboorlingstamme. Suid-Dakota se hoofstad is Pierre en die grootste stad is Sioux Falls. Dit het 'n oppervlakte van 199 905 vierkante kilometer en 'n bevolking van 814 180. Suid-Dakota word in die noorde deur Noord-Dakota, in die ooste deur Minnesota en Iowa, in die suide deur Nebraska, en in die weste deur Montana en Wyoming begrens. Dit was die 40ste deelstaat wat tot die Unie toegelaat is.

Suid-Dakota se byname is "The Mount Rushmore State" en "The Sunshine State". Die deelstaat se leuse is "Under God the people rule" (met God as hoof regeer die volk).

Mount Rushmore, wat in die Black Hills lê, is 'n historiese gedenkwaardigheid.


</doc>
<doc id="32569" url="https://af.wikipedia.org/wiki?curid=32569" title="Pous Gelasius II">
Pous Gelasius II

Gelasius II was die 161ste pous van die Rooms-Katolieke Kerk.

Pous Gelasius II is gebore as Giovanni da Gaeta (ook Giovanni Coniulo) ongeveer in 1058 in Gaeta, Italië. Voor sy verkiesing was hy 'n Benediktynse monnik in die klooster van Monte Cassino, adviseur van Pous Paschalis II en kanselier van die Vatikaan. Pous Urbanus II stel hom aan as kardinaal-deken van Santa Maria in Cosmedin. As kanselier van 1089 tot 1118 hervorm hy die Vatikaan se administrasie drasties. Permanente klerke word aangestel om pouslike dokumente te hanteer. Sedert sy termyn as kanselier het dit gebruik geword dat die kanselier altyd 'n kardinaal moet wees en dat die pos lewenslank is of totdat die kanselier tot pous verkies word. Op 24 Januarie 1118 volg hy Pous Paschalis II op en regeer tot sy dood op 29 Januarie 1119. Hy word opgevolg deur Pous Callixtus II.
Die naam ‘Gelasius’ beteken 'die gelukkige' in Grieks.

Pous Gelasius II se bewind staan in die teken van die investituurstryd. Hy is tot pous verkies sonder die medewete van keiser Hendrik V en deur 'n voorstander van die keiser, Cencio II Frangipane gevange geneem. Die volk van Rome het egter in opstand gekom en die pous bevry. Die keiser het met 'n leër na Rome gekom en die pous verdryf na Cluny in Frankryk. Die keiser installeer Maurits Bourdin as Teenpous Gregorius VIII. Gelasius het die banvloek oor die keiser uitgespreek.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32572" url="https://af.wikipedia.org/wiki?curid=32572" title="Wyoming">
Wyoming

Wyoming (Engels: "State of Wyoming") is 'n deelstaat in die weste van die Verenigde State van Amerika met 'n oppervlakte van 253 348 km² en 'n bevolking van 563 626 (2010). Die hoofstad en grootste stad is Cheyenne. 

Wyoming word in die noorde deur Montana, in die ooste deur Suid-Dakota en Nebraska, in die suide deur Colorado en Utah, en in die weste deur Montana, Idaho, en Utah begrens. Dit lê tussen die Rotsgebergte en die Groot Vlaktes (wat 'n gebied van grasvlaktes is). Die Yellowstone Nasionale Park is in die noordooste van Wyoming geleë. Wyoming is die 44ste deelstaat wat tot die Unie toegelaat is.

Wyoming se byname is "Equality State" en "Cowboy State". Die naam Wyoming kom van die Munsee-woord "xwé:wamənk", wat "aan die groot rivier se plat kant" beteken.


</doc>
<doc id="32578" url="https://af.wikipedia.org/wiki?curid=32578" title="Nevada">
Nevada

Nevada (Engels: "State of Nevada") is 'n deelstaat in die weste van die Verenigde State van Amerika. Dit is die 36ste deelstaat wat tot die Unie toegelaat is. Die hoofstad is Carson City en die grootste stad is Las Vegas. 

Nevada het 'n oppervlakte van 286 367 vierkante kilometer en 'n bevolking van sowat 2,7 miljoen. Nevada word in die noorde deur Oregon en Idaho, in die ooste deur Utah, in die suide deur Arizona en Kalifornië, en in die weste deur Kalifornië begrens. Dit het 'n droë klimaat weens sy geografiese ligging in die Mojave-woestyn. In die algemeen kry Nevada relatief min reënval.

Die berugte en geheime "Area 51" lugmagbasis is in Nevada geleë.

Nevada se byname is "Silver State", "Sagebrush State" en "Battle Born State".


</doc>
<doc id="32587" url="https://af.wikipedia.org/wiki?curid=32587" title="101 Bataljon">
101 Bataljon

101 Bataljon (voorheen 1 Owambo Bataljon) was 'n bataljon van die Suid-Afrikaanse Weermag.

2RAB (Tweede Regiment Algoabaai) onder bevel van kommandant Robin Field het opdrag gekry om in die tweede helfte van 1977 vir drie maande lank die verantwoordelikheid te aanvaar vir 'n bepaalde subsektor (met hoofkwartier te Okotope) van sektor 10 in die operasionele gebied.

Ná inleidende operasionele opleiding te Oshivelo is 2RAB in die Okotopegebied ontplooi.
Drie van 2RAB se pelotonsersante is op afgedeelde diens na 1 Owambo Bataljon (later: 101 Bataljon) se opleidingsbasis by Ondangwa gestuur vir die eerste plaaslike opleiding van 'n nuwe inname Owambosoldate. Dié driemanskap het bestaan uit sersante Lawrie Evans, Selwyn Gray en Petrus Potgieter.


</doc>
<doc id="32588" url="https://af.wikipedia.org/wiki?curid=32588" title="Klipwerf">
Klipwerf

Klipwerf is ’n bekende Suid-Afrikaanse musiekgroep wat boeremusiek speel. Die groep is in 1969 gestig deur Hentie Visagie en sy seuns, Johann en Kobus, saam met Nicol Louw. Hulle eerste album is eers in 1988 opgeneem (20 jaar ná stigting). Huidige lede is: Kobus Visagie (klawerbord), Genè van Niekerk (klawerbord), Johnny Dreyer (tromme) en Willie Burger (kitaar).

In 2010 ontvang hulle ’n SAMA-toekenning in die kategorie "beste Afrikaanse tradisionele musiek" vir "Hantam Carnival".

Van Klipwerf se albums sluit in:




</doc>
<doc id="32589" url="https://af.wikipedia.org/wiki?curid=32589" title="Noise-musiek">
Noise-musiek

Noise-musiek is een van vele musiekgenres wat gekenmerk word deur nie-tradisionele musiekinstrumente. Noise-musiek mag, byvoorbeeld, insluit: gemanipuleerde opnames, stoornis, terugkoppeling, masjiengeraas, baanwerkverbuigde instrumente, nie-musikale stemelemente, of enige ander bronne van geraas.

Praktisyns en entoesiaste van die genre verwys in die algemeen nie hierna as "noise-musiek" nie, maar verkies eerder die term "noise".




</doc>
<doc id="32590" url="https://af.wikipedia.org/wiki?curid=32590" title="Bevuisting">
Bevuisting

Bevuisting is 'n seksuele aktiwiteit waar 'n hand of vuis in die vagina of anus gesteek word. Gewoonlik behels bevuisting nie die forsering van 'n gebalde vuis in die vagina of anus nie. Al vyf vingers word eerder reguit, en so na as moontlik aan mekaar, gehou (in die vorm van 'n snawel), en dan stadig in 'n goed gelubrikeerde vagina of anus gesteek (Herrman 1991:47). Wanneer die hand binne is, word die vingers in 'n vuis gevou of reguit gehou. In kragdadiger vorme van bevuisting word 'n gebalde vuis ingesteek en stadig onttrek. Meer ervare bevuistes mag twee vuiste (dubbelbevuisting) in die vagina of anus ontvang. In die geval van dubbelbevuisting word plesier ervaar uit die rek van die anus of vaginale wand, eerder as van die in-en-uit beweging van die hande (Herrman 1991:58).

Die proses van bevuisting kan die vagina of anus beskadig. Normaalweg sal dit seer en pynlik wees, maar kan ook tot langdurige en ongemaklike infeksies lei. Daar is selfs gevalle beskryf waar bevuisting die dood tot gevolg gehad het.


</doc>
<doc id="32592" url="https://af.wikipedia.org/wiki?curid=32592" title="Wes-Virginië">
Wes-Virginië

Wes-Virginië (Engels: "State of West Virginia") is 'n deelstaat in die Appalachegebied van die Verenigde State van Amerika. Dit het 'n oppervlakte van 62 755 vierkante kilometer en 'n bevolking van sowat 1,85 miljoen. Die hoofstad en grootste stad is Charleston. 

Wes-Viginië word in die noorde deur Pennsilvanië, in die ooste deur Maryland en Virginië, in die suide deur Virginië, en in die weste deur Ohio en Kentucky begrens. Dit is die 35ste deelstaat wat tot die Unie toegelaat is. Gedurende die Amerikaanse Burgeroorlog het Wes-Virginië van Virginië losgebreek (1863). Die deelstaat is welbekend vir sy natuurlike skoonheid.

Wes-Viginië se bynaam is "Mountain State".


</doc>
<doc id="32599" url="https://af.wikipedia.org/wiki?curid=32599" title="Marktl">
Marktl

Marktl, soms nie-amptelik Marktl am Inn genoem, is 'n markdorp in die Opper-Beierse distrik Altötting en administratiewe setel van die gelyknamige munisipaliteit waarin verskeie nedersettings saamgesluit het. Die dorp het bekendheid verwerf as geboorteplek van kardinaal Josef Ratzinger (Pous Benedictus XVI).

Die stigting "Geburtshaus Papst Benedikt XVI." is in 2005 gestig, en is die eienaar van die Geboortehuis van Pous Benedictus XVI in Marktl. 

Met die inwilliging van die 'Freisinger Bischofskonferenz' (Biskopskonferensie van Freiburg) het Wilhelm Schraml, Biskop van Passau, 'n kerklike stigting in openbare reg ter weg gebring. In Desember 2005 is dit amptelik herken deur die Beierse Staatsministerie vir onderwys en kultuur. Die „Stiftung Geburtshaus Papst Benedikt XVI.“ kon daarvoor die benodigde geld opbring, om vir die 80ste verjaarsdag van Benediktus XVI. op 16 April 2007 die geboortehuis in 'n eerste stap te open. Die veranderinge in die huis sal in die volgende maande geskied, sodat tot by die opening daarvan verskillende kamers vertoon kan word. In die selfde tyd organiseer die stigting en die verantwoordelike teologiereferent, Ludwig Raischl, voorwerpe vir die verskeie kamers. Die idee van die stigting was om die „Stiftung Geburtshaus Papst Benedikt XVI.“, aan hierdie oord die persoonlike en geestelike lewensweg van Pous Benediktus XVI ten toon te stel. Die inisiatief het oorspronklik gekom vanaf sy familie (onder andere Familie Werhahn in Neuss) en die voormalige aartsbiskop van Keulen, Josef Kardinaal Frings, wie se konsilieteoloog die destydse teologieprofessor Joseph Ratzinger (in Bonn) was. Webwerf: http://www.papsthaus.eu/




</doc>
<doc id="32601" url="https://af.wikipedia.org/wiki?curid=32601" title="Maryland">
Maryland

Maryland (Engels: "State of Maryland") is 'n deelstaat in die Middel-Atlantiese gebied van die Verenigde State van Amerika. Dit was die sewende deelstaat om die Grondwet van die Verenigde State te bekragtig (1787 in Philadelphia, Pennsilvanië). Die hoofstad is Annapolis en die grootste stad is Baltimore. Dit het 'n bevolking van omtrent 5,8 miljoen en 'n oppervlakte van 12 407 vierkante kilometer. Maryland word in die noorde deur Pennsilvanië, in die ooste deur Delaware, in die suide deur Virginië en Washington, D.C., en in die weste deur Wes-Virginië begrens. Die Atlantiese Oseaan lê in die suide. 

Maryland was oorspronklik 'n Britse kolonie, en was een van die dertien kolonies wat teen die Britse kroon opgestaan het.

Maryland se byname is "Old Line State", "Free State", "Little America" en "America in Miniature". Die deelstaat se leuse is "Fatti maschii, parole femine" (Italiaans: manlike dade, vroulike woorde). 


</doc>
<doc id="32604" url="https://af.wikipedia.org/wiki?curid=32604" title="Silesies">
Silesies

Silesies (Duits: "Schlesisch", Silesies: "ślůnsko godka", "ślůnski", somtyds ook "pů našymu") maak deel uit van die Legitiese groep van die Wes-Slawiese tale, 'n subgroep van die Indo-Europese taalfamilie. Meestal deur mense in Bo-Silesië in Pole gepraat word, maar ook in Tsjeggië en Duitsland. In 2011 het 509 000 mense hulleself as moedertaalsprekers verklaar. ISO: "szl".

Daar is nie 'n enkele Silesiese alfabet nie. Die Silesies-sprekers is gewoond om hulle taal met Poolse karakters te skryf. In 2006 word die nuwe Silesiese alfabet saamgestel, gebaseer op al die Silesiese manuskripte (daar is 10 van hulle). Dit word wyd op die Internet gebruik, asook in die Silesiese Wikipedia.

Aa Bb Cc Ćć Čč Dd Ee Ff Gg Hh Ii Jj Kk Ll Mm Nn Ńń Oo Pp Rr Řř Ss Śś Šš Tt Uu Ůů Ww Yy Zz Źź Žž

En sekere diagrawe: Ch Dz Dź Dž.



</doc>
<doc id="32609" url="https://af.wikipedia.org/wiki?curid=32609" title="Delaware">
Delaware

Delaware (Engels: "State of Delaware") is 'n deelstaat in die Middel-Atlantiese gebied van die Verenigde State van Amerika. Die hoofstad is Dover en die grootste stad is Wilmington. 

Delaware het 'n bevolking van 0,9 miljoen en 'n oppervlakte van 6 452 vierkante kilometer. Delaware word in die noorde deur Pennsilvanië, in die ooste deur New Jersey, en in die suide en weste deur Maryland begrens. Die Atlantiese Oseaan asook die Delaware Baai lê in die ooste. Delaware is die tweede kleinste deelstaat, maar dit is die eerste deelstaat wat tot die Unie toegelaat is. Danksy die ligging digby die Atlantiese Oseaan het die deelstaat 'n matige klimaat.

Delaware se byname is "The First State", "The Small Wonder State", "Blue Hen State", en "The Diamond State". Die deelstaat is vernoem na die Delawarerivier wat na Thomas West, 3de Baron De la Warr (1577-1618) vernoem is.


</doc>
<doc id="32616" url="https://af.wikipedia.org/wiki?curid=32616" title="Pous Callixtus II">
Pous Callixtus II

Callixtus II was die 162ste pous van die Rooms-Katolieke Kerk.

Pous Callixtus II is gebore as Guido van Boergondië (ook Guy de Vienne) ongeveer in 1060 in Quingey, Frankryk. Hy was die seun van graaf Willem I van Boergondië en Stephania van Longwy-Metz. Sy broer Hugo word aartsbiskop van Besançon en sy ander broer is die heilige Octavianus. Sy suster Clementina trou met Robrecht I van Vlaandere en sy suster Gizela met Humbert II van Savoje. In 1088 word hy deur Pous Paschalis II aangestel as aartsbiskop van Vienne en pouslike gesant in Frankryk. Op 1 Februarie 1119 volg hy Pous Gelasius II op en regeer tot sy dood op 13 Desember 1124. Hy word opgevolg deur Pous Honorius II.
Die naam ‘Callixtus’ beteken 'die mooiste'.

Pous Callixtus se bewind het moeilik begin. Keiser Hendrik V het alreeds tydens Pous Gelasius II se bewind, Teenpous Gregorius VIII in Rome geïnstalleer. Op 30 Oktober 1119 word Hendrik en Gregorius geëkskommunikeer en in 1120 kan Callixtus Rome binne trek en Gregorius na 'n klooster verban. Een jaar later eindig die investituurstryd met die Konkordaat van Worms (23 September 1122) waar die pous die geestelike reg kry om kerklui aan te stel, maar die keiser sy regte behou by wêreldlike aanstellings.

Die pous bevorder die bedevaart na Santiago de Compostella waar Raymond, nog 'n broer van Callixtus koning was. Santiago de Compostella word 'n aartsbisdom en 'n "heilige stad" gelykstaande aan Rome en Jerusalem.

Callixtus hou die eerste Konsilie van Laterane op 18 Maart 1123 en bestry simonie en die konkubinaat van die geestelikheid. In 1120 verklaar hy die Walliese biskop Dawid van Menevia heilig en in 1123 Sint Koenraad van Constance.

Die pous se houding teenoor Jode was baie positief. Hy verbied die bekering onder dwang omdat "..van die gedwonge aanvaarding van die Christendom, kan geen volharding verwag word nie ..". Hy verbied ook die Jodevervolging, laat Jode toe om vrylik hulle godsdiens te beoefen en verbied die ontering van Joodse begraafplase. Sy beleid word deur volgende pouse gevolg en word genoem in die bul "Sicut Judæs" van Pous Innocentius II en briewe van Pous Eugenius IV.

'n Paar geskrifte van Pous Callixtus II het bewaar gebly. Onder hulle is:

Pous Callixtus III word as salige vereer in die Rooms-Katolieke Kerk. Sy feesdag is 12 Desember.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32622" url="https://af.wikipedia.org/wiki?curid=32622" title="Pous Honorius II">
Pous Honorius II

Honorius II was die 163ste pous van die Rooms-Katolieke Kerk.

Pous Honorius II is gebore as Lamberto Scannabecchi ongeveer in 1060 in die gehuggie Fiagnano van die dorp Casalfiumanese naby Imola, Italië. Voor sy verkiesing was Lamberto eers aartsdeken van Bologna en later kardinaal-biskop van Ostia en Velletri (vanaf 1117) en pouslike legaat van Pous Callixtus II aan die hof van keiser Hendrik V (vanaf 1119). Op 21 Desember 1124 volg hy Pous Callixtus II op en regeer tot sy dood op 13 Februarie 1130. Hy word opgevolg deur Pous Celestinus II.
Die naam ‘Honorius’ beteken 'eerbaar'.

By die pousverkiesings in 1124 is Teobaldo Boccadipecaora tot Pous Celestinus II verkies, maar Roberto Frangipani het die verkiesing versteur met gewapende mag en het Scannabecchi as pous uitgeroep. Na 'n paar dae het Honorius bedank omdat hy nie deur geweld aan die mag wou kom nie. Die kardinale wat Celestinus gesteun het, het dit goed ontvang. Celestinus het na 'n baie kort pontifikaat bedank en Honorius is op 21 Desember 1124 regmatig tot pous verkies.

Tydens sy pontifikaat word die kloosterorde van die Norbertyne goedgekeur op 26 Februarie 1126 en ook die Orde van die Tempeliers.

Honorius het graaf Willem van Normandië in die ban gesit weens sy huwelik met die dogter van graaf Fulco van Anjou omdat sy naby familie was. Graaf Roger van Sisilië is ook in die ban gesit weens sy aansprake op dele van Italië, wat deel was van die pouslike staat.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32628" url="https://af.wikipedia.org/wiki?curid=32628" title="Idaho">
Idaho

Idaho (Engels: "State of Idaho") is 'n deelstaat in die Pasifiese-Noordwes-streek van die Verenigde State van Amerika. Die deelstaat se grootste stad en hoofstad is Boise. 

Idaho het 'n bevolking van sowat 1,6 miljoen en 'n oppervlakte van 216 632 vierkante kilometer. Idaho word in die noorde deur Kanada (Brits-Kolombië ), in die ooste deur Montana en Wyoming, in die suide deur Utah en Nevada, en in die weste deur Washington en Oregon begrens. Dit is een van die state wat in die Rotsgebergte lê, en dit het 'n groot oorvloed natuurlike hulpbronne.

Idaho se byname is "Gem State" en "Spud State" (aartappel-staat). Die etimologie van die woord Idaho is onseker.


</doc>
<doc id="32631" url="https://af.wikipedia.org/wiki?curid=32631" title="Mike Schutte">
Mike Schutte

Michael Richard Schutte (9 Desember 1950 – 14 Julie 2008), beter bekend as Mike Schutte, was 'n legendariese Suid-Afrikaanse swaargewig bokskampioen wat as "Die Tenk" bekend gestaan het. Schutte is op 9 Desember 1950 in Boksburg gebore. Hy het die SA swaargewigtitel in 1975 teen Jimmy Richards verower, maar dit weer in 1976 aan Gerrie Coetzee afgestaan. Sy afrigter was Alan Toweel.

Na sy boksloopbaan tot 'n einde gekom het, het Schutte in die openbare oog gebly as rofstoeier, akteur en sanger. Hy sal ook onthou word vir die talle Mike-grappies wat die rondte gedoen het, en wat hy self ook oorvertel het.

Schutte is op 14 Julie 2008 in 'n hospitaal in Vanderbijlpark oorlede.

Schutte ook in die 1986-rolprent, "You Must Be Joking!" te sien saam met bekendes soos Carike Keuzenkamp, Kallie Knoetze, Leon Schuster, Rina Hugo en Janine Pretorius.



</doc>
<doc id="32633" url="https://af.wikipedia.org/wiki?curid=32633" title="Pous Innocentius">
Pous Innocentius

Pous Innocentius kan verwys na 'n aantal pouse en 'n teenpous van die Rooms-Katolieke Kerk nl:



</doc>
<doc id="32636" url="https://af.wikipedia.org/wiki?curid=32636" title="Virginië">
Virginië

Virginië (Engels: "Commonwealth of Virginia") is 'n deelstaat aan die Atlantiese kus van die Verenigde State van Amerika. Dit is genoem na Elisabeth I van Engeland (Virgin Queen). Die hoofstad is Richmond en die grootste stad is Virginia Beach. Dit het 'n bevolking van sowat 8 miljoen en 'n oppervlakte van 110 785 vierkante kilometer. Virginië word in die noorde deur Maryland en Wes-Virginië, in die suide deur Noord-Carolina en Tennessee, en in die weste deur Wes-Virginië en Kentucky begrens. Die Atlantiese Oseaan lê in die ooste. Virginië het 'n ryk geskiedenis van politieke gebeure. Verskeie van die Amerikaanse presidente is in Virginië gebore.

Virginië se byname is "Old Dominion" en "Mother of Presidents".


</doc>
<doc id="32637" url="https://af.wikipedia.org/wiki?curid=32637" title="Alg">
Alg

Alge ("enkelvoud" alg) is 'n groep eenvoudige, tipies outotrowe organismes, met 'n groot verskeidenheid wat wissel van eensellige tot meersellige vorme. Die grootste en mees komplekse vorme is die seewiere. Hulle fotosinteer net soos plante en is eenvoudig omdat hulle nie die organe bevat wat tipies in landelike plantegroei aangetref word nie. 

Die prokariotiese "sianobakterieë" (dikwels na verwys as die blougroen alge) was tradisioneel ingesluit in die groep "alge" in ouer handboeke, maar word nie langer as sodanig deur moderne wetenskaplikes geklassifiseer nie en hulle beperk die term "alge" tot eukariotiese organismes. Alle ware alge het daarom 'n kern wat deur 'n membraan omsluit is en bevat chloroplaste in een of meer membrane.

Die klassifikasie word gewoonlik op die samestelling van die fotosinterende pigmente in die sel, die aard van die reserwevoedsel en ander morfologiese kenmerke gebaseer. Sommige bioloë beskou wiere of alge as lede van die planteryk. Die huidige tendens is egter om hulle in die ryk "Protista" te klassifiseer. Hulle is fotosinterende organismes wat in alle vogtige omgewings op aarde voorkom, hetsy in die oseane of op die hoogste bergspitse, terwyl hulle selfs op kaal rotse of op glasruite kan groei.

Alle alge het chlorofil ('n groen fotosintetiese pigment), maar dit kan by baie groepe nie openlik gesien word nie weens die aanwesigheid van ander pigmente. Die meeste van die organismes is klein, eensellige eukariote en vorm die plant- of fitoplankton, wat uiters noodsaaklik is vir ander lewende organismes as voedselbron en as bron van suurstof. 

Die spesies wat nie fotosintetiese pigmente het nie, leef saprofities (hulle verteer dooie organiese materiaal), terwyl 'n paar spesies parasities kan leef. Sommige spesies in die vogtige trope leef in water wat op plante se blare en stingels aangetref word (epifities) en is nie parasiete nie. Ander spesies kan nie-parasities binne plantselle leef en word dan endofiete genoem. 

Sommige groenwiere en blougroen bakterieë (blouwiere) leef simbioties met sekere skimmelspesies. Die verhoudings is besonder heg en die organismes word korsmosse (ligene) genoem. Wiere kan ook in die liggaamsholtes van diere en die mens voorkom. Die genus "Chlorella" vorm simbiotiese verhoudings met die varswaterpoliepe van die genus "Hydra". 

Spesies van die genera "Anabaeniolum" en "Simonsiella" word in die dermkanaal van verskillende soogdiere aangetref. Die varswaterspesies is oor die hele wêreld versprei en kan in sneeu, warmwaterbronne, riviere, waterplasse, ensovoorts, aangetref word. Verskillende wierfloras word in die Stille, Atlantiese en Indiese Oseaan aangetref. Elke oseaan het ook sy eie kenmerkende spesies vir die Arktiese, Antarktiese, gematigde, subtropiese en tropiese sones. 

Die wiervegetasie langs die kuste kom ook in duidelike sones voor. 'n Mens tref hoofsaaklik blougroenbakterieë (blouwiere; phylum "Cyanophyta" is die ou naam) in die spatsone aan. Bruinwiere word hoofsaaklik in die tussengetysone aangetref. Die organismes moet gehard wees, want hulle moet periodieke uitdroging, varswater (wanneer dit reën) en golfaksie kan oorleef. Langs die Suider-Afrikaanse weskus kom veral die bruinwiere "Laminaria palIida" en "Ecklonia" "maxima" in die tussengetysone voor. 

'n Aantal rooiwierspesies kom in veral rotspoele en die infragetyband (die streek onder die laagwatermerk) voor. Die volgorde waarin al die wiere voorkom, hang af van die aard van die seebodem, die waterdiepte en die hoeveelheid lig wat tot die organismes deurdring. By groter dieptes kan die wiervegetasies groot onderwaterwoude vorm, wat skuil en broeiplekke aan groot getalle diere verskaf.

Die sistematiese indeling van wiere word voortdurend deur kenners hersien. Die meeste stelsels is arbitrêr en die indeling word verder bemoeilik omdat wiere eensellig, kolonievormend of draadvormig kan wees, terwyl party 'n tallusvorm het. Die kleinste spesies kan 0,8 μm wees, terwyl die grootstes tussen 60 en 90 m lank kan wees. Teenswoordig word die blouwiere nie meer as wiere beskou nie, maar as blougroenbakterieë van die ryk "Monera". Hulle behoort tot die afdeling "Cyanophyta". 

Die ander wiere behoort tot die ryk "Protista" en hulle word in die volgende afdelings ingedeel: die euglenofiete ("Euglenophyta"); die dinoflagellate ("Pyrrophyta"); die groenalge en diatome ("Chlorophyta"); die bruinalge (Phaeophyta) en die rooiwiere (Rhodophyta). Die alge word geklassifiseer volgens hul pigmentsamestelling, die chemiese eienskappe van hul reserwevoedsel, die aantal en die inplantingswyse van die sweephare (flagella), asook die chemiese en fisiese eienskappe van die selwand. 

Die meeste groepe ondergaan ŉ duidelike en kenmerkende lewensiklus, terwyl 'n generasiewisseling waar geslagtelike en ongeslagtelike fases mekaar afwissel, ook by baie groepe voorkom. Die verskillende kleure van die groepe word veroorsaak deur 'n verskeidenheid kleurstowwe (pigmente) wat in die plastiede voorkom. Groenwiere het veral chlorofil, 'n groen pigment, bruinwiere het veral fukoxantien. Die rooi kleur van rooiwiere word deur die pigmente fikobilien, fikoëritrien en fikosianien veroorsaak. 

Stysel is die belangrikste reserwestof in groenalge, terwyl mannitol en lamarien in bruinwiere, asook floridosied en mannogliseraat in rooiwiere voorkom. Die groot wierspesies word deur die mens en diere geëet en hulle kan vir 'n verskeidenheid doeleindes in die nywerheid toegepas word. Wiere bevat benewens water 50 % proteïene, 20 % koolhidrate, 20 % vet en 10% mineraalsoute. In sommige Oosterse lande word wiere as ŉ voedselbron gebruik, terwyl bruinwiere soos die genera "Ecklonia", "Eisenia" en "Sargassum" tot bemestingstowwe verwerk word. 

Sommige rooiwiere (genus Gelidium) lewer ŉ jellieagtige stof, agar-agar, wat as ŉ bindmiddel in rome, tandepasta, roomys, fotografiese emulsies en baie farmaseutiese produkte gebruik word. Daarby word agarjellie ('n afgekoelde voedingsmedium met 1 tot 2 % agar-agar) in laboratoria as 'n substraat vir die kweek van bakterieë gebruik. Die skelette van diatome word in veral poleermiddels en filters gebruik.



</doc>
<doc id="32638" url="https://af.wikipedia.org/wiki?curid=32638" title="Oos-Berlyn">
Oos-Berlyn

Die term Oos-Berlyn is in Westerse lande gebruik om na die Sowjetsektor van Berlyn te verwys wat in 1945 ná die einde van die Tweede Wêreldoorlog geskep is en die oostelike stadsdistrikte behels het. Die drie Westerse (Amerikaanse, Britse en Franse) sektore het as Wes-Berlyn bekend gestaan.

Oos-Berlyn het aanvanklik as die administratiewe sentrum van die Sowjet-besettingsone in Duitsland gedien en het tussen 1949 en 1990 de facto as hoofstad en regeringsetel van die Duitse Demokratiese Republiek (DDR) gefungeer. Die status van Oos-Berlyn was omstrede; volgens die drie westelike Geallieerdes het dit de jure steeds deel uitgemaak van die gedemilitariseerde Berlyn onder beheer van die Geallieerde magte Verenigde State, Verenigde Koninkryk, Frankryk en Sowjetunie, en nie van die Sowjet-besettingsone of DDR nie.

Die Sowjetunie het ná die stigting van die DDR geleidelik begin om Oos-Berlyn as 'n integrale bestanddeel van dié land te beskou, terwyl Wes-Berlyn tot by die Duitse hereniging in 1990 steeds as 'n gebied onder gemeenskaplike Geallieerde beheer behandel is. Vanaf die 1970's het die spesiale status van Oos-Berlyn gevolglik in die praktyk nog nouliks 'n rol gespeel; Oos-Berlynse afgevaardigdes is regstreeks as lede van die DDR-parlement verkies, terwyl diensplig vir Oos-Berlyners ondanks die gedemilitariseerde status van Berlyn ingevoer is.

Die DDR-owerhede het na Oos-Berlyn aanvanklik as die "Demokratiese Sektor van Berlyn" verwys; later is Oos-Berlyn amptelik "Berlin, Hauptstadt der DDR" ("Berlyn, Hoofstad van die DDR") of kort "Berlin" genoem.

Met die Londense Protokol van November 1944 het die Verenigde State, die Sowjetunie en die Verenigde Koninkryk besluit om Duitsland ná sy algehele kapitulasie in drie besettingsones en 'n "afsonderlike Berlynse gebied wat gemeenskaplik deur al drie geallieerde moondhede beset word" te verdeel. Frankryk het later as vierde geallieerde moondheid bygekom.

Reeds in Mei 1945 het die Sowjetunie 'n regering vir die hele stadsgebied van Berlyn benoem wat as "Magistraat van Groot-Berlyn" bekend gestaan het. Op 5 Junie 1945 het die vier geallieerde moondhede nog eens bevestig dat hulle Berlyn gemeenskaplik sou beset. Die destydse oostelike stadswyke (Duits: "Bezirke") Mitte, Prenzlauer Berg, Friedrichshain, Pankow, Weißensee, Lichtenberg, Treptow en Köpenick het voortaan die "Sowjetsektor van Groot-Berlyn" gevorm.

As gevolg van politieke spanninge tussen die geallieerde moondhede is die gemeenskaplike administrasie van Berlyn in Oktober 1948 gestaak, en die Sowjetunie het besluit om die Geallieerde Kommandantuur te verlaat. In die Sowjetsektor is 'n afsonderlike stadsregering benoem wat voortgegaan het om na homself as "Magistraat van Groot-Berlyn" te verwys. Later is hierdie naam met die toevoegsel "Demokratiese Sektor" gebruik.

Met die inwerkingtreding van die Grondwet is die Bondsrepubliek Duitsland (Wes-Duitsland) op 23 Mei 1949 gestig. Volgens artikel 23 sou die Grondwet ook op 'n deelstaat "Groot-Berlyn" toegepas word. Die Sowjetunie het nogtans die toepassing van die Grondwet op sy Berlynse sektor geweier, terwyl dit in die drie westelike sektore vanweë die geallieerde voorbehoude net beperk toegepas kon word.

Ná die stigting van die Bondsrepubliek Duitsland was daar vir die Sowjetunie geen ander opsie meer as die oprigting van 'n Duitse deelstaat in sy besettingsone. Die Grondwet van die Duitse Demokratiese Republiek (DDR), wat oorspronklik vir die hele Duitsland saamgestel is, is derhalwe op 7 Oktober 1949 deur die voorlopige parlement, die "Volkskammer", vir die deelstate Sakse, Sakse-Anhalt, Thüringen, Brandenburg en Mecklenburg-Voorpommere in werking gestel en sodoende die Oos-Duitse Duitse Demokratiese Republiek gestig. Hierdie grondwet het in artikel 2 bepaal dat Berlyn die hoofstad van die republiek sou wees – 'n verwysing na die stigting van 'n gemeenskaplike Duitse staat wat oorspronklik verwag is.

As gevolg van Berlyn se Viermoondhedestatus het die Sowjetsektor van Berlyn nie deel uitgemaak van die Sowjetbesettingsone of die DDR nie. Die grondwetlike organe van die DDR het hier nie oor regstreekse gesag beskik nie, en DDR-wette kon hier slegs indirek in werking gestel word nadat hulle deur die Magistraat van Berlyn bekragtig is. Oos-Berlynse afgevaardigdes kon in die DDR-parlement net raadgewende funksies vervul en is nie regstreeks verkies nie.

Nogtans is daar reeds van die begin af nou bande tussen Oos-Berlyn en die DDR gehandhaaf, veral aangesien die DDR-regering in Oos-Berlyn gesetel was en die hele stad as hoofstad van die DDR geproklameer het. Die DDR-regering het net soos die Militêre Sowjetadministrasie formeel steeds die besondere status van Berlyn erken om sodoende aanspraak op die gesag oor die hele Berlyn te kan maak. Die Sowjetunie het immers vanaf 1948 die hele Berlyn as 'n integrale bestanddeel van sy besettingsone in Duitsland beskou, ongeag die Londense Protokol en alhoewel die land doe Viermoondhedestatus van Berlyn steeds erken het. Daarbenewens het die Sowjette besef dat die Berlyn-kwessie 'n belangrike punt by die beoogde hereniging van Duitsland sou kon wees.

Die DDR het dus met die oog op die moeilike volkeregtelike status van Berlyn slegs versigtige stappe gedoen om Oos-Berlyn in die DDR te integreer. Vanaf Oktober 1953 is byvoorbeeld DDR-identiteitskaarte aan inwoners van Oos-Berlyn uitgereik.

Na Oos-Berlyn is nogtans reeds vanaf 1949 as "Hoofstad van die DDR" verwys, ongeag alle besware van die westelike geallieerdes. Hier was alle ambassades asook die "Permanente verteenwoordiger van die Bondsrepubliek Duitsland by die DDR" gesetel, net soos alle DDR-departemente. Die enigste uitsondering was die Oos-Duitse Departement van Verdediging wat sy hoofkwartier oos van Berlyn in Strausberg gehad het.

In Januarie 1957 het die Oos-Duitse owerhede 'n belangrike besluit ten opsigte van die integrasie van Oos-Berlyn geneem – die Magistraat van Oos-Berlyn is onder beheer van die Ministerraad van die DDR geplaas, terwyl die nasionale "Volkskammer"-parlement die toesig oor die Oos-Berlynse stadsparlement gehou het wat nou tot "stadsraad" ("Stadtverordnetenversammlung") hernoem is. Tegelykertyd het die status van Berlyn 'n brandende kwessie geword. Die Sowjetunie het die voortdurende geldigheid van die Londense Protokol bevraagteken en het in die najaar van 1958 met die sogenaamde Chrusjtsjef-ultimatum die omskepping van Wes-Berlyn tot 'n vrye stad en "besondere staatkundige eenheid" geëis. Die westelike geallieerdes het hierdie eis van die hand gewys.

Die politieke verdeling van Berlyn is met die bou van die Berlynse Muur in Augustus 1961 drasties verskerp, terwyl die integrasie van Oos-Berlyn in die DDR bespoedig is. Die Staatsraad van die DDR het Oos-Berlyn in September van dieselfde jaar aan die administratiewe distrikte van die DDR gelykgestel. Die DDR se nasionale diensplig, wat in Januarie 1962 ingevoer is, is ook op Oos-Berlyn toegepas. In Augustus 1962 is die Sowjette se Stadskommandantuur in Oos-Berlyn ontbind en deur 'n stadskommandant van die Nasionale Volksleër ("Nationale Volksarmee, NVA") vervang. Oos-Berlynse stemgeregtigdes het in 1968 in die referendum oor die nuwe grondwet van die DDR gestem wat sodoende ook in die oostelike sektor van Berlyn regstreeks toegepas is.
Ná langdurige onderhandelinge is in September 1971 die sogenaamde Viermoondhede-ooreenkoms oor Berlyn onderteken wat onder meer die toegang van Wes-Berlyn tot die Bondsrepubliek Duitsland gereël het. Die konflik oor Berlyn is as gevolg van hierdie ooreenkoms grootliks bygelê. Nogtans was die algemene bepalings van die ooreenkoms allesbehalwe noukeurig bewoord en was sodoende oop vir teenstrydige interpretasies. Volgens die westelike geallieerdes het die ooreenkoms die besondere status van die hele Berlyn bevestig, terwyl die Sowjetunie en die DDR die bepalings net op Wes-Berlyn wou toepas. Hulle het hul aanspraak op die hele stadsgebied laat vaar en Oos-Berlyn as 'n aparte stad beskou.

Ná die "Volkskammer"-verkiesings van 1976 het die Oos-Berlynse afgevaardigdes geen besondere ledekaarte meer ontvang nie, terwyl die Magistraat van Oos-Berlyn in die herfs van dieselfde jaar die publikasie van die "Verordnungsblatt für Groß-Berlin" gestaak, en vervolgens is DDR-wette in Oos-Berlyn regstreeks oorgeneem. Vroeg in 1977 het die Oos-Berlynse administrasie sy naam "Magistraat van Groot-Berlyn" verander na "Magistraat van Berlyn, Hoofstad van die DDR".

Tegelykertyd is visums vir buitelanders, wat 'n dagbesoek aan Oos-Berlyn wou aflê, verpligtend gemaak en kontrolposte langs die paaie na die gebied van die DDR afgeskaf. Met die "Volkskammer"-verkiesings van 1981 is die Oos-Berlynse afgevaardigdes vir die eerste keer regstreeks verkies. Oos-Berlyn was nou de facto volledig in die DDR geïntegreer, behalwe vir 'n aantal geallieerde voorregte. Af en toe het die westelike geallieerdes nog protesnota's oorhandig wanneer die gedemilitariseerde status van Berlyn deur militêre parades van die DDR se Nasionale Volksleër geskend of "Volkskammer"-verkiesings ook in Oos-Berlyn gehou is.

Onder dele van die bevolking was daar ook baie jare ná die bou van die Berlynse Muur ontevredenheid met die politieke bestel en die ekonomiese toestande in die DDR. Aangesien andersdenkendes deur die veiligheidsdiens dopgehou is, het openbare betogings en proteste baie selde voorgekom. Nogtans het bekende persoonlikhede en klein groepe burgers hul misnoeë soms deur "afwykende gedrag" te kenne gegee.

Christelike kerke was die enigste groot instellings wat min of meer onafhanklik van party en staat bestaan het en sodoende 'n forum vir diegene kon bied wat met die amptelike beleid van party en regering ontevtrede was. Openbare betogings en ander aksies was ook hier ondenkbaar, met uitsondering van die kerklike vredesbeweging "Schwerter zu Pflugscharen" ("Swaarde tot ploegskare") wat openlik protes teen die amptelike beleid van "gewapende vrede" aangeteken het.

Die "Berliner Appell" van 1982 was die eerste opposiesiegroep waarin lede van die Christelike vredesbeweging met Marxistiese regeringskritici soos Robert Havemann saamgewerk het. 'n Openbare vredebetoging is in 1983 deur die owerheid verbied. Een jaar later het dramatiese tonele hulle in die ambassades van westelike lande en die permanente verteenwoordiging van die Bondsrepubliek Duitsland afgespeel nadat DDR-burgers emigrasiepermitte geëeis en geweier het om die geboue weer te verlaat.

In die herfs van 1989 het die politieke en ekonomiese krisis in die DDR verskerp. Terwyl die DDR se 40ste verjaardag op 7 Oktober nog met groot optogte gevier is – lede van die SED se jeugorganisasie "Freie Deutsche Jugend (FDJ)" het 'n fakkeloptog met 100 000 deelnemers gereël – het 'n halfmiljoen mense vier weke later, op 4 November, tydens 'n massabetoging van die Oos-Duitse opposisie op die Alexanderplein vergader. Ná die bedanking van Erich Honecker as staatshoof en partyleier op 17 Oktober het die nuwe DDR-bewind onder leiding van Ego Krenz op 9 November die verrassende besluit geneem om die landsgrense – en sodoende ook die Berlynse Muur – oop te stel.

Op 15 Januarie 1990 het betogers die uitgestrekte hoofkwartier van die Oos-Duitse Staatsveiligheidsdiens ("Stasi") in die Berlynse distrik Lichtenberg binnegedring. Naas meubels is ook 'n groot aantal boeke, dokumente en lêers vernietig. Nogtans het die betogers nie toegang tot die geheime argiewe gekry nie, en lede van die DDR-burgerregbeweging vermoed dan ook steeds dat mense opsetlik van die belangrike dele van die gebouekompleks weggehou is sodat "Stasi"-lede 'n beduidende deel van die Staatsveiligheidsdiens se dokumente self kon vernietig.

Binne enkele maande is die pad vir die hereniging van Oos- en Wes-Berlyn berei: Op 6 Mei is die eerste vrye verkiesing in Oos-Berlyn gehou, op 11 Junie het lede van die Oos-Berlynse Magistraat en die Wes-Berlynse Senaat vir hul eerste gemeenskaplike sitting vergader, en op 2 Desember is die eerste vrye verkiesing in heel Berlyn sedert 1946 gehou.

Met die Duitse hereniging op 3 Oktober 1990 het Oos-Berlyn by die geldigheidsgebied van die Wes-Duitse Grondwet aangesluit en sodoende 'n bestanddeel van die deelstaat Berlyn geword. Met 'n verklaring ten opsigte van die sogenaamde Twee-plus-vier-ooreenkoms het die geallieerde moondhede op dieselfde dag hul voorregte in Berlyn opgeskort. Die Twee-plus-vier-ooreenkoms van 12 September 1990 het bepaal:

Berlyn het sodoende 'n grondwetlike bestanddeel van die herenigde Duitsland geword.

Gedurende die Koue Oorlog was daar verskillende naamkonvensies ten opsigte van die twee dele van Berlyn. Hierdie tematiek was ideologies gelaai en aan die wisselende politieke vereistes onderworpe. In geografiese konteks is daar egter steeds na die hele stad verwys, en ook in amptelike dokumente soos byvoorbeeld geboortesertifikate is uitsluitlik die naam "Berlin" gebruik.

Indien daar in ander opsigte uitdruklik na Oos-Berlyn verwys moes word, is dit of deur die konteks bepaal of deur toevoegsels verduidelik. In Wes-Berlyn en in die Bondsrepubliek Duitsland was "Berlin (Ost)" as amptelike naamkonvensie gebruiklik. 'n Kommissie van die Wes-Berlynse Senaat het in 1960 aanbeveel dat "Oos-Berlyn" 'n geskikte term vir nie-amptelike gebruik sou wees.

Later is hierdie term ook deur gesaghebbende woordeboeke soos die Wes-Duitse "Duden" oorgeneem, en tans word dit daarnaas ook in die meeste wetenskaplike publikasies gebruik. In bibliografiese literatuurlyste word dikwels na "Berlin (DDR)" verwys, terwyl die Wes-Duitse omgangstaal die voorkeur aan terme soos "Sowjetsektor", "Ostsektor" en "Ostberlin" gegee het.

In amptelike Oos-Duitse publikasies is die taalreëls verskeie kere verander. Die Statistieke Jaarboek van die DDR het na Oos-Berlyn tot 1955 as "Groß-Berlin, Demokratischer Sektor", tot 1957 as "Berlin, demokratischer Sektor", tot 1961 as "Demokratisches Berlin" en daarna as "Haupstadt Berlin" verwys. In die omgangstaal en op amptelike DDR-kaarte is die oostelike deel van Berlyn dikwels net "Berlin" genoem, terwyl na die Westelike Sektore as "Westberlin" (sonder koppelteken) verwys is.

Die Stalinistiese boustyl van die Sowjetunie het tydens die heropbou van Oos-Berlyn ná die Tweede Wêreldoorlog die voorbeeld vir 'n nuwe boustyl, die "Sosialistiese klassisisme", gelewer. Een van sy bekendste leuses was om "paleise vir die volk" op te rig. Volgens die beginsels van Sosialistiese stadsbeplanning is ruim woonbuurte en parke ook in die stadsentrum aangelê.

Die Stalinlaan (Duits: "Stalinallee", later hernoem tot "Karl-Marx-Allee") was die eerste groot ambisieuse bouprojek in Oos-Berlyn. Bekende argitekte, wat by die heropbou van Oos-Berlyn betrokke was en gewoonlik in sogenaamde beplanningskollektiewe saamgewerk het, het Hermann Henselmann (boumeester van die Stalinallee, die "Haus des Lehrers" of "Huis van die Onderwyser" en die "Kongresshalle"), Josef Kaiser, Herbert Aust, Günter Kunert en Horst Bauer ingesluit.

Die "arbeiderspaleise" in die Große Frankfurter Straße, wat op 21 Desember 1949 ter geleentheid van Josef Stalin se 70ste verjaardag tot Stalinallee hernoem is, was daarop gemik om die ekonomiese mag en ingenieursvernuf van die Duitse Demokratiese Republiek te versinnebeeld. Die Stalinallee (tans Karl-Marx-Straße en Frankfurter Allee) was een van agt strate wat vanuit die historiese stadsentrum, die Hackescher Markt en Alexanderplein, stervormig na die noorde, noordooste en ooste loop.
Ter voorbereiding van die bouprojek in Stalinallee het 'n afvaardiging na Moskou, Kiëf, Stalingrad (tans Wolgograd) en Leningrad (tans Sint Petersburg) gereis om voorbeelde van stadsbeplanning in die Sowjetunie te bestudeer. By die kompetisie in 1951 het die argitek Egon Hartmann die eerste prys ingepalm. Alhoewel sy wenontwerp geblyk het om die beste oplossing te wees, is uiteindelik saam met die ander vier wenners, Richard Paulick, Hanns Hopp, Karl Souradny en Kurt Leucht die finale bouplan ontwerp. Vir hierdie ontwerp het ook die Moskouse argitek Alexander W. Wlassow en die Visepresident van die Akademie vir Argitektuur, Sergej I. Tsjernisjef, 'n bydrae gelewer.

Die geboue in Stalinallee toon ten opsigte van hul boustyl baie ooreenkomste met die Lomonossof-universiteit in Moskou en die Paleis van Kultuur en Wetenskap in Warskou. Reeds in 1952 het digby die Karl-Marx-Allee 'n wolkekrabber (Duits: "Hochhaus an der Weberwiese") volgens 'n ontwerp van Hermann Henselmann ontstaan wat as argitektoniese riglyn van die straat sou dien.

Die breë Stalinallee sou nie uitsluitlik tot die stadsverkeer beperk bly nie, maar het Berlyn se rol as hoofstad onderstreep en was daarnaas ook 'n uiters geskikte laan vir opmarse en parades. Die laan loop oor 'n afstand van een kilometer reguit en word deur groot woonstelblokke met tot by dertien verdiepings omsoom. Om ideologiese redes het die boumeesters aanspraak daarop gemaak om Berlyn se argitektonies-historiese erfenis te eerbiedig en die fasades onder van meer stylelemente van die Berlynse Klassisisme van 120 jaar gelede voorsien. Ander stylelemente, waaronder Doriese en Ioniese suile, versierde gewels met argitrawe en friese, is uit die antieke boukuns ontleen.
Hierdie boustyl het 'n skerp kontras met 'n ander grootskaalse bouprojek gevorm wat tegelykertyd in Wes-Berlyn aangepak is: Die heropbou van die Hansabuurt (Duits: "Hansaviertel") wat eweneens tydens die oorlog verwoes is. Ter geleentheid van 'n internasionale boutentoonstelling het befaamde argitekte hier 'n woonbuurt met moderne woonstelblokke in 'n boomryke parklandskap geskep. Die twee projekte in Oos- en Wes-Berlyn was derhalwe nie slegs 'n wedstryd tussen verskillende argitektoniese konsepte van stadsbeplanning nie, maar ook 'n wedstryd tussen twee politieke stelsels.

Die Stalinallee word in die weste deur die plein Strausberger Platz begrens – die woonstelblokke met dertien verdiepings, wat hier volgens ontwerpe van Henselmann ontstaan het, lyk soos 'n stadspoort en toon ooreenkomste met die Amerikaanse Art Déco-boustyl van die 1930's. Die Frankfurter Tor ("Frankfurtse Poort") met sy twee torings, wat eweneens deur Henselmann ontwerp is, vorm die oostelike grenspunt van die laan. Die torings se koepels is volgens die voorbeeld van Gontard se torings by die Duitse en Franse Katedraal in Berlyn ontwerp.

In die 1960's was dit egter duidelik dat die DDR nie oor die finansiële middele beskik het om voort te gaan met duur woonbouprojekte nie, en die klemtoon is derhalwe verskuif na die industrialisering van die nasionale woningbou. Net soos in Oos-Berlyn het orals in die DDR groot woonstelblokke ontstaan wat met voorafvervaardigde bouelemente opgerig is.

Tegelykertyd was veral vanaf die 1980's talle historiese stadskwartiere weens die gebrek aan fondse vir restourasie en gepaste herontwikkeling aan verval uitgelewer. Die oprigting van woonstelblokke aan die stadsrand was immers kostebesparend. Die stigting van drie nuwe administratiewe distrikte in die noord-ooste van die stad – Hellersdorf, Marzahn en Hohenschönhausen – het gepaard gegaan met die bou van uitgestrekte nuwe woonbuurte, maar was eintlik 'n verbreking van geallieerde ooreenkomste oor die hele Berlyn.

Eers ter geleentheid van die 750-jaarfeesvierings in Berlyn in 1987 is die amptelike beleid verander; belangrike voorbeelde was die restourasie van die Husemannstraat en die heropbou van die historiese stadsbuurt Nikolaiviertel in die stadsentrum van Oos-Berlyn. Stadsbeplanners en argitekte het pogings onderneem om voorafvervaardigde bouelemente ook vir die herontwikkeling van woonkwartiere en pleine in die binnestad te gebruik soos byvoorbeeld die plein Gendarmenmarkt, die "Friedrichstraße" en die kwartier Rosenthaler Vorstadt.

In die 1960's is met die herontwikkeling van die "Alexanderplatz" ("Alexanderplein") in die stadsentrum begin wat tot 'n ruim sentrale plein uitgebou is. Danksy 'n nuwe straattonnel het die padverkeer hier verdwyn, alhoewel 'n aantal historiese geboue soos die Minolhuis uit die 1920's en bouvalle soos dié van die Georgenkirche en die refektorium van die Grys Klooster hiervoor afgebreek moes word.
Suidwes van die Alexanderplein het in 1965 die boubedrywighede vir die nuwe Berlynse televisietoring begin nadat die oorblyfsels van die historiese stadsentrum rondom die kerkgebou Marienkirche gesloop is. Aan die noordwestelike kant van die plein is tot in 1969 die "Centrum"-afdelingswinkel en die wolkekrabber van die "Hotel Stadt Berlin" met 'n hoogte van 120 meter opgerig. Nuwe geboue aan die noordelike kant het die "Haus der Elektroindustrie" ("Huis van die Elektroniese Nywerheidsbedryf") met 17 verdiepings en (in 1971) die "Haus des Reisens" met tien verdiepings ingesluit.

Die hele Alexanderplein is in 1969 omgebou; Walter Womacka se "Brunnen der Völkerfreundschaft" en Erich John se "Urania-Weltzeituhr" was van die projekte waarmee die plein opgeknap is. Dit het vinnig tot 'n gewilde plein vir Berlyners en toeriste ontwikkel. Ná die voltooiing van die plein se "Sosialistiese herontwikkeling" in 1971 was sy oppervlakte van 18 000 vierkante meter voor die Tweede Wêreldoorlog meer as vervierdubbel tot 80 000 vierkante meter.

Die beplanning en konsep was aan die Rooi Plein in Moskou ontleen, en net soos hierdie plein in die Russiese hoofstad sou ook Alexanderplein as 'n sentrale vergaderplek dien. Die Karl-Marx-Allee met 'n wydte van 125 meter was uiters geskik vir die jaarlikse opmarse van die Oos-Duitse weermag wat ter herdenking van die DDR se stigting op 7 Oktober plaasgevind het, terwyl die televisietoring, wat ook op 'n ver afstand maklik raakgesien kan word, die nuwe baken en simbool van Oos-Berlyn geword het. Oos-Berlyn was die eerste Europese stad wat oor hierdie soort indrukwekkende landmerk in sy binnestad beskik het.

Maar aangesien Alexanderplein deur breë strate van die omliggende woonkwartiere afgesny is, het hy baie van sy ou metropolitaanse karakter, waarvoor dit in die 1920's bekend gestaan het, kwytgeraak. Groot gebeurtenisse en byeenkomste soos die X Wêreldjeugspele in die somer van 1973, die feesvierings ter geleentheid van die DDR se 25-jarige bestaan of die plegtighede ter herdenking van die einde van die Tweede Wêreldoorlog in 1975 het vervolgens hier plaasgevind. Op 4 November 1989, net enkele dae voor die opening van die Berlynse Muur, is die grootste betoging ooit teen die DDR-bewind met 'n groot vergadering op Alexanderplein afgesluit waaraan tussen 500 000 en een miljoen mense deelgeneem het.


</doc>
<doc id="32642" url="https://af.wikipedia.org/wiki?curid=32642" title="New Jersey">
New Jersey

New Jersey (Engels: "State of New Jersey") is 'n deelstaat in die Middel-Atlantiese gebied van die Verenigde State van Amerika. Die hoofstad is Trenton en die grootste stad is Newark. New Jersey het 'n bevolking van omtrent 8,8 miljoen en 'n oppervlakte van 22 608 vierkante kilometer. 

Dit word in die noorde deur New York, in die suide deur Delaware, en in die weste deur Pennsilvanië begrens. Die Atlantiese Oseaan lê in die ooste. New Jersey is die derde deelstaat wat tot die Unie toegelaat is. Dit was een van die dertien kolonies wat teen die Britse kroon gerebeleer het.

Baie belangrikste veldslae van die Amerikaanse Onafhanklikheidsoorlog het in New Jersey plaasgevind. Van hulle is:

New Jersey se bynaam is "Garden State".


</doc>
<doc id="32645" url="https://af.wikipedia.org/wiki?curid=32645" title="Pous Innocentius II">
Pous Innocentius II

Innocentius II was die 164ste pous van die Rooms-Katolieke Kerk.

Pous Innocentius II is gebore as Gregorio de Papareschi in Rome, Italië uit die familie van die Guidoni. Sy vader se naam was Giovanni. Gregorio is as kardinaal-deken aangestel deur Pous Paschalis II. Op 14 Februarie 1130 volg hy Pous Honorius II op en regeer tot sy dood op 24 September 1143. Hy word opgevolg deur Pous Celestinus II.
Die naam ‘Innocentius’ beteken 'die onskuldige'.

Pous Innocentius II is tydens die sterwe van Pous Honorius II verkies. Aangesien dit nie formeel die regte prosedure was nie, is sy verkiesing deur 'n aantal kardinale betwis en hulle kies Teenpous Anacletus II. Met die hulp van keiser Lotarius III van die Heilige Romeinse Ryk en Bernard van Clairvaux het Innocentius daarin geslaag om Anacletus en sy opvolger Teenpous Victor IV (Gregorius) te verdryf. Innocentius kroon Lotarius as keiser in die Lateraanse kerk op 4 Junie 1133. Vanaf 29 Mei 1138 is sy pontifikaat nie meer betwis nie.

Op 4 April 1139 begin Pous Innocentius II die tweede Lateraanse Konsilie. Die vergadering van meer as 1000 geestelikes ekskommunikeer Roger II van Sisilië. Die pous voltooi ook die kerk van Maria in Trastevere en raak betrokke in 'n geskil met koning Lodewyk VII van Frankryk.

Op 7 Julie 1136 gee die pous 'n bul uit met die titel "Ex commisso nobis". Die dokument bevat die vroegste verwysing na die Poolse taal.
Op 29 Maart 1139 gee die pous 'n bul uit met die titel "Omne datum optimum" waarin die order van die Tempeliers gestig word.

Die verdrag van Migano van 1139 beëindig die oorlog in Mezzogiorno en in 1130 word Roger II deur Teenpous Anacletus II tot koning gekroon. Pous Innocentius II het nie verdrag of die titel van Roger erken nie. In 1139 sterf die pouslike hertog Ranulf van Alife en Roger verower sy grondgebied. Die pous en prins Robert II van Capua het probeer om hulle mag te herwin. Roger se seun het die pous voorgelê by Galluccio en die pous gevange geneem. Drie dae later op 25 Julie 1139 kroon Innocentius vir Roger as "rex Siciliae, ducatus Apuliae et principatus Capuae" (koning van Sisilië, hertog van Apulia en prins van Capua). In 1143 het Innocentius probeer om die verdrag te nietig, maar Roger het dit voorkom. In 1156 by die verdrag van Benevento het Roger II ooreengekom om 600 schifati skatting te betaal en nog 400 schifati vir nuut verowerde gebied.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32651" url="https://af.wikipedia.org/wiki?curid=32651" title="Pous Celestinus">
Pous Celestinus

Pous Celestinus kan verwys na 'n aantal pouse en / of 'n teenpous van die Rooms-Katolieke Kerk nl:



</doc>
<doc id="32653" url="https://af.wikipedia.org/wiki?curid=32653" title="Gerrie Coetzee">
Gerrie Coetzee

Gerhardus Christian Coetzee (gebore 8 April 1955 in Boksburg), beter bekend as Gerrie Coetzee, is 'n oud-bokser en Suid-Afrika se beste swaargewigbokser tot nog toe.

Coetzee, wat in 'n Gereformeerde huis gebore is, was die eerste bokser uit Afrika om óm die wêreldswaargewigtitel mee te ding, en ook die eerste om dit te wen, toe hy in 1983 vir Michel Dokes in Richfield, Ohio in die agtste rondte uitslaan. Oor sy loopbaan het hy 33 keer gewen, 6 keer verloor en een keer gelykop geveg. Van sy 33 oorwinnings het hy 21 gevegte met 'n uitklophou beklink.

Hy het gedurende sy loopbaan probleme met sy regterhand gehad en moes drie operasies aan dié hand ondergaan. Dit het aan hom twee byname besorg: ""The Bionic Hand"" en "Seer Handjies". Na aanleiding hiervan het Leon Schuster 'n liedjie getiteld ""Gerrie Seer-Handjies Coetzee"" opgeneem.



</doc>
<doc id="32654" url="https://af.wikipedia.org/wiki?curid=32654" title="KAA Gent">
KAA Gent

KAA Gent is 'n Belgiese sportklub in die stad Gent wat veral vir sy sokkerafdeling bekend is. Behalwe sokker, het die klub ook afdelings vir onder meer gimnastiek, atletiek, boks, krieket, fietsry, skermkuns, hokkie, swem, waterpolo en tennis.

KAA Gent is in 1898 gestig as "ARA La Gantoise". Die klub is in 1971 hernoem na "KAA Gent". Die klub se grootste prestasie was toe hulle die "Beker van België" in 1964, 1984 en 2010 gewen het. Die klub se bynaam is "Die Buffalo's".

Hulle tuisveld is die Ghelamco-Arena wat 'n kapasiteit van 20 000 sitplekke het.

Kampioen van België (1)

Beker van België (3)




</doc>
<doc id="32656" url="https://af.wikipedia.org/wiki?curid=32656" title="Partimage">
Partimage

Partimage is 'n nutsprogram vir Linux/Unix-stelsels om hardeskywe te kloon. Partimage kan partisies as 'n lêer op 'n skyf stoor in verskeie formate. Nutsprogramme soos Partimage is nuttig in baie situasies wat netwerk-administrateurs, asook ander rekenaargebruikers wat hul eie stelsels onderhou, dikwels teëkom.

Sommige algemene gebruike vir Partimage is as volg:

Vir Windows gebruikers het Partimage ook eksperimentele ondersteuning vir die NTFS-lêerstelsel deur van NTFS-3G gebruik te maak. Partimage ondersteun die meeste Linux-lêerstelsels en kan aangetref word in die meeste Linux-verspreidings, insluitende Debian en die sogenaamde LiveDistros PING, Knoppix en SystemRescueCD.

Ander noemenswaardige kenmerke sluit in datakompressie van skyflêers, ondersteuning vir die rugsteuning/herstel vanaf 'n netwerk lêerbediener en dataversluiering.



</doc>
<doc id="32658" url="https://af.wikipedia.org/wiki?curid=32658" title="Legia Warskou">
Legia Warskou

Legia Warskou is 'n Poolse sokkerklub uit Warskou. Die klub is in 1916 as "drużyna Legjonowa" gestig.

Poolse sokkerkampioen (8)

Poolse Cup (14)



</doc>
<doc id="32660" url="https://af.wikipedia.org/wiki?curid=32660" title="Wisła Kraków">
Wisła Kraków

Wisła Kraków is 'n Poolse sokkerklub in Kraków. Die klub is in 1906 gestig.

Poolse sokkerkampioen (13)
2de plek (12)
3de plek (9)
Poolse Cup (4)
2de plek (6)
Poolse Supercup (1)
Liga-beker (1)
Kampioen liga (1)

Europese Beker
Cup Winners 'Cup
UEFA-beker
Intertoto Cup
Chicago-trofee



</doc>
<doc id="32664" url="https://af.wikipedia.org/wiki?curid=32664" title="Neu-Venedig">
Neu-Venedig

Neu-Venedig (letterlik "Nieu-Venesië") is 'n woonbuurt met talle naweekhuise in die Berlynse stadswyk Rahnsdorf. Sy naam is afgelei van die vyf kanale en die twaalf brûe wat daaroor gebou is. Die kanaalstelsel het 'n totale lengte van vyf kilometer.

Die buurt is aan die Müggelspreerivier tüssen die mere Dämeritzsee en Müggelsee suid van die laan Fürstenwalder Allee geleë. Die Spreerivier vorm hier 'n klein rivierdelta en vertak in vyf kanale. Neu-Venedig word in die ooste deur die straat Lagunenweg en in die weste en suide deur die Rialtoring omring. Die laasgenoemde straat loop oor vier brûe en het sy naam aan die Rialtobrug in Venesië te danke.

Die gebied was oorspronklik 'n vleiland wat deel uitgemaak het van die landgoed Rahnsdorf. In 1924, ná die stigting van "Großberlin" (Berlyn binne sy huidige grense), is met die bou van kanale begin om die gebied as ontspanningsterrein vir watersport te ontwikkel. Die terrein is tot en met 1926 droog gelê. Erwe op die sewe eilande van Neu-Venedig is vir twee Ryksmark per vierkante meter aan Berlyners verkoop. Alle erwe in die buurt is regstreeks aan een van hierdie kanale geleë en beskik dikwels oor hul eie vasmeerplek of boothuis. In die DDR-era het talle funksionarisse van die Sosialistiese Eenheidsparty van Duitsland (SED) hier oor naweekhuise (DDR-Duits: "Datschen") beskik.



</doc>
<doc id="32666" url="https://af.wikipedia.org/wiki?curid=32666" title="Berlynse Domkerk">
Berlynse Domkerk

Die Berlynse Domkerk (Duits amptelik: "Oberpfarr- und Domkirche zu Berlin", in die omgangstaal meestal "Berliner Dom") is 'n Evangelies-Lutherse kerkgebou op die noordelike gedeelte van die Spree-eiland (wat hier Museumeiland genoem word) in die administratiewe distrik Mitte van Berlyn.

Die domkerk, wat tussen 1894 en 1905 volgens ontwerpe van Julius Raschdorff in die Italiaanse Hoogrenaissance- en Barokboustyl opgerig is, behoort tot die vernaamste Protestantse kerkgeboue in Duitsland en is tot monument verklaar. Die kerkgebou behels die sentrale preekkerk onderaan die koepel en die doop- en troukerk. Die hoofportaal is by die Lustgarten-park geleë. In die grafkelder is talle lede van die Huis van Hohenzollern ter ruste gelê.

Die Berlynse Domkerk word deesdae onder meer vir plegtige kerkdienste of ander belangrike politieke geleenthede van die Bondsrepubliek Duitsland gebruik. Die Domkerk se gemeente tel sowat 1 700 lede. As sogenaamde personele gemeente staan dit oop vir alle gedoopte Lutherse Christene wat in Berlyn en omgewing woonagtig is en aansoek doen om lidmaatskap.

Die geskiedenis van die domkerk op die Spree-eiland dateer terug tot die 15de eeu. In 1450 is die Erasmus-kapel in die nuutgeboude kasteel van die keurvors gewy wat in 1465 deur die pous tot domkerk verhef is.

Nadat Joachim II in 1535 keurvors van Brandenburg geword het, het hy begin om die Dominikanekerk suid van die kasteel tot sy nuwe hofkerk om te bou. Die Dominikane-monnike is na die stad Brandenburg an der Havel verskuif en hul Middeleeuse kerkgebou in die Gotiese baksteenboustyl tot 'n ryk versierde hofkerk uitgebou wat van 'n grafkelder vir die keurvorstelike gesin en 'n klokkestoel voorsien is. Die nuwe domkerk is in 1536 ingewy. In 1539 het Joachim II die Evangelies-Lutherse geloof aangeneem, en die Rooms-Katolieke domkerk het voortaan as Protestantse kerkgebou gedien. In 1608 is ook die domkapittel ontbind, en die domkerk het as die hoofkerk van die gemeente van Cölln gefungeer.

Aangesien die ou baksteenkerk teen die middel van die 18de eeu in 'n staat van bouvalligheid was, het Frederik die Grote tussen 1747 en 1750 by die Lustgarten-park 'n nuwe kerk in die Barokstyl laat oprig. Nadat die vorstelike sarkofae na die nuwe kerk oorgebring was, is die ou kerkgebou afgebreek. Die nuwe domkerk is deur die Nederlands-gebore argitek Johann Boumann die Ouere in 'n eenvoudige Barokstyl ontwerp en in 1750 ingewy.

Teen die begin van die 19de eeu is die domkerk deur Karl Friedrich Schinkel in die destyds moderne klassisistiese boustyl omgebou. Die ombou is in 1822 voltooi.

In die 19de eeu is Schinkel se kerkgebou beskikbaar gestel aangesien die beskeie domkerk nie meer as verteenwoordigend genoeg vir die Pruisiese monargie beskou is nie. Danksy die inisiatief van koning Frederik Willem IV is die besluit geneem om 'n nuwe pragtige domkerk op te rig wat as 'n basiliek volgens die Italiaanse boustyl met twee torings en 'n langskip met drie gedeeltes uitgevoer sou word. Die nuwe kerkgebou is deur Friedrich August Stüler, 'n leerling van Schinkel, ontwerp. Die fondament en eerste gedeeltes van die koornisse is by die Spreerivier opgerig, tog is die boubedrywighede in 1848 as gevolg van politieke onluste en 'n tekort aan fondse gestaak.

Ná die stigting van die Duitse Ryk in 1871 was daar weer belangstelling in 'n pragtige domkerk wat met beduidende sakrale geboue elders in die wêreld sou kon meeding. Die argitek Julius Raschdorff, 'n professor aan die Tegniese Universiteit van Charlottenburg, het in 1885 sy ontwerp vir 'n nuwe domkerk aan die publiek bekend gestel. Maar dit was eers keiser Willem II wat uiteindelik opdrag gegee het om Schinkel se domkerk af te breek en 'n nuwe kerk volgens Raschdorff se bouplanne op te rig. Die ontwerp was beïnvloed deur 'n eklektisistiese toepassing van Italiaanse Hoogrenaissance en Barok-boustyle.

Die hoeksteen is op 17 Junie 1894 gelê, en volgens die oorspronklike tydplan sou die domkerk in 1900 voltooi gewees het. Ná vele vertragings is die Berlynse Domkerk uiteindelik eers op 27 Februarie 1905 ingewy. Die boukoste, wat op 11,5 miljoen goudmark te staan gekom het, is in geheel deur die Duitse staat gedra.
Die bouplanne en latere bouwerk is deur Julius Raschdorff, wat vanaf 2 Julie 1892 as boumeester gedien het, en sy seun Otto behartig, maar keiser Willem II het hom wel die reg voorbehou om sy invloed by die uitvoering van die bouplanne te laat geld. Veral die domkerk se binneruimte is volgens sy wense aangepas en die skilderye deur sy persoonlike hofskilder uitgevoer.

Die hoofaltaar, wat in 1850 deur Friedrich August Stüler geskep is, is uit die Schinkel-gebou oorgeneem, terwyl die doop- en troukerk se altaarstuk deur Karl Begas die Ouere ontwerp is.

Gedurende die Tweede Wêreldoorlog is erge skade aan die domkerk berokken. Aanvanklik is al die altaarvensters tydens 'n lugaanval op die nabygeleë Burgstraat gebreek, terwyl krake in die hoektorings se koepels ontstaan het. Later is die koepel met sy lantern tydens een van die swaarste geallieerde lugaanvalle op 24 Mei 1944 ernstig beskadig. Die betimmering onderaan die koperafdekking het aan die brand geslaan nadat dit deur 'n blikhouer met vloeibare brandstof getref is. Brandweerspanne kon destyds nie die brandpunt bereik nie, en vervolgens het die koepellantern na benede gestort. Vanweë sy groot gewig het dit die preekkerk se vloer deurgebreek en groot dele van die Hohenzollern-grafkelder onderaan beskadig.
Die koepel het bewaar gebly, tog was daar in plaas van sy spits nou 'n gapende opening, en die preekkerk, wat reeds deur stof en puin beskadig is, is vervolgens net soos die koepel se mosaïeke aan wind en weer blootgestel. Om die domkerk se binneruimte te kan beskerm, was dit nodig om die koepel vinnig weer af te sluit. Die Berlynse stadsparlement het in 1949 besluit om onmiddellik met die herstelwerk te begin, en in 1953 is die restourasie voltooi. Herstelwerk by die domkerk was aanvanklik beperk tot die syvertrekke sodat die kerkgemeente weer sy kerkdienste kon hou.

In 1975 is met die restourasie van die buitenste gedeeltes begin en die monumentkerk, wat as 'n groot koornis langs die noordelike kant van die domkerk aangelê was, is afgebreek. Hierdie gebou was nie deur die bomaanvalle geraak nie, en sy stene is na 'n veld in die stadswyk Köpenick gebring waar hulle nog steeds gestoor word. Die hoofkoepel is volgens sy oorspronklike proporsies herstel, alhoewel dit sterk vereenvoudig is. Die opvallendste kenmerk was die nuwe koepelkruis wat vir die herstelwerk geskep is. By die vier kleiner koepels se torings is alle afsluitlanterns verwyder sodat hul hoogte met sestien meter verminder is.

Nadat die herstelwerk van die buitenste gedeeltes in 1983 voltooi was, is met die restourasie van die binneruimtes begin. Die domkerk is van 'n nuwe traphuis voorsien en die preekkerk herstel. Met die preekkerk se heropening op 6 Junie 1993 is die grootskaalse herstelwerk van die binneruimte voltooi. Later is gekleurde vensters in die altaarruimte bygevoeg en die koepelmosaïeke gerestoureer. Die laaste herstelde mosaïek is op 29 Junie 2002 plegtig onthul. By hierdie geleentheid is die domkerk se Sauer-orrel ook volledig skoongemaak.

Die lanternbekroning, wat gedurende die heropbou in 1981 op die domkerk se koepel geplaas is, is in Desember 2006 deur deskundiges ondersoek nadat roesskade onderaan die vergulde koperafdekking ontdek is. Dit was duidelik dat die kopelkruis met 'n hoogte van vyftien meter en 'n gewig van 12,5 ton sterk winde nie meer sou kon weerstaan nie. Die hol staalkonstruksie se grootskaalse verroesting het enige herstelwerk onmoontlik gemaak.

Die roesskade is te wyte aan kontakkorrosie wat as gevolg van die kombinasie van verskillende metale soos koper en staal ontstaan - staal, die mees onedele metaal in hierdie kombinasie, korrodeer baie sterk, alhoewel dit in die 1970's nog as 'n geskikte materiaal vir sulke konstruksies beskou is. Ook vergelykbare kombinasies van materiale, wat byvoorbeeld vir die koeëls op die domkerk se vier hoektorings en koperstandbeelde gebruik is, is gevolglik ondersoek. Die herstelwerk is in 2008 voltooi.

Ná die verwydering van die koepelkruis het 'n debat oor die restourasie ontstaan. Daar is voorstelle gemaak om die vyf koepellanterns, wat tydens die Tweede Wêreldoorlog verniel is, te herstel. Die restourasie van die oorspronklike konstruksie sou egter moeilik en koste-intensief wees. Die huidige hoofkoepel se staalkonstruksie sou daarnaas ook nie stabiel genoeg wees vir die oorspronklike lanterns nie, terwyl dit ook nie meer sy vroeëre afmetings het nie. Die hoofkoepel sou dus ook volledig herbou moes word sodat die domkerk vir enkele jare volledig of gedeeltelik gesluit sou moes word vir die herstelwerk. Die koepel is daarnaas in sy huidige vorm as 'n argitektoniese monument aangewys.



</doc>
<doc id="32668" url="https://af.wikipedia.org/wiki?curid=32668" title="Suid-Carolina">
Suid-Carolina

Suid-Carolina (Engels: "State of South Carolina") is 'n deelstaat in die suidooste van die Verenigde State van Amerika. Die hoofstad en grootste stad is Columbia. 

Suid-Carolina het 'n bevolking van 4,6 miljoen en 'n oppervlakte van 82 931 vierkante kilometer. Die deelstaat word in die noorde deur Noord-Carolina, en in die weste deur Georgia begrens. Die Atlantiese Oseaan lê in die ooste. Dit is die agtste deelstaat wat tot die Unie toegelaat is. Suid-Carolina was een van die oorspronklike 13 deelstate wat in opstand teen die Britse heerskappy gekom het. Dit was ook een van die deelstate wat die Gekonfedereerde State van Amerika gevorm het. Suid-Carolina was die eerste deelstaat wat van die Unie afgestig het (1860).

Suid-Carolina se bynaam is "The Palmetto State". 'n Palmetto is 'n tipe van dwergpalm.


</doc>
<doc id="32670" url="https://af.wikipedia.org/wiki?curid=32670" title="V-Model">
V-Model

Die V-Model is 'n abstrakte, omvattende projekbestuurstruktuur vir die ontwikkeling van veral stelsels in inligtingstegnologie. Die naam word verleen aan die V-vormige daarstelling van die Projekelemente soos stelseldefinisie en toetsing wat rofweg afgebreek word volgens hul tydsposisie en besonderhede.

Die idee vir die V-vormige voorstelling is oorspronklik deur Barry Boehm geopper in 1979. Die eerste V-Model is in 1986 in Duitsland ontwikkel. Aanvanklik is die model hoofsaaklik gebruik vir die ontwikkeling van IT-projekte in die openbare sektor daar maar is later ook deur die privaatsektor in gebruik geneem. As 'n reël word 'n nuwe variant van die V-Model ontwikkel wanneer daar verbeterings geïdentifiseer word.

In teenstelling met klassieke Fasemodelle word daar in die V-Model slegs aktiwiteite en resultate gedefinieer sonder 'n streng chronologiese volgorde. In besonder het dit ook nie die tipiese aanvaarding wat gewoonlik 'n fase definieer nie. Verder is dit moontlik om die Aktiwiteite van die V-Model op 'n Watervalmodel of 'n Spiraalmodel af te beeld.

In 1986 het die Duitse Federale Ministerie van Verdediging twee projekte van stapel gestuur wat uiteindelik gelei het tot die ontwikkeling van die model:


Die doelwitte van die projekte was om:


Die V-Model vat 'n ry van soortgelyke aktiwiteite saam in 'n sogenaamde aksieblok. Van hierdie aksieblokke word in alle projekte aangewend en word daarom as die kern van die V-Model beskou. Hierdie blokke sluit die volgende in:


Die V-model definieer 'n reeks dokumente wat as produkte beskryf word. Hierdie produkte voeg enkele temas tesame. "Produkte" wat 'n sterk inhoudelike samehang het word dan saamgegroepeer in dieselfde produkgroepe. 'n Belangrike kenmerk van die V-model in teenstelling met die waterval-model is dat dit ewe veel klem lê op ontwikkeling en verifikasie. Die ontwerp van die sagteware insluitend die verifikasie word opgedeel in 'n aantal fases wat dan die vooraf gedefinieerde produkte oplewer. Die produkte van elke fase vorm die basis van die volgende fase en daar kan dus nie begin word met 'n nuwe fase alvorens die produkte van die vorige fase nie gelewer is nie. Die proses word vir elke fase herhaal en word daar elke keer 'n nuwe basis daargestel met die gevolg dat die vertroue in die stelsel met elke fase groei.


</doc>
<doc id="32671" url="https://af.wikipedia.org/wiki?curid=32671" title="Noord-Carolina">
Noord-Carolina

Noord-Carolina (Engels: "State of North Carolina") is 'n deelstaat in die suidooste van die Verenigde State van Amerika. Dit was een van die oorspronklike dertien deelstate. Die hoofstad is Raleigh en die grootste stad is Charlotte. 

Noord-Carolina het 'n bevolking van sowat 9,6 miljoen en 'n oppervlakte van 139 509 vierkante kilometer. Noord-Carolina word in die noorde deur Virginië, in die suide deur Suid-Carolina en Georgia en in die weste deur Tennessee begrens. In die ooste lê die Atlantiese Oseaan. Die eerste Engelse nedersetting het in die sestiende eeu op Roanoke-eiland ontstaan. Noord-Carolina is die deelstaat met die grootste inheemse bevolking oos van die Mississippirivier.

Noord-Carolina se byname is "Tar Heel State" en "Old North State". Die staat het oorspronklik bekend gestaan vir sy houtprodukte soos terpentyn en teer, maar die groot bosse het in die 19de eeu verdwyn om plek te maak vir tabak en katoen.


</doc>
<doc id="32675" url="https://af.wikipedia.org/wiki?curid=32675" title="Massachusetts">
Massachusetts

Massachusetts (Engels: "Commonwealth of Massachusetts") is 'n deelstaat in die Nieu-Engeland-streek van die Verenigde State van Amerika. Die hoofstad en grootste stad is Boston. Dit het 'n bevolking van omtrent 6,5 miljoen en 'n oppervlakte van 27 336 vierkante kilometer. 

Massachusetts word in die noorde deur Vermont en New Hampshire, in die suide deur Rhode Island en Connecticut, en in die weste deur New York begrens. In die ooste lê die Atlantiese Oseaan. Dit was die sesde deelstaat wat tot die Unie toegelaat is. Massachusetts was die eerste deelstaat wat slawerny afgeskaf het.

Massachusetts se bynaam is "Bay State".


</doc>
<doc id="32678" url="https://af.wikipedia.org/wiki?curid=32678" title="Connecticut">
Connecticut

Connecticut (Engels: "State of Connecticut", afgekort CT) is 'n deelstaat in die Nieu-Engeland-streek van die Verenigde State van Amerika. Die hoofstad is Hartford en die grootste stad is Bridgeport. Dit het 'n oppervlakte van 14 356 vierkante kilometer en 'n bevolking van sowat 3,6 miljoen. Dit was die vyfde deelstaat wat tot die Unie toegelaat is. Connecticut word in die noorde deur Massachusetts, in die ooste deur Rhode Island, en in die weste deur New York begrens. In die suide lê die Long-Island-Sont en die Atlantiese Oseaan.

Voor die 17de eeu is die gebied deur die inheemse Mohegan-stam bewoon. Die eerste ontmoeting tussen die inwoners en Europeërs het plaasgevind toe die Nederlandse ontdekkingsreisiger Adriaen Block die gebied in 1614 besoek het.

Connecticut se byname is "The Constitution State" en "The Nutmeg State". Die naam Connecticut kom van die Mohegaanse woord "quinnitukqut" wat beteken 'plek van die lang getyrivier'.



</doc>
<doc id="32681" url="https://af.wikipedia.org/wiki?curid=32681" title="Rhode Island">
Rhode Island

Rhode Island (Engels: "State of Rhode Island and Providence Plantations") is 'n deelstaat in die Nieu-Engeland-streek van die Verenigde State van Amerika. Dit is die kleinste van alle vyftig Amerikaanse deelstate met 'n oppervlakte van 3,144 vierkante kilometers - maar ook dié met die langste amptelike naam. Die hoofstad en grootste stad is Providence. Rhode Island het 'n bevolking van omtrent een miljoen mense en was die 13ste deelstaat wat tot die Unie toegelaat was. Die naam Rhode Island verwys na Aquidneck Island, wat ook Rhode Island genoem is. Providence Plantations verwys na die vasteland. Die Italiaanse seevaarder Giovanni da Verrazzano was die eerste Europeër om die gebied te besoek. Rhode Island word in die noorde en ooste deur Massachusetts en in die weste deur Connecticut begrens. Die Atlantiese Oseaan lê in die suide.

Rhode Island se byname is "The Ocean State" en "Little Rhody".


</doc>
<doc id="32682" url="https://af.wikipedia.org/wiki?curid=32682" title="Oregon">
Oregon

Oregon (Engels: "State of Oregon") is 'n deelstaat in die Noordwestelike Stille Oseaan-streek van die Verenigde State van Amerika. Dit is die 33ste deelstaat wat tot die Unie toegelaat is. Die hoofstad is Salem en die grootste stad is Portland. 

Oregon het 'n bevolking van sowat 3,8 miljoen en 'n oppervlakte van 255 026 vierkante kilometer. Oregon word in die noorde deur Washington (deelstaat), in die ooste deur Idaho, en in die suide deur Kalifornië en Nevada begrens. In die weste lê die Stille Oseaan. Die Cascade-gebergte, wat in die westelike gebied lê, is deur vulkaniese bedrywigheid gevorm. Die oostelike gebied is hoofsaaklik woestynagtig.

Die Columbiarivier vorm vir 480 km die grens tussen dié deelstaat en Washington.

Oregon se bynaam is "Beaver State". Die etimologie van die naam Oregon is onbekend.


</doc>
<doc id="32683" url="https://af.wikipedia.org/wiki?curid=32683" title="Washington (deelstaat)">
Washington (deelstaat)

Washington (Engels: "State of Washington", uitgespreek /ˈwɒʃɪŋtən/) is 'n deelstaat in die Noordwestelike-Stille Oseaan-streek van die Verenigde State van Amerika. Die staat is vernoem na George Washington, die eerste president van die Verenigde State. Die hoofstad is Olympia en die grootste stad is Seattle. 

Washington het 'n bevolking van omtrent 6,4 miljoen en 'n oppervlakte van 184 827 vierkante kilometer. Dit is die 42ste deelstaat wat tot die Unie toegelaat is. Washington word in die noorde deur die Kanadese provinsie Brits-Columbië, in die ooste deur Idaho, en in die suide deur Oregon begrens. In die weste lê die Stille Oseaan. Die berg Saint Helens is 'n aktiewe vulkaan in die suidweste van die staat; dit het laas in 1980 uitgebars.

Die Columbiarivier vorm vir 480 km die grens tussen dié deelstaat en Oregon.

Washington se bynaam is "The Evergreen State". Dit is die enigste deelstaat wat na 'n president vernoem is.


</doc>
<doc id="32684" url="https://af.wikipedia.org/wiki?curid=32684" title="Grafsteensangers">
Grafsteensangers

Die Grafsteensangers is 'n komiese Suid-Afrikaanse musiekgroep wat uit 12 lede bestaan en meestal ou Afrikaanse liedjies met ou kostuums en morbiede gesigte sing. Die lede se ouderdomme wissel van 18 tot 63 jaar. 

Die groep het sy oorsprong rondom 1970 toe vier mansstudente verbonde aan die Pretoriase Onderwyskollege tydens studentekonserte twee of drie treurige Afrikaanse liedjies in perfekte vierstemmige harmonie gesing het. Alhoewel die item skreeusnaaks was, het die kwartet nie 'n gesig verroer nie.

Nadat die vier mans afstudeer het, het hulle nie meer as groep opgetree nie en hulle ad hoc konsert-item het ophou bestaan. Twee van die huidige (2013) lede van Die Grafsteensangers (Ina Pretorius en Christma Grove) kan saam met Ina se man, Fanie Pretorius, as die stigters van die huidige groep beskou word. Hulle het die ou Onderwyskollege-item laat herleef deur dit tydens kerk-kampe en huispartytjies op te voer - as 'n kwartet wat gewoonlik uit twee mans en twee dames bestaan het. Een of twee addisionele lede is in sulke gevalle gewerf uit die musikale mense wat beskikbaar was. Die klem het steeds geval op mooi harmonie, ou (of nuwe "ou") Afrikaanse liedjies en op die komies-strakke aanbieding daarvan.

Gedurende die laat 1980's was "Die Grafsteensangers" 'n populêre item tydens koffiehuiskonserte in die Kaapse parlementêre dorpie Akasiapark. Pieter Oberholzer het daar betrokke geraak en hy is vandag (2013) steeds een van die hoofkarakters ("Die Ondernemer") van die groep. Pieter en sy eggenote Isobet het voorheen drama aan die destydse Potchefstroomse Universiteit vir CHO studeer, waar Pieter ook leier van die Alabama Studentegeselskap was (Isobet sou later vir etlike jare optree as die bestuurder van die groep).

Judie Schoeman se man (Fanus) was 'n parlementariër en sy het ook by die groep betrokke geraak as kitaarspeler-sanger met ietwat van 'n wulpse aanslag.

Die meeste van die inwoners van Akasiapark het destyds ongeveer die helfte van die jaar (tydens parlementêre resessies) in Pretoria gewoon en gewerk. In die 1980's en 1990's het die lede van die Grafsteensangers tydens hulle verblyf in Pretoria by ouetehuise en huispartytjies opgetree. Marie-Lee Venter, 'n voormalige musiekonderwyser en Estelle Visser het in hierdie tyd betrokke geraak. Hulle sou later bekendstaan as "Die Weduwee" en "Die Weduwee se Skoonsuster".

Vroeg in 1999 het Pieter Oberholzer voorgestel dat die Grafsteensangers toestemming van die bestuur van die Aardklop kunstefees vra om die fees by te woon. Die plan was om met 'n outydse lykswa op en om die feeterrein rond te ry en op te tree vir groepe feesgangers wat op plekke saamdrom of saamsit. Geen optrede in 'n saal of tent is in die vooruitsig gestel nie. Toestemming is hiervoor verkry en die nege lede van die destydse groep het op Aardklop 1999 opgedaag met geen verwagting behalwe om 'n nie-amptelike en gratis "side show" vir feesgangers te wees nie. 

Op die eerste dag van die fees het die groep soveel aandag getrek dat 'n opname van hulle straat-optrede vir die TV-program "Pasella" gemaak is; die groep is genooi om laat-aand in die tent van die Aardklop-bestuur op te tree; en die eerste uitnodigings het ingekom vir Die Grafsteensangers om op verskeie van die oop verhoë van Aardklop op te tree.

Aan die einde van Aardklop 1999 was die lede van die groep meer verbaas as enigiemand anders oor hulle gewildheid. Hulle is benoem vir die Aartvark-toekenning vir Innoverende Werk en 'n musiekmaatskappy het hulle omgepraat om 'n eerste CD te maak - iets wat die groep aanvanklik besluit het nooit moet gebeur nie, omdat 'n CD nie die baie belangrike visuele deel van hulle opvoering sou kon weergee nie.

Na Aardklop 1999 het die groep uitgebrei tot gemiddeld 12 lede. Met die oog op verdere kunstefeeste en ander vertonings moes 'n behoorlike verhoogprogram ontwikkel word. Tydens 'n beplanningsbyeenkoms het Marie-Lee Venter (in werklikheid 'n weduwee) gesê dat haar verhoogkarakter die "Weduwee-dot-com" is. So het dit gebeur dat al die karakters in een of ander verhouding tot die Weduwee as die sentrale figuur staan: Die begrafnisondernemer en sy assistent die grafgrawer, die Weduwee se broer, suster, skoonsuster, kleinneef en tweelingdogters, die assuransie-agent en 'n skadu-agtige Hollandse karakter met die naam "Tutz van Boorgaten".

Die groep het al vyf CD's, een video, en een DVD opgeneem. Hulle het by al die groot Afrikaanse kunsfeeste opgetree, naamlik die Klein Karoo Nasionale Kunstefees (KKNK), Aardklop, Innibosfees, Volksbladfees, Suidoosterfees en UKkasie - 'n voormalige Afrikaanse kunsfees wat in Londen gehou was.

Die groep innoveer telkens met die instudeer van nuwe vertonings, en het so pas dertien (droewige!) jare in die professionele vermaaklikheidsbedryf afgehandel. 2013 beloof om weereens vernuwend te wees, met beplanning vir hulle vertoning "Die Ver(r)assing" wat teen die middel van die jaar sal debuteer.




</doc>
<doc id="32693" url="https://af.wikipedia.org/wiki?curid=32693" title="Ringnekpapegaai">
Ringnekpapegaai

Die ringnekpapegaai ("Psittacula krameri") is 'n tropiese parkiet wat in Afrika en Suid-Asië voorkom. Hulle word algemeen as troeteldiere aangehou.




</doc>
<doc id="32701" url="https://af.wikipedia.org/wiki?curid=32701" title="Minneapolis">
Minneapolis

Minneapolis is die grootste stad in die deelstaat van Minnesota en is die 16de grootste grootstadsgebied in die Verenigde State van Amerika. Minneapolis is die tweelingstad van Saint Paul, wat die hoofstad van Minnesota is. Dit is geleë aan beide kante van die Mississippirivier. 

Die naam Minneapolis kom van die Dakota woord "mni" (water) en die Griekse woord "polis" (stad). Minneapolis se bynaam is "City of Lakes".



</doc>
<doc id="32710" url="https://af.wikipedia.org/wiki?curid=32710" title="Digitale televisie">
Digitale televisie

Die term digitale televisie verwys na televisiekanale wat as digitale datastrome uitgesaai word. Gewoonlike (analoë) beeld- en klankseine word deur middel van sogenaamde analoog-na-digitaal-omsetters in digitale datastrome of binêre kodes omgeskakel.

Beeld- en klankseine word al sedert enkele jare in digitale vorm geproduseer en verwerk, en in talle lande word televisie- en radiokanale reeds as digitale programme uitgesaai. Die belangrikste digitale standaarde is


Verbruikers benodig 'n dekodeerder wat digitale datstrome weer na analoë video- en klankseine kan omskakel en tans in moderne televisiestoetelle, DVD-opnemers en ander oudio- en videotoestelle ingebou word. Ouer televisietoestelle kan digitale televisieprogramme deur middel van 'n eksterne dekodeerderboks ontvang. Behalwe vir digitale kabeltelevisie word skottels (DVB-S) of antennes (DVB-T/DTTV) benodig. Ou aardgebonde antennes is steeds geskik vir die ontvangs van digitale aardgebonde televisiekanale of het net 'n klein modifikasie nodig.

Net soos ander lande het ook Suid-Afrika se aardgebonde televisie ter geleentheid van die 2010-Sokker-Wêreldbekertoernooi in November 2008 na die digitale standaard DVB-T/DTTV oorgeskakel, alhoewel daar 'n oorgangsfase is waartydens sowel analoë asook digitale uitsendings beskikbaar gestel word.

Digitale televisie behels nie noodsaaklik beter beeld- en klankgehalte nie, maar verskaf in die algemeen en veral in sy aardgebonde vorm 'n beter televisie-ontvangs in gebiede wat vanweë hulle landskapsvorm (byvoorbeeld heuwelagtige streke) of digte bebouing waar televisiekykers met analoë uitsendings dikwels inmenging of spookbeelde ervaar het.

Digitale televisie verskaf daarnaas multikanaaltoegang aan almal, selfs aardgebonde kykers, net soos wye-skermbeelde, ruimte- of stereoklank van hoë gehalte, elektroniese programgidse en hoë-resolusie-televisie.

Die meeste digitale televisiestandaarde behels datakompressie, dit wil sê die oorspronklike digitale seine kan geanaliseer en aangepas word voordat hulle uitgesaai word om aan verskillende kwaliteitsvereistes te voldoen: Die oordragsnelheid, wat in bisse per sekonde gemeet word, kan byvoorbeeld vir 'n televisie-rolprent of rugby-wedstryd met sy snelle bewegings verhoog word, terwyl 'n televisie-onderhoud net 'n relatief klein bandwydte nodig het. Hoe laer die oordragsnelheid word, hoe meer artefakte of klein beeldsteurings word sigbaar.

Die mees gebruiklike datakompressie-standaard, wat vir beeld- en klankseine beskikbaar is, is MPEG. Die verskillende MPEG-kodes kan sowel vir die uitsaai asook die stoor van digitale gegewens gebruik word. Die gewilde MP3-klankformaat baseer net soos die meeste DVD-standaarde op MPEG. Die huidige digitale televisiestandaarde DVB-S (satelliet), DVB-T (aardgebonde televisie), DVB-C (kabeltelevisie), DVB-H (selfoon) en DVB-IPTV (internettelevisie) baseer almal op die MPEG-2-standaard.

Danksy die digitale uitsaaitegnologie kan bestaande televisieprogramme met 'n groot verskeidenheid bykomende dienste soos uitgebreide teleteks, elektroniese programgidse, outomatiese erkenning van kanale en baie ander gekombineer word. Die sogenaamde Triple-Play behels die gelyktydige beskikbaarstelling van televisie, radio en internet via dieselfde digitale standaard soos byvoorbeeld digitale kabeltelevisie.

Digitale uitsaaistandaarde bied baie voordele danksy hulle tegniese versoenbaarheid met rekenaarstelsels, veral ten opsigte van die oordrag en ontvangs, stoor, bewerking, wysiging of verdere verspreiding van gegewens. Vanweë die laer uitsaaikoste wat aan digitale televisie verbonde is ('n digitale televisiekanaal benodig net 'n tiende tot vyfde van die bandwydte wat 'n analoë kanaal sou benodig) kry ook kleiner aanbieders toegang tot nasionale of internasionale gehore. Groter uitsaaikorporasies of privaat televisiemaatskappye kan hul programaanbod eweneens teen lae koste met bykomende kanale uitbrei.


</doc>
<doc id="32712" url="https://af.wikipedia.org/wiki?curid=32712" title="Bibron se erdslang">
Bibron se erdslang

Bibron se erdslang ("Typhlops bibronii") is 'n onskadelike, primitiewe erdslang wat in Suider-Afrika voorkom. 

Bibron se erdslang het 'n donker, geskubde vel wat van nut is by die slang se ondergrondse habitat. Die oorvleulende skubbe is fyn, glad en glansend en dek die hele liggaam. Die stomp kop bevat die slang se oë - twee donker klein kolletjies of vlekkies - en 'n halfmaanvormige mond, met 'n tandlose onderkaak, aan die onderkant. Die kort, stomp stert eindig in 'n kort sekel, 'n eienskap wat ook by ander erdslange voorkom.

Dié erdslang kom meestal in die hoëvelde en kusgrasvelde van die oostelike dele van Suider-Afrika voor.

Die slang se dieet bestaan uit insekte, veral termiet- en mierlarwes. Hy jag hoofsaaklik ondergronds en word slegs bo-gronds waargeneem na swaar reëns.

Die wyfie lê telkens tussen vyf en twaalf eiers wat binne 'n week uitbroei.




</doc>
<doc id="32713" url="https://af.wikipedia.org/wiki?curid=32713" title="Faith Like Potatoes">
Faith Like Potatoes

Faith Like Potatoes is 'n Suid-Afrikaanse rolprent wat op 27 Oktober 2006 vrygestel is. Die rolprent is gebaseer op 'n boek met dieselfde naam wat Angus Buchan in 1988 uitgegee het. Die regisseur was Regardt van den Bergh. Dit het ongeveer R3 580 335 by die loket verdien.

Die rolprent is 'n drama.


Die rolprent is 'n ware verhaal gebaseer op die lewe van Angus Buchan, 'n Zambiese boer van Skotse afkoms, wat sy plaas te midde van politieke onrus verlaat en na KwaZulu-Natal trek op soek na 'n beter lewe. Maar die nuwe lewe is moeiliker as verwag en hy verval gou in 'n vernietigende siklus van vrees en haat. Hy bekeer hom egter later en word 'n vurige organiseerder van samekomste om te bid vir reën.



</doc>
<doc id="32714" url="https://af.wikipedia.org/wiki?curid=32714" title="Magsverheffing">
Magsverheffing

Magsverheffing is 'n wiskundige bewerking, waarby 'n getal (die "faktor" of die "grondtal" van die magsverheffing) herhaaldelik met homself vermenigvuldig word. Die grondtal "x" verhef tot die mag "n" word genoteer as "x" wat beteken:
Mens sê: "x" tot die mag "n", of ook kortweg "x" tot die "n"-de.

So is 2 tot die mag 3, of 2 tot die derde: 2³ = 2×2×2 = 8, waar 2 die grondtal en 3 die eksponent van die mag 2³ is. Moenie die mag met die eksponent met mekaar verwar nie.

Voorbeelde:

Die "n" mag van die grondtal x, genoteerd as formula_5, is gedefinieer as die produk van "n" faktore "x" (met ander woorde: x*x*...; n keer).

Die gebruiklike notasie is om die "eksponent" "n", wat die aantal faktore aangee, hoër te skryf (boskrif).

Deur die uitbreiding van die definisie met:
kan negatiewe eksponente aangedui word.

'n Verdere uitbreiding is:
waarmee gebroke eksponente voorgestel word.

Meer algemeen gedefinieer deur gebruik te maak van 'n logaritme en eksponensiële funksie:

Omdat magsverheffing nie kommutatief is nie,
is twee omkeer bewerkings nodig: worteltrek en logaritme

Mag hou verband met het begrip graad by polinome en vergelykings. 'n Tweedegraadse vergelyking is 'n vergelyking waarin die hoogste mag 2 is.

Die onderstaande reëls kan gebruik word tydens berekeninge met magte:

Enkele spesiale gevalle word hieronder genoem:

Vir a≠ 0 is:

Vir a>0 is:

Stel die a-de mag van x op as funksie van x, dus vir sekere eksponent a:
dan word die afgeleide gegee deur:
Stel die mag op as funksie van die eksponent, dus vir sekere grondtal a:
dan word die afgeleide gegee deur:



</doc>
<doc id="32717" url="https://af.wikipedia.org/wiki?curid=32717" title="Klaus Ebner">
Klaus Ebner

Klaus Ebner (Wene, 8 Augustus 1964) is 'n Oostenrykse skrywer van prosa, poësie en essays. Hy vertaal ook Franse en Katalaanse werke na Duits. In die jare '80 skryf hy boeke oor sagteware en literêre tekste in tydskrifte. Sy eerste bundel kort stories word in 2007 gepubliseer. Die outeur skryf poësie in Duits en Katalaans.

Klaus Ebner studeer Romaanse en Duitse filologie en vertaling. Hy begin onmiddellik na sy skooltyd kortverhale, poësie en hoorspele te skrywe. In die jare '90 skryf hy hoofsaaklik artikels en boeke oor sagteware en rekenaarnetwerke. Die eerste van hierdie boeke, oor die teksverwerker WordPerfect, word na Nederlands vertaal. Daarna werk hy vir 'n Weense literêre tydskrif, "Texte".

Na die jaar 2004 publiseer hy meer dikwels. Vandag is Klaus Ebner 'n outeur van verhalende fiksie (roman, novelle, kortverhale), essays en poësie. Gesteun deur 'n subsidie vir letterkunde van die Oostenrykse owerheid, gaan hy in 2007 na Andorra en skryf 'n essay oor die land in die Pireneë.

Sy werk weerspieël die bewussyn van multikulturele maatskappye, die saamhorigheid van verskillende mentaliteite, tale, volkere en godsdienste. Die tolerantie speel 'n belangrike rol. In 2008 ontvang Klaus Ebner die "Wiener Werkstattpreis". Die wenende novelle "Der Flügel Last (Die last van vleugels)" beskryf 'n sewejarig meisie wat aan kanker ly. Die verhalende styl roep die perspektief van het kind op. Die wenende essay "Was blieb vom Weißen Ritter?" gee insig in die middeleeuse roman "Tirant lo Blanch" van die uit Valencia afkomstige outeur Joanot Martorell. Die skrywer vermeng sy eie leserservaring met filologische en historiese informasie.

Hy woon en werk in Wene en is lid van die Oostenrykse skrywersorganisasies "Grazer Autorenversammlung". en "Österreichischer Schriftstellerverband".






</doc>
<doc id="32719" url="https://af.wikipedia.org/wiki?curid=32719" title="Gebande muishond">
Gebande muishond

Die gebande muishond ("Mungos mungo") is 'n klein muishond wat in Afrika voorkom en uitgeken word aan die duidelike strepe wat oor sy liggaam strek.

Hierdie klein karnivore is inheems aan Afrika en kom hoofsaaklik suid van die Sahara voor. Die dier se verspreiding strek reg oor Afrika: van Gambië tot Noordoos-Ethiopië en suid tot in Suid-Afrika. Gebande muishonde lewe in groot kolonies van tot 75 muishonde en word meestal in beboste grasvelde en klipperige omgewings waargeneem. Die diere kom ook in ander gebiede voor, maar word nie in woestynagtige of semi-woestynagtige gebiede aangetref nie.

Soos sy naam te kenne gee, het die gebande muishond duidelike strepe of bande wat dwars oor sy liggaam strek. Die strepe is donker en wissel van die ligter kleur van die res van sy pels. Die dier se pote en die punt van sy stert is gewoonlik donker, terwyl die res van die liggaam soortgelyk is aan die ligter pels tussen die donker bande. Die ligter pels wissel van 'n witterige kleur tot rooibruin. 'n Volwasse gebande muishond het 'n gemiddelde lengte van 65 cm. Die stert se lengte is ongeveer die helfte van dié van die liggaam.

Die voorpote het vyf ledemate, elk met 'n lang, geboë klou wat gebruik word om te krap of in die grond te grawe. Die agterpote het vier ledemate, ook met 'n klou elk. Die kloue op die agterpote is oor die algemeen korter, swaarder en minder geboë.

Gebande muishonde vreet hoofsaaklik insekte, maar vang ook soms klein soogdiertjies, soos rotte en muise, slange, akkedisse en voëls, asook dié se eiers. Dié karnivore sal ook soms hulle dieet aanvul met wilde vrugte. Harde voorwerpe, soos eiers of slakke, word of in die lug gegooi, of onder die liggaam, tussen die agterpote deur, teen 'n klip, om van die harde dop ontslae te raak. Gebande muishonde jag dikwels saam met bobbejane.

'n Wyfie is telkens vir twee maande dragtig, waarna sy geboorte gee aan twee tot ses kleintjies. Die kleintjies word blind gebore, met baie min hare, maar kan na 10 dae begin sien en na twee weke het hulle 'n jeugdige pels ontwikkel. In 'n kolonie word voortplanting dikwels gesinchroniseer, sodat verskeie wyfies 'n paar dae uit mekaar geboorte skenk. Kleintjies kan aan enige melkskenkende wyfie soog. 'n Gebande muishond het 'n moontlike lewensduur van 12-13 jaar, maar minder as die helfte van die kleintjies oorleef tot 'n ouderdom van drie maande.





</doc>
<doc id="32733" url="https://af.wikipedia.org/wiki?curid=32733" title="JavaScript">
JavaScript

JavaScript (JS) is 'n multiparadigma-programmeertaal wat verskeie style ondersteun, insluitend objekgeoriënteerde, funksionele, prototipegebaseerde en gebeurtenisgedrewe programmering. Die meerderheid webblaaiers gebruik en ondersteun die taal. Javascript laat webbladsye toe om interaktief op te tree (dit wil sê die bladsy verander gebaseerd op die gebruiker se toevoer of ander gebeurtenisse).

JavaScript word gereeld met die Java-programmeertaal verwar, veral omdat beide tale algemeen vir webtoepassings gebruik word. Alhoewel die tale sommige sintaktiese elemente deel (wat hulle ook in gemeen het met C, het JavaScript heelwat meer met funksionele programmeertale as met Java in gemeen.

Javascript is eers net gebruik deur webblaaiers maar is verder ontwikkel om ook werk vir die bediener te doen (veral deur Node.js).

Javascript Frameworks word ook nou gebruik vir statiese webblaaiers (deur biblioteke soos Angular, ReactJS en VueJS) as ook selfoon toepassings, deur gebruik van React Native.

Alle moderne webblaaiers ondersteun Javascript. Voorheen moes gebruikers in die <script>-etiket aandui watter taal gebruik word, maar dit is nie meer nodig nie.

JavaScript ondersteun baie van die standaardstrukture vanuit C (if-stellings, while-lusse, switch-stellings ens.). Dit verskil wel wat die strekking (Engels: "scope") van veranderlikes betref (met ander woorde waar in die kode veranderlikes/funksies sinvolle betekenis het). Soos in C is daar onderskeid tussen uitdrukkings en stellings.

JavaScript se veranderlikes se datatipes word dinamies toegeken. Die tipe word afgelei vanaf die waarde van 'n veranderlike eerder as 'n uitdrukking. Om 'n veranderlike gelyk te stel aan 'n getal en daarna aan 'n "karakterstring" is heeltemal geldig. Javascript ondersteun verskeie maniere om die datatipe van voorwerpe te bepaal, insluitend Duck Typing.

Veranderlikes in JavaScript kan gedefineer word met die "var", "let" of "const" sleutelwoorde.

var x; // Skep die veranderlike x en stel dit gelyk aan "undefined" 
var y = 2; //Skep die veranderlyke y en stel dit gelyk aan 2
var z = "Goodbye World!"; //Skep die veranderlike z en stel dit gelyk aan 'n string wat die karakters "Goodbye World!" bevat
Kommentaar in Javascript word aangedui met twee vorentoe skuinsstrepe. 

Daar is geen ingeboude funksionaliteit vir toevoer/afvoer in JavaScript nie, aangesien die looptydomgewing dit voorsien.

Meeste looptydomgewings het 'n "console-"voorwerp waarmee afvoer gelewer kan word. Gewoonlik in webblaaiers kan gebruikers die console sien deur F12 te druk. Onder volg 'n basiese "Hello World" program in JavaScript.
console.log("Hello World!");
'n Eenvoudige rekursiewe funksie:

function faktoriaal (n) {
faktoriaal(3); //Sal 3 * 2 * 1 = 6 terugstuur

'n Anonieme funksie (of lambda):

function teller() {

var closure = teller();
console.log(closure()); //Print 1 
console.log(closure()); //Print 2
console.log(closure()); //Print 3
'n Minimale voorbeeld van 'n webblad wat JavaScript-kode (HTML 4.01-sintaks) bevat word hieronder vertoon:
'n Voordeel van die gebruik van Javascript op 'n webbladsy is dat die gebruiker se webblaaier die werk doen, eerder as die bediener. Dit laat die webbladsy toe om te reageer op die gebruiker se toevoer. JavaScript kan meer gebruikeraksies waarneem as HTML, soos watter knoppies op die sleutelbord gedruk is.

JavaScript kan ook op Windows uitgevoer word met die sogenaamde WSH (Windows Scripting Host). Daarvoor moet mens 'n .js-lêer skep en die program daarin skryf. Met 'n dubbelkliek kan die lêer uitgevoer word.




</doc>
<doc id="32736" url="https://af.wikipedia.org/wiki?curid=32736" title="Televisietegnologie">
Televisietegnologie

Televisietegnologie is 'n oorkoepelende vakterm vir inligtingtegnologie, klanktegnologie en videotegnologie met betrekking tot televisie. Die term verwys soms ook net na die tegnologie van 'n televisietoestel. 

Beeld en klank word met spesiale televisiekamera's opgeneem en daarna verwerk, saamgestel en gesny. Klank- en inligtingtegnologie maak streng gesproke nie deel uit van televisietegnologie nie, alhoewel dit gebruik maak van hul tegnologieë.

Gedurende die produksie word besluit watter gehalte ten opsigte van die beeld- (swart-en-wit of kleurtelevisie, gewone of hoë resolusie, 4:3- of wye-skermbeelde) en klankgehalte (eenkanaal/mono, tweekanaal/stereo of multikanaal/omringklank) beskikbaar gestel sal word. Vir swart-en-wit-produksies moet slegs die verskille ten opsigte van die helderheid van die beelde tydens opname en uitsaai in ag geneem word. Vir kleurtelevisie moet daarnaas ook alle inligting ten opsigte van kleure opgeneem en uitgesaai word. Kleurtelevisieprogramme kan egter ook op swart-en-wit-toestelle bekyk word. In die nywerheidslande is kleurtelevisie al dekades lank die algemene standaard, terwyl swart-en-wit-televisie in Suid-Afrika nooit uitgesaai is nie aangesien die land eers in 1976 met die uitsaai van televisieprogramme begin het - 'n tydperk toe die meeste lande al na kleurtelevisie oorgeskakel had.

Klank en beelde kan regstreeks uitgesaai of gestoor word, byvoorbeeld op magnetiese bande. Programme wat sodoende gestoor is kan op 'n latere tydstip uitgesaai en vooraf ook bewerk word.

Televisieprogramme word vanaf 'n uitsaaier se ateljees of regstreeks via 'n uitsaaiwa en satelliet eers na die uitsaaisentra van kabeltelevisiemaatskappye (nie in Suid-Afrika nie), televisietorings of uitsaaistasies vir satelliete versprei. Daar is 'n aantal verskillende tegnologieë en standaarde vir die uitsaai van televisieseine ontwikkel soos byvoorbeeld NTSC (onder meer in Noord-Amerika en Japan), PAL (onder meer in Wes-Europa behalwe vir Frankryk, Australië en Suid-Afrika), SECAM (Frankryk en Oos-Europa) - wat almal analoë tegnologie gebruik - of DVB-S (digitale satelliet) en DVB-T/DTTV (digitale aardgebonde televisie) wat albei gebruik maak van MPEG2-kompressie. Nuwe gevorderde uitsaaiwaens vir HDTV volgens die 1080i-standaard gebruik DVB-S met MPEG4/AVC-enkodering.

Televisiekanale word gewoonlik deur middel van gemoduleerde elektromagnetiese golwe via antennes of aardgebonde in koaksiale kabels of optiese vesels (kabeltelevisie) uitgesaai.

Alhoewel die opname en verwerking van klank en beeld al jare lank deur middel van digitale tegnologieë geskied, is daar nog steeds analoë antenne-, kabel- en satellietkanale. Die meeste lande het reeds in die 1990's of die eerste dekade van die 21ste eeu begin om na kostebesparende digitale televisie oor te skakel. In Suid-Afrika sal aardgebonde televisiekanale vanaf November 2008 geleidelik na digitale aardgebonde televisie (DVB-T of DTT/DTTV) oorgeskakel word. Televisiekykers sal of 'n nuwe televisietoestel met ingeboude dekodeerder of 'n steltopboks vir die ontvangs van aardgebonde digitale kanale benodig.

Televisiekanale kan via kabel, satelliet, internet of aardgebonde antennes versprei word. Vanweë tegniese besonderhede en die tekort aan frekwensies is die aantal analoë televisiekanale op 'n bepaalde plek gewoonlik tot maksimaal twaalf beperk. Digitale aardgebonde televisie sal dosyne programme beskikbaar maak, terwyl via kabel- satelliet en internet al honderde en duisende verskillende kanale tegelykertyd uitgesaai kan word.


</doc>
<doc id="32740" url="https://af.wikipedia.org/wiki?curid=32740" title="Terrestriële televisie">
Terrestriële televisie

Terrestriële televisie (soms ook aardgebonde televisie) verwys na televisieontvangs deur middel van antennas en in teenstelling met satellietskottels of kabels. Aardgebonde televisiekanale word deur middel van gemoduleerde elektromagnetiese golwe min of meer reglynig na antennas in of op geboue uitgesaai.

Die uitsaaitegnologie wat hiervoor ingespan word, kan of analoog of digitaal wees.

 
Die uitsaaifrekwensies wat vir aardgebonde televisie gebruik word, het baie kort golflengtes in die FM- of desimetergolfband wat net soos lig byna reglynig uitbrei en sodoende nouliks in staat is om die aardkromming te volg - die reikwydte van senders is dus beperk. Landskapsvorme soos valleie kan net soos geboue en weersinvloede probleme by die televisieontvangs (soos byvoorbeeld spookbeelde) veroorsaak. Die laasgenoemde effek word deur weerkaatsings op groot oppervlaktes veroorsaak wat met die regstreekse televisieseine interfereer.

Hierdie probleme tree net by analoogseine in, terwyl digitale aardgebonde selfs voordeel kan trek uit weerkaatsings wat die ontvangsgehalte verbeter.

Om 'n groot gebied onafhanklik van weerstoestande met goeie ontvangsgehalte te dek, word naas die sterk senders van die basisnetwerk 'n relatief groot aantal van plaaslike senders (herhalers) benodig wat die televisieseine verder versprei, byvoorbeeld in valleie. Hierdie tegniese vereistes maak die uitsaai van analoë televisiekanale aansienlik duurder as dié van digitale televisie. Daarnaas is daar slegs 60 uitsaaifrekwensies vir analoë kanale beskikbaar, en elkeen van die basiese en plaaslike senders in 'n uitgestrekte gebied benodig sy eie frekwensie om interferensies te voorkom. Sodoende kan op 'n bepaalde plek dikwels maksimaal twaalf analoë kanale uitgesaai en ontvang word. Met digitale terrestriële televisie kan die aantal beskikbare kanale aansienlik verhoog word.

Om hul reikwydte te vergroot, word senders meestal op bergpieke en/of televisietorings of televisiemaste geïnstalleer. Die televisiesein van 'n bepaalde kanaal word deur middel van mikrogolfseine of via satelliet sentraal na die senders uitgesaai. In digbevolkte gebiede of op hoë bergspitse word die sein teen 'n baie hoë sterkte uitgesaai. Om die televisieontvangs in afgeleë of heuwelagtige gebiede te verseker, word sogenaamde televisieomsetters ingespan wat die sein van 'n televisietoring, satelliet of 'n ander omsetter opvang en as 'n versterkte sein op 'n ander kanaal weer uitsaai.


</doc>
<doc id="32742" url="https://af.wikipedia.org/wiki?curid=32742" title="Faktuur">
Faktuur

'n Faktuur of rekening is 'n kommersiële dokument wat uitgereik word deur 'n verkoper tot die koper, wat die produkte, getalle, en saamgestelde pryse vir produkte of dienste wat die verkoper voorsien het aandui. 'n Faktuur toon dat die koper die verkoper moet betaal, volgens die vergoedingvoorwaardes.

Vanuit die oogpunt van 'n verkoper, word die faktuur 'n verkopefaktuur genoem, en vanuit die oogpunt van koper, 'n koopfaktuur.

Die dokument toon die koper en verkoper aan, maar die termynfaktuur toon die geld wat geskuld word. Byvoorbeeld "ons ontvang 'n faktuur van hulle" (ons skuld hulle geld), "hulle ontvang een van ons" (hulle skuld ons geld).


</doc>
<doc id="32745" url="https://af.wikipedia.org/wiki?curid=32745" title="AJAX">
AJAX

AJAX (Engels vir "Asynchronous Javascript And XML") is 'n tegnologie wat gebruik word vir die ontwerp van interaktiewe webbladsye waarin gegewens asinchroon van 'n webbediener afgelaai kan word sonder dat die bladsy in sy geheel herlaai hoef te word. So 'n AJAX-bladsy kan vergelyk word met 'n applikasie wat in die webblaaier self hardloop. Die term, AJAX, is op 18 Februarie 2005 deur Jesse James Garrett bekendgestel en word deur groot maatskappye soos Google en Amazon erken.

Deur gebruik te maak van XMLHttpRequest hoef die webbladsy nie opnuut verfris te word om nuwe inhoud te kry nie. "Google Suggest" stel byvoorbeeld by elke sleuteldruk 'n nuwe reeks soekterme voor sonder dat mens die bladsy hoef te herlaai. Wikipedia se soekfunksie maak ook van die konsep gebruik en soekresultate word al voorgestel nadat slegs 'n paar karakters getik is. 

AJAX is 'n manier om interaktiewe webapplikasies te ontwikkel deur 'n kombinasie van die volgende tegnieke te gebruik:

Die skriptale waaruit AJAX saamgestel is bestaan al jare lank. AJAX, as 'n kombinasie van hierdie tale word moontlik met die koms van die XMLHttpRequest-objek (soos eerste ingevoer deur Microsoft in Internet Explorer 5) en die moontlikheid om die HTML-DOM-model te gebruik in Javascript (W3C-aanbeveling van 1998).

Die konsep dat 'n bladsy nie verfris hoef te word nie is ook nie nuut nie. Dit kon byvoorbeeld al met behulp van 'n versteekte HTML raam (HTML hidden frame) gedoen word. Daarteen was die grootste probleem dat data nie maklik tussen bladsye uitgeruil kon word nie. Die probleem is egter met die koms van AJAX opgelos, wat AJAX so gewild maak.

Verskeie groepe het hulpmiddels ontwikkel om die skryf van AJAX-applikasies te vergemaklik. Byvoorbeeld, Microsoft het "ASP.NET AJAX" (http://ajax.asp.net) (kodenaam Atlas) ontwikkel as 'n plugin vir Visual Studio en Google het die Google Web Toolkit (http://code.google.com/webtoolkit/) ontwikkel.
Daar is ook 'n groot aantal oopbron biblioteke en hulpmiddels beskikbaar, onder andere Scriptaculous (http://script.aculo.us/), DWR (http://getahead.org/dwr), jQuery (http://jquery.com/) en MooTools (http://mootools.net).




</doc>
<doc id="32747" url="https://af.wikipedia.org/wiki?curid=32747" title="Kwitansie">
Kwitansie

'n Kwitansie (Engels:"Receipt") is 'n geskrewe of gedrukte erkenning dat spesifieke goedere gekoop was en die som daarvan in geldwaarde ontvang was. Die kwitansie dien as titel tot die goedere ontvang.

In die daaglikse besigheidsbedrywighede , kan 'n persoon een van vier kwitansies ontvang. Dit kan 'n gedrukte, 'n getikte, elektroniese (gewoonlik d.m.v 'n e-pos ontvang ) of 'n geskrewe kwitansie wees. 

Dis heel eenvoudig om die vier van mekaar te onderskei, maar dit maak nie saak watter een ontvang is nie, want alle kwitansies is ewe geldig, solank die datum, die goedere ontvang en die bedrag betaal daarop aangedui word sal dit voldoende wees as 'n geldige bewysstuk in die hof ens.


</doc>
<doc id="32749" url="https://af.wikipedia.org/wiki?curid=32749" title="Odessa">
Odessa

Odessa "(Одесса)" is 'n stad met 1 miljoen mense (die 4de grootste in Oekraïne) in die suide van die Oekraïne aan die Swartsee. Die stad was ook die 4de grootste stad in die Russiese Ryk en die belangrikste hawe aan die Swartsee. In 1897 was 37% van die bevolking Jode, maar ná die Tweede Wêreldoorlog het die meeste na Israel geëmigreer.

Die hawe was en is nog baie belangrik vir die ekonomie. Die stad is die belangrikste hawe vir Wes-Oekraïne (ook Kiëf) en vir die meeste van Moldowa en Wit-Rusland se handel.


</doc>
<doc id="32752" url="https://af.wikipedia.org/wiki?curid=32752" title="Nederlandse Geloofsbelydenis">
Nederlandse Geloofsbelydenis

Die Nederlandse Geloofsbelydenis (NGB, Latyn: "Confessio Belgica") is in 1561 opgestel deur Guido de Brès. 

Die regsinnige Christelike belydenis van die Nederlandse kerke wat die hoofinhoud van die leer in verband met God en die ewige saligheid van siele insluit. 

In 'n tyd van groot vervolging van Protestantse Kerke is hierdie Belydenisskrif deur Guido de Bres opgestel. Dit was in die jaar 1561 in die Suidelike Nederlande (vandag België). Verskeie Sinodes in die 16de eeu asook die Nasionale Sinode van Dordrecht (1618-1619) het dit as een van die Belydenisskrifte van die Gereformeerde Kerke aanvaar. 


</doc>
<doc id="32753" url="https://af.wikipedia.org/wiki?curid=32753" title="Gereformeerde kerke in Suid-Afrika">
Gereformeerde kerke in Suid-Afrika

Die Gereformeerde kerke in Suid-Afrika is 'n versameling van Calvinistiese kerkgroepe in Suid-Afrika wat bestaan uit: 

Kollektief word daar na die (Ned.) Gereformeerde Kerk (NG Kerk), die (Ned.) Hervormde Kerk (NH Kerk) en die Gereformeerde Kerke (in Suid-Afrika) (GKSA) as die "Drie Susterskerke" verwys.


</doc>
<doc id="32754" url="https://af.wikipedia.org/wiki?curid=32754" title="Heidelbergse Kategismus">
Heidelbergse Kategismus

Die Heidelbergse Kategismus is 'n geloofsbelydenis wat in die Gereformeerde kerke gebruik word.

Hierdie Belydenisskrif het in 1563 te Heidelberg, Duitsland ontstaan. Op versoek van keurvors Frederik III van die Palts, een van die invloedrykste state binne die Heilige Romeinse Ryk, is dit as leerboek vir die skole opgestel. Zacharias Ursinus en Kaspar Olevianus is met hierdie belangrike werk getaak deur hierdie vrome prins. Zacharius Ursinus was 28 jaar oud en alreeds 'n professor in teologie aan die Universiteit van Heidelberg. Casper Olivianus was 26 jaar oud en 'n hofprediker.

Kategismus beteken leerboek en is gebruik om die jeug te onderrig en leiding aan predikers en onderwysers te gee. Keurvors Frederik III van die Palts het die advies en samewerking van die hele teologiese fakulteit bekom in die voorbereiding van die kategismus.

Die Heidelbergse Kategismus was eerste op die Sinode van Heidelberg aanvaar en in Duits gepubliseer met 'n voorwoord deur keurvors Frederik III gedateer 19 Januarie 1563. In dieselfde jaar is daar 'n tweede en derde Duitse uitgawe uitgebring en ook 'n Latynse weergawe, elkeen met klein veranderinkies. Verskeie ander sinodes van die 16de eeu en ook die Nasionale Sinode van Dordrecht (1618-1619) het dit as een van die belydenisskrifte van die Gereformeerde Kerke aanvaar en as deel van die Formuliere van Eenheid verklaar.

Die kategismus is in 52 dele verdeel, sodat 'n deel van die kategismus elke Sondag van die jaar in die kerk geleer kon word. 

Vandag nog word dit as leerboek vir jong gelowiges van die Gereformeerde Kerke in Suid-Afrika gebruik en word dit van ampsdraers vereis om die leer daarvan te onderskryf en te leer aan hul gemeentes. Die Heidelbergse Kategismus is in menigte tale vertaal en is heel moontlik die invloedrykste en die mees aanvaarde kategismus uit die Reformasie.


</doc>
<doc id="32755" url="https://af.wikipedia.org/wiki?curid=32755" title="Dordtse Leerreëls">
Dordtse Leerreëls

Die Dordtse Leerreëls is opgestel op die sinode van die Gereformeerde Kerke van die Verenigde Nederlande van 1618 - 1619 in Dordrecht, Nederland.

Aan die begin van die 17de eeu (1600’s) en 50 jaar voor die koms van Jan van Riebeeck na Suid-Afrika, het daar in die Nederlandse Gereformeerde kerke 'n groot beroering ontstaan wat uitgeloop het op die uiters belangrike Sinode van Dordrecht in 1618-1619. Arminius, 'n professor in teologie aan die Universiteit van Leiden het die Bybelse opvatting van die leer van die uitverkiesing verwerp en verkondig dat die mens alleen gered kan word as hy glo. Hiermee het sekere standpunte van Pelagius weer die kerk binnegekom.

Arminius is heftig teengestaan deur Gomarus en dit het uitgeloop op 'n heftige leerstryd sodat daar in die jaar 1618 'n sinode in Dordrecht saamgeroep is. 
Die voorstanders van Arminius se leer is die Remontrante genoem omdat hulle met 'n geskrif in vyf punte 'n betoog voorgelê het.
Op hierdie sinode wat ook deur afgevaardigdes van ander lande bygewoon is, is toe die bekende Vyf Artikels teen die Remonstrante of ook genoem die Dordtse Leerreëls opgestel.
Hierdie Dordtse Leerreëls wat 'n uiteensetting is van die Bybelse opvatting oor die leer van die uitverkiesing gee, is dan een van die drie Belydenisskrifte van die Gereformeerde Kerke.
Die ander twee belydenisskrifte is die Nederlandse Geloofsbelydenis en die Heidelbergse Kategismus.


</doc>
<doc id="32759" url="https://af.wikipedia.org/wiki?curid=32759" title="Reuse-erdslang">
Reuse-erdslang

Die reuse-erdslang ("Rhinotyphlops schlegelii") is die grootste van die erdslange en word in die warmer noordelike dele van Suider-Afrika aangetref. Die slang se Afrikaanse naam dui op sy grootte, terwyl hy wetenskaplik vernoem is na die Duitse herpetoloog Hermann Schlegel.

'n Reuse-erdslang se totale lengte wissel van 11,5 tot 95 cm en sy liggaam het 'n diameter van tussen 3,5 en 28,1 mm. Sy stert is kort, ongeveer 1-2% van die slang se totale lengte, en eindig in 'n kort sekelagtige punt. Wyfies is oor die algemeen langer en swaarder as die mannetjies, maar hulle sterte is korter. Die kleure op die slang se rug wissel baie, veral in "R. s. mucroso". Gestreepte en gespikkelde fases kom voor, maar eenkleurige slange in 'n verskeidenheid van kleure is ook al waargeneem, insluitende, bruin, swart, grys, blou, geel en wit. Die slang se maag is oor die algemeen 'n eentonige skakering van wit of geel, met geen patrone nie.

Die reuse-erdslang se gewoontes is soortgelyk aan dié van Bibron se erdslang. Die slang is goed aangepas om in die grond te grawe en vreet hoofsaaklik termiete en die larwes en papies van miere.

Kleiner reuse-erdslange word dikwels waargeneem na swaar reëns, maar die groter slange word nie dikwels gesien nie, wat suggereer dat hulle dieper in die grond woon as van die kleiner slange.

Paring vind hoofsaaklik in die latere stadiums van die lente of vroeë somer plaas, waarna die wyfie tussen 12 en 60 eiers lê. In sommige gebiede word daar dwarsdeur die jaar gebroei. Die eiers is ongeveer 12 × 21 mm en broei na vier tot ses weke uit.


Tans word "Rhinotyphlops schlegelii mucruso" en "R. s. brevis" deur die meeste outeurs as volledige spesies erken.




</doc>
<doc id="32760" url="https://af.wikipedia.org/wiki?curid=32760" title="Henry Gantt">
Henry Gantt

Henry Laurence Gantt, A.B., M.E. (* 20 Mei 1861 - † 23 November 1919) was 'n meganiese ingenieur en bestuurskonsultant wat veral bekendheid verwerf het vir sy ontwikkeling van die Gantt-grafiek in die 1910's. Hierdie Gantt-grafieke is op groot infrastruktuurprojekte soos die bou van die Hoover dam en die Amerikaanse snelwegstelsel en bly 'n belangrike hulpmiddel in projekbestuur vandag. Die Amerikaanse vereniging vir Meganiese Ingenieurs ken jaarliks 'n medalje toe vir uitstaande bestuursprestasie en diens aan die gemeenskap wat na Henry Gantt vernoem is.

Gantt is gebore in Maryland in die V.S.A. Hy het sy skoolopleiding aan die McDonogh skool ontvang en het by die Johns Hopkins Universiteit gestudeer. Hy het toe as 'n onderwyser en tekenaar gewerk voordat hy homself as meganiese ingenieur gekwalifiseer het. In 1887 het hy saam met Frederick W. Taylor gewerk en het hulle saam die beginsels van wetenskaplike bestuur in hul werk toegepas by die Midvale- en Betlehem Steel fabrieke tot en met 1893. In sy latere loopbaan as bestuurskonsultant na die ontwikkeling van die Gantt-grafiek het hy ook die 'taak en bonus' vergoedingstelsel ontwikkel en verdere meetmetodes om werkersdoeltreffendheid en produktiwiteit aan te spreek.


</doc>
<doc id="32761" url="https://af.wikipedia.org/wiki?curid=32761" title="Pous Celestinus II">
Pous Celestinus II

Celestinus II (ook gespel Coelestinus of Caelestinus) was die 165ste pous van die Rooms-Katolieke Kerk. Die pous word soms verwar met Teenpous Celestinus II.

Pous Celestinus II is gebore as Guido Città di Castello (of Guido de Castellis) in Città di Castello, Italië. Voor sy verkiesing studeer hy onder Pierre Abélard. Vanaf 1127 was hy kardinaal-diaken van Santa Maria in Via Late aangestel deur Pous Honorius II en vanaf 1133 kardinaal-priester van Sint Markus aangestel deur Pous Innocentius II. Op 26 September 1143 volg hy Pous Innocentius II op, word in sy amp bevestig op 3 Oktober 1143 en regeer tot sy dood op 8 Maart 1144. Hy word opgevolg deur Pous Lucius II.
Die naam ‘Celestinus’ beteken 'hemelse'.

Celestinus II was reeds oud toe hy verkies is en het slegs 'n bietjie meer as vyf maande regeer. Tydens sy kort pontifikaat gee hy kwytskelding aan koning Lodewyk VII van Frankryk en hef die interdik teen Frankryk op.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32764" url="https://af.wikipedia.org/wiki?curid=32764" title="Webbediener">
Webbediener

'n Webbediener (Engels: "Webserver") is 'n rekenaarprogram wat via 'n netwerk versoeke vir dokumente ontvang, dit dan opsoek, en aan die kliënte wat die dokumente versoek het aanstuur. Die kliënte is meestal webblaaiers en aflaaiprogramme. Die versoek aan die webbediener geskied volgens die HTTP-protokol. 

Die dokumente wat deur 'n webbediener gelewer word kan vanaf verskillende bronne bekom kom: dit kan van 'n lokale lêer gelees word, of selfs die afvoer van 'n ander rekenaarprogram aanstuur. Die webbediener kommunikeer met ander programme deur byvoorbeeld die CGI (Common Gateway Interface) te gebruik. So 'n program kan moontlik 'n databasis raadpleeg om op die plek vir die kliënt 'n unieke en vars dokument voor te berei.

Die twee webbedieners wat meeste gebruik word is "Apache" en "IIS". Hier volg 'n (onvolledige) lys van webbedieners:



</doc>
<doc id="32767" url="https://af.wikipedia.org/wiki?curid=32767" title="Pous Lucius">
Pous Lucius

Pous Lucius kan verwys na 'n aantal pouse van die Rooms-Katolieke Kerk nl:



</doc>
<doc id="32771" url="https://af.wikipedia.org/wiki?curid=32771" title="Warna">
Warna

Warna (Bulgaars: Варна, tussen 1949 en 1956 "Stalin") is die derde grootste stad van Bulgarye na Sofia en Plowdif en die grootste Bulgaarse nedersetting en toeristestad aan die Swartsee. Die bevolking was 330 486 volgens die sensus van 2010.

Warna is met sy lughawe die belangrikste vervoerknooppunt in Noordoos-Bulgarye en beskik daarnaas oor die land se tweede grootste seehawe in Dewnja. Veerbote verbind Warna met Odessa in die Oekraïne en Istanboel in Turkye. Die stad was die eerste terminus van die befaamde Oriënt-eksprestrein.




</doc>
<doc id="32774" url="https://af.wikipedia.org/wiki?curid=32774" title="Constanța">
Constanța

Constanța is 'n stad in die ooste van Roemenië langs die Swart See. Die stad is ook die oudste stad in Roemenië en die 4de grootste hawe in die Europese Unie.


</doc>
<doc id="32781" url="https://af.wikipedia.org/wiki?curid=32781" title="Mary Agard Pocock">
Mary Agard Pocock

Mary Agard Pocock (1886 - 1977) was 'n Suid-Afrikaanse botanikus. Sy gradueer van Londen universiteit in 1908 en keer daarna terug na Suid-Afrika. Vanaf 1917 sit sy haar studies voort by die Universiteit van Cambridge, maar Cambridge het in daar die tyd nog nie doktorsgrade aan vroue toegeken nie. In 1921 aanvaar die Londense universiteit haar verhandeling. Daarna woon sy hoofsaaklik in Suid-Afrika, maar werk ook 'n geruime tyd in die VSA. Pocock het veral alge bestudeer, maar haar ekspedisie op soek na nuwe plante besorg aan haar haar reputasie. Pocock spandeer van April tot Oktober 1925 (die droë seisoen) in Noord-Rhodesië (vandag Zambië) en Angola om duisende voorbeelde van die lokale flora te versamel wat sy later in haar studies beskryf.



</doc>
<doc id="32784" url="https://af.wikipedia.org/wiki?curid=32784" title="Trabzon">
Trabzon

Trabzon (Grieks: "Τραπεζούντα") is 'n stad in die noordooste van Turkye en is die hoofstad van die Trabzon-provinsie. Die stad het 'n bevolking van 400,187 mense (2006 sensus).


</doc>
<doc id="32785" url="https://af.wikipedia.org/wiki?curid=32785" title="Pous Lucius II">
Pous Lucius II

Lucius II was die 166ste pous van die Rooms-Katolieke Kerk.

Pous Lucius II is gebore as Gherardo Caccianemici dal Orso in Bologna, Italië die seun van Albert van Orso. Voor sy verkiesing was Gherardo kanunnik in Bologna, kardinaal-priester van Sante Croce in Gerusalemme vanaf 1124 (aangestel deur Pous Callixtus II), pouslike gesant in Duitsland vir Pous Honorius II en later Pous Innocentius II van 1125 tot 1126 en pouslike kanselier en bibliotekaris. Op 12 Maart 1144 volg hy Pous Celestinus II op en regeer tot sy dood op 15 Februarie 1145. Hy word opgevolg deur Pous Eugenius III. 
Die naam ‘Lucius’ beteken 'ligdraer'.

Pous Lucius II besleg die dispuut tussen die biskoppe van Tours en Dol tydens 'n sinode in Mei 1144. Hy versoek Ab Peter van Cluny om dertien van sy monnike na Rome te stuur en by hulle aankoms op 19 Januarie 1145 gee hy die klooster van St. Sabas op die Aventynse heuwel vir hulle. Sy stormagtige pontifikaat is gekenmerk deur die totstandkoming van 'n revolusionêre republiek in Rome wat daarop uit was om die pous sy wêreldlike mag te ontneem en verder deur die erkenning van die pouslike oppergesag oor Portugal.

Vroeg in Junie 1144 ontmoet hy die Normandiër Roger II van Sisilië by Ceprano om Roger se pligte as vasal van die pous duidelik te stel. Lucius wou nie aan Roger se eise toegee nie, maar Roger het die pous gedwing om hulle te aanvaar deur sy leër onder leiding van Robert van Selby teen die pous te laat opruk.

Die senaat van Rome wat al die wêreldlike mag in Rome van Pous Innocentius II weggeneem het, is deur Lucius ontbind. Nadat Lucius teen Roger van Sisilië verloor het, het die senaat weer die mag in hande gekry. Lucius het vergeefs hulp gesoek by keiser Konraad III teen die senaat en patrisiër Giordano Pierleoni, broer van die Teenpous Anacletus II. Die pous het toe self met 'n klein leër die Kapitool (waar die senaat geskuil het) probeer aanval, maar het verloor. Volgens die geskiedskrywer Godfried van Viterbo is die pous ernstig beseer deur 'n klip wat na hom gegooi is en sterf hy 'n paar dae later aan sy verwondings.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32787" url="https://af.wikipedia.org/wiki?curid=32787" title="Suider-Afrikaanse longvis">
Suider-Afrikaanse longvis

Die Suider-Afrikaanse longvis, of slegs longvis ("Protopterus annectens brieni"), is kwesbare varswatervis wat in noordoostelike dele van Suider-Afrika voorkom. Dit is een van twee subspesies van "Protopterus annectens", die ander subspesie, "Protopterus annectens brieni", word meer Noord aangetref.

Longvisse is grysbruin met donkerbruin kolle en vlekke en sylynkanale vorm golwende lyne oor die kop. 'n Volwasse longvis het 'n totale lengte van 600 mm. Die longvis het sagte, ronde skubbe met gladde rande. Soortgelyk aan die Ooskus-longvis, die enigste ander longvis wat in Suider-Afrika voorkom, het die longvis 'n verlengde lyf, wat afgespits is tot 'n punt. Sy bors- en buikvinne is slank en ook afgespits, terwyl sy rug- en anaalvin net sagte strale het. Longvisse het 'n bonkige en slangagtige kop, met 'n bek met skerp tande. Die vis se neusgate is onder sy bolip en word dus verskuil wanneer die vis se mond toe is.

Die openinge van die longvis se kieukamers is kort en beperk tot die sye voor die basis van die borsvinne. Daar is klein uitwendige kieue bokante elke kieuspleet. Die vis se anus is agter die basis van die buikvinne geleë, nie op die middellyn nie, maar effens na die kant.

Soos reeds genoem word die longvis in die noordoostelike dele van Suider-Afrika aangetref, meer spesifiek van die kusvlaktes van Mosambiek, van die Benede-Zambezi tot die Inkomati, tot middel-Zambezivallei. Dit kom ook voor in die Bangeweulu-meer in Zambië.
Soos die naam te kenne gee, het 'n longvis 'n long waarmee hy asem kan haal en wat hom in staat stel om in die suurstofarme waters van tropiese panne, vleie en moerasse te lewe. 'n Kenmerkende eienskap van die longvis is dat hy in staat is om, wanneer die watervlak sak, 'n holte in die sagte afsaksels te grawe. Hy versteek hom dan in die holte en skei 'n slymkokon af om die opening te vul. Die longvis kan dan vir sewe tot agt maande in 'n rustende toestand (estivering) in hierdie holte bly, tot sy habitat weer oorstroom word. Tydens hierdie periode haal hy asem deur 'n gaatjie in die kokon.

Die longvis se dieet bestaan hoofsaaklik uit slakke, insekte, wurms en ander stadige bodembewoners, maar hy sal ook met tye ander visse, paddas en paddavissies vang. Hy suig sy prooi in sy bek in, kou dit herhaaldelik, spoeg dit uit en suig dit dan weer in.

Tydens die broeityd bou longvisse 'n nes in die bodem, wat kan wissel van 'n eenvoudige vorm tot 'n U-vormige tonnel. Die mannetjie is verantwoordelik vir die bewaking van die nes met die eiers en jong vissies. Longvisse het 'n moontlike lewensduur van baie jare.

Die longvis word in akwariums aangehou en word in die natuur deur inwoners gevang en geëet. Dis is 'n kwesbare vis in Suid-Afrika en word bedreig in Zimbabwe.




</doc>
<doc id="32791" url="https://af.wikipedia.org/wiki?curid=32791" title="Georgios Roubanis">
Georgios Roubanis

Georgios Roubanis (in Grieks: "Γεώργιος Ρουμπάνης", gebore op 15 Augustus, 1929 in Thessaloniki) is 'n Griekse atleet. Tydens die 1956 Olimpiese Spele in Melbourne verower hy die brons medalje in paalspring (hy spring 4.50m hoog, 'n Griekse rekord op die tyd). Hy beëindig sy atletiekloopbaan in 1961.



</doc>
<doc id="32792" url="https://af.wikipedia.org/wiki?curid=32792" title="HTTP">
HTTP

HTTP (hiperteksoordragprotokol) is ’n protokol wat gebruik word tydens die kommunikasie tussen ’n webkliënt (meestal ’n webblaaier) en ’n webbediener. Die protokol word nie net op die Internet gebruik nie, maar ook op lokale netwerke (ons praat dan van ’n intranet).

Die HTTP-protokol spesifiseer die versoeke (Engels: "requests") wat 'n kliënt, byvoorbeeld ’n webblaaier, aan die bediener kan stel asook die antwoorde (Engels: "responses") wat ’n webbediener kan terugstuur. Elke versoek bevat ’n URL wat verwys na die webkomponent of ’n statiese objek soos ’n webbladsy wat versoek word.

’n HTTP-versoek bestaan uit ’n metode, die URL, opskrifvelde ("header fields") en uiteindelik die inhoud. ’n Oorsig van die HTTP-versoek metodes:

’n Volledige versoek, met opskrifvelde, lyk tipies as volg:

’n HTTP-antwoord bestaan uit ’n resultaatkode, opskrifvelde ("header fields") en ’n boodskap.
Die resultaatkode bestaan uit drie syfers, waarvan die eerste syfer die belangrikste is:


Die resultaat-kodes wat die meeste gebruik word is:

’n Antwoord op die bostaande navraag kan moontlik as volg uitsien:

Die oorspronklike HTTP weergawe, weergawe HTTP 1.0 vaar aanvanklik baie goed, maar met die ontploffing in populariteit van die Internet kom ’n aantal tekortkominge aan die lig. Hierdie tekortkominge word in die volgende weergawe, weergawe HTTP 1.1 aangespreek. Vanaf ongeveer 1997 is die standaard op die Wêreldwye Web dan ook besig om te verskuif vanaf HTTP 1.0 na HTTP 1.1.

Een van die belangrikste beperkinge van HTTP 1.0 was dat elke IP-adres slegs 1 domein kon huisves. Vanweë die enorme groei in die aantal WWW domeine, sou dit baie gou tot ’n tekort aan IP-adresse gelei het. HTTP 1.1 ondersteun die huisvesting van meer as 1 domein op dieselfde IP-adres. Andere belangrike toevoegings in HTTP 1.1 wat poog om spoed en werkverrigting te verhoog:

Die tegniese details van die HTTP-protokol is opgeteken in verskillende RFC’s. HTTP weergawe 1.0 is gedokumenteer in RFC 1945, terwyl weergawe 1.1 van die protokol in RFC 2616 beskryf word. Hierdie spesifikasies kan vanaf http://www.rfc-editor.org/rfc.html afgelaai word.



</doc>
<doc id="32793" url="https://af.wikipedia.org/wiki?curid=32793" title="Saint Paul">
Saint Paul

Saint Paul (of: St. Paul) is die hoofstad van die Amerikaanse deelstaat Minnesota en die administratiewe sentrum van die distrik Ramsey ("Ramsey County"). Dit is die staat se tweede grootste stad wat saam met Minneapolis die "Twin Cities" of "Tweelingstad" vorm, die sestiende grootste metropolitaanse gebied in die VSA. Saint Paul het 'n bevolking van sowat 287 000 mense. Saint Paul lê aan die noordoewer van die Mississippirivier.



</doc>
<doc id="32797" url="https://af.wikipedia.org/wiki?curid=32797" title="Santa Fe de Antioquia">
Santa Fe de Antioquia

Santa Fe de Antioquia is 'n munisipaliteit in die departement Antioquia in Colombia. Die stad is ongeveer 60 myl noord van Medellin (die department se hoofstad) geleë. Dit het 'n bevolking van ongeveer 23 000 inwoners.



</doc>
<doc id="32806" url="https://af.wikipedia.org/wiki?curid=32806" title="Dwingel">
Dwingel

Dwingel is 'n term uit die Middeleeuse vestingbou.

'n Dwingel is die ruimte tussen twee vestingmure. Dit bestaan uit 'n plat terrein, meestal begroei met gras. Die breedte van die dwingel bedrae minder as 'n boogafstand, die afstand wat 'n pyl kan vlieg. Sodoende kan 'n vyand wat daarin geslaag het om die buitenste muur te oorkom vanaf die binnenste muur beskiet word. Om die rede is torings in die buitenste vestingmuur altyd oop aan die agterkant. Die oop terrein bied geen beskutting nie en gee 'n vrye skietveld aan die verdedigers.

In vredestyd is die dwingel gebruik om toernooie te hou of vir militêre opleiding.


</doc>
<doc id="32807" url="https://af.wikipedia.org/wiki?curid=32807" title="Palaja">
Palaja

Palaja is 'n "commune" in die Aude "département" in suidwes Frankryk. Die dorpie het meer as 2000 inwoners en is teen die voetheuwels van die Corbières sowat 4 kilometer van die Cité de Carcassonne geleë.

Sedert Januarie 2002 vorm dit deel van die Communauté d'agglomération du Carcassonais. Die dorpie is 148 m bo seespieël met die hoogste punt in die commune "Montahut" (324 m), tussen Montrafet en die Estanave ruïnes. Die commune se oppervlak bedra 1505 hektaar wat verdeel word in wingerde, velde, woude en beboude gebiede.

11 écarts (gehuggies) in die commune is bewoon: Cazaban, Palajanel, Le Bordeur, Ste Hélène, Bazalac, Montgrand, Cassagnac, Montrafet, La Sauzette, Gondal en Rhode.


</doc>
<doc id="32808" url="https://af.wikipedia.org/wiki?curid=32808" title="Pous Eugenius III">
Pous Eugenius III

Eugenius III was die 167ste pous van die Rooms-Katolieke Kerk.

Pous Eugenius III is gebore as Bernardo Pignatelli (ook Bernardo dei Paganelli di Montemagno) in Montemagno by Pisa, Italië. Voor sy verkiesing was hy ab van die Sistersiënserklooster net buite Rome. Op 15 Februarie 1145 volg hy Pous Lucius II op en regeer tot sy dood op 8 Julie 1153. Hy word opgevolg deur Pous Anastasius IV. Die naam ‘Eugenius’ beteken 'adellike'.

Pous Eugenius III is verkies weens die afwesigheid van ander geskikte kandidate en sy vriendskap met Bernard van Clairvaux. Bernard self het gedink dat Eugenius nie die regte eienskappe het nie. Eugenius het die grootste gedeelte van sy pontifikaat buite Rome gewoon. Hy is ingehuldig in die klooster van Farfa. Rome was onder die invloed van Arnold van Brescia wat die Romeinse verset teen die wêreldlike mag van die pous gelei het. Eugenius het hulp gesoek by stede wat hulle teen Rome se heerskappy verset het en het 'n kort tydjie sy posisie in Rome gehandhaaf, maar nie lank nie. Hy verlaat Rome in Maart 1146 en via Viterbo en Sienna kom hy uiteindelik in Frankryk.

In Desember 1145 het die Turke Edessa ingeneem onder leiding van emir Zengi van Mosoel en Aleppo en die pous het 'n bul "Quatum praedessores" uitgegee waarin hy veral koning Lodewyk VII van Frankryk oproep tot die tweede kruistog. Die oproep is gesteun deur die Ryksdag van Speyer in 1146. Ook koning Konraad III en baie adellikes van Duitsland is deur Bernard van Clairvaux oortuig om aan die kruistog deel te neem.

Tydens sy bewind hou Eugenius sinodes in Parys, Reims (21 Maart 1148), Trier en Cremona (7 Julie 1148). Die sinodes is bedoel om die kerklike lewe te hervorm. Die pous het ook met lof gepraat oor die lewe van Hildegard van Bingen, 'n Duitse abdis en mistikus.

In 1149 keer Pous Eugenius III terug na Italië en woon in Viterbo. Op 8 April 1149 vlug hy na die fort van prins Ptolemy in Tusculum. Vanaf 7 November 1150 kon hy hom vir 'n kort tydjie in Rome handhaaf met die hulp van die koning van Sisilië. Die nuwe keiser van die Heilige Romeinse Ryk, Frederik Barbarossa belowe om hom te steun in die verdrag van Konstans op 23 Maart 1153, maar die pous sterf voordat die steun bewaarheid is.

Pous Eugenius II het die stigting van die Malteser Orde (ook Orde van Malta) goedgekeur.

Na Pous Eugenius III se begrafenis in die Vatikaan word wonderbaarlike genesings by sy graf gemeld. Die pous word op 28 September 1872 salig verklaar deur Pous Pius IX. Sy feesdag in die Rooms-Katolieke Kerk is op 8 Julie.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32811" url="https://af.wikipedia.org/wiki?curid=32811" title="Écart">
Écart

'n Écart is die naam van 'n baie klein soort nedersetting in landelike dele van Frankryk en is sinoniem met gehug. Dit is kleiner as die hoofburg van die kommune waaraan dit behoort. Écarts (of hameaux) word onderskei van lieux-dits in die sin dat dit altyd bewoon is terwyl dit nie altyd die geval is vir lieux-dits nie.


</doc>
<doc id="32812" url="https://af.wikipedia.org/wiki?curid=32812" title="Sewastopol">
Sewastopol

Sewastopol (voorheen "Sebastopol"; Oekraïens en Russies: Севасто́поль) is 'n hawestad wat aan die Swartsee geleë is. Dit het 'n bevolking van ongeveer 344 479 (2013), waarvan omtrent 72% van Russiese afkoms is. Naas Simferopol is dit die tweede grootste stad op die Krimskiereiland. Die stad se status word tans betwis deur Rusland en Oekraïne – Rusland en Sewastopol self beskou dit as 'n federale stad van Rusland, terwyl die meeste ander lande dit as deel van Oekraïne beskou. 
Rusland het nog steeds 'n vlootbasis in Sewastopol en dit is ook die hoofkwartier van die Russiese vloot in die Swartsee. Sewastopol is 'n belangrike toeristebestemming vir mense uit die voormalige Sowjetunie vanweë sy subtropiese klimaat.

In 2014 is die stad, met die res van die Krim, deur Rusland geannekseer. Dit volg nadat die plaaslike bevolking 'n referendum uitgeroep en oorweldigend ten gunste van hereniging met Rusland gestem het.


</doc>
<doc id="32814" url="https://af.wikipedia.org/wiki?curid=32814" title="Salsigne">
Salsigne

Salsigne is 'n Franse munisipaliteit in die département Aude en die région Languedoc-Roussillon. Inwoners van Salsigne staan bekend as "Salsignolais".

Salsigne is die laaste plek in Frankryk waar goud kommersieel gemyn is en op 'n stadium het die myn werk aan 600 mense verskaf wat dit die grootste werkgewer in die Aude gemaak het. Vandag werk 200 mense op die terrein in afval beheer en sekondêre ekstarksie van goud. Die hoof ekonomiese aktiwiteit in die commune is wynbou met die Cave Les Vignerons de Vigouroux en Domaine Alaux wat in die commune geleë is. Salsigne val in die Minervois Appellation d’origine contrôlée (AOC) wat ook 'n natuurlik gebied in Languedoc-Roussillon vorm.

Die 16de eeuse Saint-Saturnin kerk in die dorpie het interessante sluitsteen versiering


</doc>
<doc id="32815" url="https://af.wikipedia.org/wiki?curid=32815" title="Witkwasmuishond">
Witkwasmuishond

Die witkwasmuishond ("Cynictis penicillata"), ook bekend as die geelmuishond (Engels: yellow mongoose) (en soms verkeerdelik die rooimeerkat genoem – dit is glad nie 'n meerkat nie) is 'n soogdiertjie wat in Suider-Afrika voorkom.

Daar is tot 12 subspesies van die witkwasmuishond geïdentifiseer, en elk kan onderskei word aan sy grootte, kleur en die lengte van sy hare en stert. Witkwasmuishonde in die suide van hul verspreidingsarea is oor die algemeen groter met 'n geelbruin pels, terwyl dié in die noorde kleiner is, met 'n grys-geel pels. Die suidelike subspesies se pelskleur wissel ook soms van seisoen tot seisoen. Die suidelike spesies het langer hare, met lang sterte met 'n wit punt; die noordelike subspesies het korter hare en 'n korter stert, sonder 'n wit punt. Die gemiddelde lengte van 'n volwasse, suidelike witkwasmuishond is 65 cm.

Witkwasmuishonde vang insekte, muise en voëls, en vreet ook graag dié se eiers. Hulle sal soms ook aas, of henne se eiers steel.

Hulle is groepdiere en kom in kolonies van tot gewoonlik 5 tot 10, maar soms 20 of meer diere voor. Hulle is sosiale diere en kolonies is dikwels gesentreer om 'n familie met 'n mannetjie en wyfie, hulle jongste kleintjies en ander individuele witkwasmuishonde wat op 'n manier met die groep geassosieer is. Hulle kan hulle eie gate grawe, maar beset maklik die gate van stokstertmeerkatte en waaierstertgrondeekhorings en dikwels bly die drie spesies saam in dieselfde woongatstelsel. Die geslagte van witkwasmuishond lyk eenders. Paring vind gewoonlik in die eerste week van Julie plaas en duur vir 30 tot 60 sekondes per keer. Na bevrugting is 'n wyfie vir 42 tot 57 dae dragtig, waarna sy geboorte gee aan twee tot vyf kleintjies wat gewoonlik tussen Oktober en Maart gebore word. Dit is nie bekend of mannetjies die wyfies help met die voeding en sorg van die kleintjies nie. 'n Witkwasmuishond het 'n moontlike lewensduur van 12 tot 13 jaar.

Witkwasmuishonde is meestal oordag aktief, wanneer hulle op soek is na kos, maar soms ook snags.

Dit is 'n stil diertjie, maar sal soms skree tydens gevegte met ander diere, of grom wanneer dit bedreig word. Verder blaf en spin dit ook. Daar word geglo dat hulle hulle sterte gebruik om met mekaar te kommunikeer.

Witkwasmuishonde kan help om die aantal insekte en knaagdiere in bedwang te hou, maar hou ook 'n nadeel vir die mens in as 'n draer van hondsdolheid. Baie boere probeer witkwasmuishonde uitroei, siende dat hulle 'n gevaar vir die mense en diere op die plaas in hou.




</doc>
<doc id="32823" url="https://af.wikipedia.org/wiki?curid=32823" title="Guntram van Boergondië">
Guntram van Boergondië

Die heilige Gontram of Gunthram (circa 545 - Chalon-sur-Saône, 28 Maart 592) was die tweede seun van die Frankiese koning Chlotarius I en 'n broer van die konings Charibert I van Neustrië, Chilperic I van Soissons en Sigebert I van Austrasië. Gontram het in 561 koning van Orléans geword, en in 567 koning van Boergondië, Marseille en Arles. 

Hy was met Mercatrudis getroud maar het later van haar geskei. Toe Mercatrudis siek geword het, het hy haar dokter doodgemaak. Hierna het hy hom tot Christendom bekeer. Hy was 'n bedrewe diplomaat en het die kerk ondersteun. Die deemoedige Gontram was geliefd deur sy volk, maar hy was ook verantwoordelik vir bloedige gewelddade.

Sy naamdag is op 28 Maart. Gontram is die patroonheilige van die uit eggeskeidenes, moordenaars en bewakers.


</doc>
<doc id="32829" url="https://af.wikipedia.org/wiki?curid=32829" title="Boereraat">
Boereraat

Boererate (enkelvoud "boereraat") is meestal ou Afrikaanse huismiddels of medisyne wat gewin word uit aftreksels van kruie of slagafval. Dit was veral in swang in die ou dae toe dokters nog skaars was en apteke vir plase te ver weg was. 








</doc>
<doc id="32830" url="https://af.wikipedia.org/wiki?curid=32830" title="Aspergersindroom">
Aspergersindroom

Aspergersindroom (afgekort: AS) is 'n steuring binne die outismespektrum. Dit word hoofsaaklik gekenmerk deur 'n verminderde vermoë om met ander mense te kommunikeer of om ander mense se nie-verbale seine raak te sien. 

Daarnaas het die Aspergersindroomlyer meestal 'n eksentrieke persoonlikheid en motoriese probleme; hy het spesiale, meestal baie intense belangstellings, rigiede gedragspatrone en idees, onhandige gebruike en spesiale spraakgebruik. Hierdie persoonlikheid, met sy wyse taalgebruik, sonderlinge stokperdjies en onvermoë – of onwilligheid – om by groepe in te pas, word soms die ""nerd"-sindroom" genoem. Mense met Aspergersindroom beskik oor 'n normale of hoë intelligensie, 'n goeie tot baie goeie spraak- en skryfvermoë en is dikwels sterk analities aangelê.

Die meeste volwassenes met Aspergersindroom het geleer hoe om dit te hanteer. Die sindroom word 'n ontwikkelingsteuring genoem en nie 'n geestesteuring nie. Die ontwikkelingspsigoloog prof. Simon Baron-Cohen noem dit eerder 'n manier om inligting te verwerk en 'n tipe gedrag wat aansluit by 'n "uiters manlike brein". Die meeste volwassenes leer om vriende te maak, werk te kry en gewone of suksesvolle lewens te lei. Persone wat aan die sindroom ly kan, na gelang van hul improvisasie- of nabootsingsvermoë, vir die buitewêreld die opvallende kenmerke van die sindroom wegsteek.

Reeds in 1926 het Groenja Jefimowna Soecharewa in Rusland die "skisoïede psigopatie" beskryf waarvan die simptome baie ooreenstem met dié van Aspergersindroom. In 1943 het die Oostenryks-Amerikaanse psigiater Leo Kanner sy artikel "Autistic Disturbances of Affective Contact" gepubliseer wat die basis gevorm het vir hedendaagse outismenavorsing. In hierdie artikel beskryf hy kinders wat baie ooreenkomste toon met Aspergersindroomlyers, soos die aandrang op eendersheid (“insistence on sameness”). In 1944 het die Weense kinderdokter Hans Asperger egter die eerste beskrywing gepubliseer van die latere Aspergersindroom, wat na hom genoem is, waarin hy melding maak van uitsonderlike kinders wat soos “klein professortjies” praat, wat stout, onhanteerbaar, selfsugtige, eiewyse enkelinge is, maar wat oor oorspronklike idees, denkwyses en spraakvermoë beskik. 

Aspergersindroom word beskou as ’n ligte vorm van outisme en raak vanaf die derde tot vyfde lewensjaar duidelik. By diagnose word meestal die volgende maatstawwe gebruik.



Ofskoon van die gedragspatrone ’n las plaas op die mense se sosiale netwerke, veral vir familie en vriende, is alle aspekte nie negatief nie. Daar is talle gevalle waar lyers ’n bogemiddelde intelligensie of hoogs ontwikkelde, geïsoleerde gawes het. Ligter gevalle van AS word in Engels ook in die omgangstaal die "little professor syndrome", "geek syndrome" of "nerd syndrome" genoem. Meer ekstreme vorme van geïsoleerde gawes kan onder die "savant"-kenmerke val, byvoorbeeld uitsonderlike rekenvaardigheid, kalenderrekenvaardigheid (byvoorbeeld die vermoë om binne enkele sekondes te bereken op watter dag iemand oor 40 jaar sal verjaar) en die vermoë om tien tale vloeiend te praat. 


</doc>
<doc id="32831" url="https://af.wikipedia.org/wiki?curid=32831" title="Republieke van die Sowjetunie">
Republieke van die Sowjetunie

Die Sosialistiese Sowjetrepublieke (SSR'e) (Russies: союзные "республики, sojuznye respoebliki", "unierepublieke"), was die vyftien "konstituerende", in naam onafhanklike republieke van die Sowjetunie, formeel 'n federasie wat deur hulle gevorm is. In die Weste is egter gereeld gepraat van 'die Russe' of selfs 'Rusland' met betrekking tot die hele Sowjetunie, wat immers rigied beheer was uit die (Russiese) Sowjet-hoofstad Moskou.

Onderskei van die SSR'e was die outonome Sowjet Sosialistiese Republieke (OSSR'e) en die Outonome Streke (OS'e).

In 1922 was die stigter Sowjetrepublieke die Russiese Sosialistiese Federale Sowjetrepubliek, die Oekraïense Sosialistiese Sowjetrepubliek, die Wit-Russiese Sosialistiese Sowjetrepubliek en die Transkaukasiese Sosialistiese Federale Sowjetrepubliek, wat in 1936 in die SSR'e van Georgië, Armenië en Azerbeidjan ontbind is. Intussen het Turkmenistan en Oesbekistan reeds in 1925 aangesluit, Tadjikistan in 1929, Kazakstan en Kirgisië in 1936, telkens as SSR. In 1940 het Moldawië ook aangesluit (eintlik deur beslaglegging), behalwe vir die Roemeense deel van die Proet, met ander woorde, die historiese gebied van Bessarabië en die drie Baltiese state (Estland, Letland en Litaue).

In 1991 het die RSFSR, en kort daarna die ander SSR'e, as onafhanklike state ontstaan uit die dus ontbinde Sowjetunie, maar het die vinnigste die (los) Gemenebes van Onafhanklike State (GOS) gevorm. 




</doc>
<doc id="32835" url="https://af.wikipedia.org/wiki?curid=32835" title="Boergondië">
Boergondië

Boergondië (Frans: "Bourgogne"; Duits: "Burgund") is 'n saggies golwende landskap in die hartland van die latere Frankiese Ryk wat sy naam aan die Boergondiërs te danke het, 'n Germaanse stam wat in die 5de eeu n.C. hul oorspronklike tuisland in Agter-Pommere aan die Oossee verlaat het om hulle in die vrugbare Saônevallei te vestig en hier hul eie koninkryk te stig. Die Boergondiese Koninkryk is in die 6de eeu deur die Franke verower.

Boergondië, wat oorspronklik deur Kelte en later deur 'n Gallo-Romeinse bevolking bewoon is, is later verdeel, waarby die westelike deel as Hertogdom van Boergondië (Frans: "Duché de Bourgogne") en die oostelike deel as Graafskap van Boergondië (Frans: "Comté de Bourgogne") voortbestaan het. Die Hertogdom van Boergondië is die bekendste van hierdie twee geweste. Die Hertogdom van Boergondië het in 1542 as die Generaliteit van Boergondië ("Généralité de Bourgogne") 'n provinsie van Frankryk onder die Franse kroon geword, terwyl die Graafskap van Boergondië voortbestaan het as die provinsie Franche-Comté, letterlik "vry graafskap". 

Die historiese Boergondië strek tans oor twee staatsgebiede, dié van Frankryk en van Switserland. Die hedendaagse administratiewe "gewes" van Boergondië kom grootliks ooreen met die voormalige Hertogdom van Boergondië.

Vandag word in die streek (een van Frankryk se belangrikste wynproduserende gebiede) nog talle oorblyfsels van die Romeinse beskawing asook talle kerke en katedrale in die Romaanse boustyl aangetref. Ná die verval van die Karolingiese Ryk het Boergondië in die 11de en 12de eeu 'n nuwe bloeitydperk beleef en gelykertyd met die monastiese hervormingsbeweging van Cluny en die stigting van die Cisterciënse-orde tot die sentrum van 'n geestelike vernuwing ontwikkel wat groot dele van Europa sou raak.

In die 15de eeu het Boergondië, waarby intussen ook 'n aantal aangrensende gebiede ingesluit is, onder hertog Filips die Goeie uit die huis van Valois, tot een van die welvarendste en magtigste state in Europa ontwikkel. 


</doc>
<doc id="32836" url="https://af.wikipedia.org/wiki?curid=32836" title="Pleknaamsveranderinge in Zimbabwe">
Pleknaamsveranderinge in Zimbabwe

Hier volg 'n lys van plekke in Zimbabwe waarvan die name sedert 1980 verander is:









</doc>
<doc id="32838" url="https://af.wikipedia.org/wiki?curid=32838" title="Pleknaamsveranderinge in Botswana">
Pleknaamsveranderinge in Botswana

Hier volg 'n lys van dorpe en stede in Botswana waarvan die name verander is:


</doc>
<doc id="32839" url="https://af.wikipedia.org/wiki?curid=32839" title="Pleknaamsveranderinge in Mosambiek">
Pleknaamsveranderinge in Mosambiek

Hier volg 'n lys van dorpe en stede in Mosambiek waarvan die name sedert 1975 verander is, die datum is tussen hakies:



</doc>
<doc id="32840" url="https://af.wikipedia.org/wiki?curid=32840" title="Pleknaamsveranderinge in Angola">
Pleknaamsveranderinge in Angola

Hier volg 'n lys van plekke in Angola waarvan die name sedert 1975 verander is:




</doc>
<doc id="32842" url="https://af.wikipedia.org/wiki?curid=32842" title="Koeweit">
Koeweit

Koeweit (Arabies: الكويت, "al-Kuwait", [ɪl‿ɪkweːt] of [lɪkweːt]), amptelik die Staat Koeweit (دولة الكويت, "Dawlat al-Kuwait", ), is 'n staat in die Midde-Ooste en Wes-Asië. Die land is aan die spits van die Persiese Golf (hier "Arabiese Golf" genoem) net suid van die Sjatt al-Arab (saamvloei van beide die Eufraat en Tigrisrivier) se monding, geleë. Dit lê noordoos van Saoedi-Arabië, suidoos van Irak en suidwes van Iran. Koeweit beslaan 'n oppervlakte van 17 818 km² en het 'n bevolking van 4 052 584 in 2016 gehad. Die hoofstad en grootste stad is Koeweitstad, met die Al Hamra-toring. Die amptelike taal is Arabies en van die belangrikste etniese groepe sluit in Arabiere en Bedoeïene. Koeweit beskik oor 'n groot aantal immigrante wat sowat 69% van die land se bevolking vorm.

In 1938 is ruoliereserwes in kommersiële hoeveelhede ontdek. Vanaf 1946 tot 1982 het die land 'n grootskaalse opknapping ondergaan. In die 1980's het Koeweit 'n tydperk van geopolitieke instabiliteit en ekonomiese krisis as gevolg van die ineenstorting van die aandelemark beleef. In 1990 is Koeweit deur sy buurland Irak onder Saddam Hoesein binnegeval en toe geannekseer. Die Irakse besetting is in 1991 deur 'n militêre koalisie onder leiding van die Verenigde State tydens die Golfoorlog beëindig. Koeweit is 'n groot nie-NAVO bondgenoot van die Verenigde State. Dit is ook 'n vername bondgenoot van ASEAN en handhaaf ook sterk bande met die Volksrepubliek China. Koeweit is 'n lidland van die Verenigde Nasies, Beweging van Onverbonde Lande, Arabiese Liga, Organisasie van Islamitiese Samewerking, OPUL en die Samewerkingsraad van die Arabiese Golflande.

Koeweit is 'n grondwetlike monargie met 'n semi-demokratiese politieke stelsel. Die land beskik oor 'n hoë-inkomste ekonomie, geborg deur die wêreld se sesde grootste ruoliereserwes. Die Koeweitse dinar is die geldeenheid met die hoogste waarde wêreldwyd. Volgens die Wêreldbank het die land die vierde hoogste inkomste per capita. Die grondwet is in 1962 afgekondig. Kuwait Airways is die nasionale vlagdraerlugredery met sy spilpunt op Koeweit Internasionale Lughawe in Koeweitstad.


</doc>
<doc id="32843" url="https://af.wikipedia.org/wiki?curid=32843" title="Egyed">
Egyed

Egyed is 'n klein dorp en munisipaliteit in Hongarye. Egyed lê in die noordweste van Hongarye, in die graafskap Győr-Moson-Sopron en in die Kleine Kisalföld, 'n steppe.


</doc>
<doc id="32845" url="https://af.wikipedia.org/wiki?curid=32845" title="Staatsgreep">
Staatsgreep

'n Staatsgreep (Frans: "coup d'état", [ku.de.ta], ) is 'n snelle politieke handeling waarby 'n persoon of groep persone op 'n nie-reëlmatige wyse mag oor 'n land verkry. Staatsgrepe is meestal gewelddadig, maar kan ook sonder enige geweld plaasvind.

Staatsgrepe word deur 'n relatief klein aantal mense uitgevoer. As groot getalle mense betrokke is, word dit as 'n rewolusie beskou. Selfs 'n enkele persoon kan 'n staatsgreep uitvoer as hy of sy, as voorbeeld, beheer oor 'n land se weermag verkry.

Staatsgrepe kan ook deur ander lande uitgevoer word, soos die Irannese staatsgreep van 1953, waar die land se eerste minister deur die Amerikaanse Central Intelligence Agency en die Britse MI6 ontsetel is.

'n Bekende staatsgreep was die biersaal-staatsgreep van 8/9 November 1923 in München, waar Adolf Hitler probeer het om die regering van die deelstaat Beiere in Duitsland oor te neem. Die staatgreep het egter misluk en Hitler is gevonnis tot vyf jaar gevangenisstraf, maar weens goeie gedrag ses maande later vrygestel. Tydens hierdie vestingstraf het Adolf Hitler sy bekende "Mein Kampf" geskryf.



</doc>
<doc id="32847" url="https://af.wikipedia.org/wiki?curid=32847" title="Maguelone">
Maguelone

Maguelone 'n antieke katedraal en voormalige biskopstad geleë in die département Hérault. Die stad Maguelone is deur die Wesgote gestig maar is in 737 deur die Franke vernietig. 

Die "île de Maguelone" eiland het as gevolg van sy maklik verdedigbare posisie op 'n sandbank tussen 'n lagune en die see die setel van 'n biskop geword. Die hedendaagse stad Villeneuve-lès-Maguelone is hier op die vasteland gebou.

Die biskoppe het geskuil op die "site de Subtantion" wat teen vandag verdwyn het. Maguelone is deur die biskop Arnaud (1030-1060) opgerig. In 1172 het die Graafkap van Melgueil oorgegaan in die hande van die Huis van Toulouse. Die reg om geld te munt (wat "sous melgorien" genoem is) het in die lys van Grawe van Melgueil verskyn wat gerenuiieer, die regte aan Pous Innocentius III wat dit aan biskop Guillaume III van Autignac (1204-1216) beleen het op 14 April 1215. Sodoende het die Graafskap van Melgueil in die hande van die biskoppe van Maguelone geland. Die biskoppe het te staan gekom voor die opkoms van die Huis van Aragon wat besit van Montpellier bekom het. Vanaf 1293 het Filip IV 'n "atelier" in Sommières in plek gestel wat in 1356 na Montpellier geskuif is. Die biskoplike setel is in 1536 opgehef en na Montpellier geskuif.

Die versterkte Saint-Pierre katedraal in die Romaanse styl is as historiese monument geklassifiseer. Die terrein huisves tans 'n werkshulpsentrum.

 : satellietbeeld van Maguelonne




</doc>
<doc id="32849" url="https://af.wikipedia.org/wiki?curid=32849" title="Pous Anastasius IV">
Pous Anastasius IV

Anastasius IV was die 168ste pous van die Rooms-Katolieke Kerk.

Pous Anastasius IV is gebore as Corrado di Suburra (ook Corrado della Suburra of Konraad van Suburra) in Rome, Italië, die seun van Benedictus. Hy was waarskynlik 'n nefie van Pous Honorius II. Voor sy verkiesing was Anastasius kardinaal-biskop van Sabina en 'n fel teenstander van Teenpous Anacletus II. Op 8 Julie 1153 volg hy Pous Eugenius III op en regeer tot sy dood op 3 Desember 1154. Hy word opgevolg deur Pous Adrianus IV. 
Die naam ‘Anastasius’ beteken 'heropgestane'.

Pous Anastasius IV was reeds 'n ou man toe hy tot pous verkies is. Hy is waarskynlik verkies omdat hy uit Rome gekom het en die plaaslike politiek verstaan het. Hy het die Panteon laat restoureer en het spesiale voorregte aan die Malteser Orde gegee. Opgrawings onder die Lateraanse paleis tydens sy bewind het die stoflike oorskot van die heiliges Cyprianus en Justina gevind. Hy is ook bekend as vredemaker. Die republikeinse faksie het hom goed aanvaar. Hy het 'n ooreenkoms bereik met keiser Frederik I Barbarossa oor die aanstelling van die biskop van Maagdeburg. Hy het ook 'n lang uitstaande stryd met Engeland besleg oor die aanstelling van William Fitzherbert (ook St. William van York genoem) as biskop van York. Die pous het William se aanstelling bevestig in weerwil van sterk teenstand van die Cisterciënser Orde.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32859" url="https://af.wikipedia.org/wiki?curid=32859" title="Bwaba">
Bwaba

Bwaba (enkelvoud: Bwa) is 'n etniese groep in Burkina Faso en Mali, wat 'n bevolking van omtrent 300 000 mense het. Die Bwaba se taal is Buamu.

Hulle is bekent vir hul abstrakte maskers, wat van hout of blare gemaak word. Hulle is ook bekent vir hul musiek, wat 'n belangrike deel van hul kultuur is.


</doc>
<doc id="32862" url="https://af.wikipedia.org/wiki?curid=32862" title="Mississauga">
Mississauga

Mississauga [ˌmɪsɪˈsɑgə] is 'n stad in die Streeksmunisipaliteit Peel van die Kanadese provinsie Ontario en met 713 443 inwoners (volgens die sensus van 2011) die sesde grootste munisipaliteit in die land. Mississauga, wat in 1974 as 'n stad geïnkorporeer is, maak deel uit van die metropolitaanse gebied van Groter Toronto en word deur 'n vinnige bevolkingsgroei gekenmerk - sy bevolking het in elkeen van die laaste twee dekades bykans verdubbel. Hierdie groei is aan Mississauga se ligging naby die stadsgebied van Toronto te danke. 

Die internasionale lughawe van Toronto, "Lester B. Pearson International Airport", is hoofsaaklik in die stadsgebied van Mississauga geleë. Sy sentrale besigheidsdistrik, een van die grootstes in die land, behels die Kanadese hoofkwartiere van multinasionale maatskappye soos "Microsoft", "Pepsico", "General Electrics", "Fujitsu" en "Wal Mart", asook baie ander ondernemings wat as "Fortune 500"-maatskappye gelys word.


</doc>
<doc id="32863" url="https://af.wikipedia.org/wiki?curid=32863" title="Olimpiese Somerspele 2008">
Olimpiese Somerspele 2008

Die Olimpiese Somerspele 2008 (Chinees: 第二十九届夏季奥林匹克运动会; pinyin: "Dì Èrshíjiǔ Jiè Xiàjì Àolínpǐkè Yùndònghuì"), amptelik bekend as die Spele van die XXIXste Olimpiade, is tussen 8 en 24 Augustus 2008 in Beijing, China, aangebied. Tydens die geleentheid het 10 942 atlete uit 204 nasies aan 302 items in 28 verskillende sportsoorte deelgeneem.
Dit was naas die Spele van 1964 in Tokio en die Spele van 1988 in Seoel die derde Olimpiese Somerspele wat in Asië beslis is. Tokio sal later nog die Spele van 2020 aanbied en Beijing die Winterspele van 2022. Naas Beijing was Istanboel, Osaka, Parys en Toronto kandidate vir die organisasie van die 2008-Somerspele gewees.

Die opening- en sluitingseremonies het in die Nasionale Stadion van Beijing, ook bekend as "voëlnes", plaasgevind. Soos gebruiklik het die lande in alfabetiese volgorde die stadion ingestap met Griekeland die eerste en die gasheer Volksrepubliek China die laaste, maar aangesien die plaaslike taal Mandaryns is, is dié taal se alfabet gebruik om die volgorde te bepaal. Natalie du Toit, swemmer en gouemedaljewenner tydens die Paralimpiese Somerspele 2004, het die Suid-Afrikaanse vlag ingedra.

Die Paralimpiese Somerspele 2008 is tussen 6 en 17 September in Beijing gehou.

Beijing is op 13 Julie 2001 in Moskou deur die Internasionale Olimpiese Komitee gekies as die gasheer vir die Olimpiese Somerspele in 2008. Dié stad is bo die ander kandidate op die kortlys, naamlik Istanboel (Turkye), Osaka (Japan), Parys (Frankryk) en Toronto (Kanada) gekies. Stede soos Bangkok, Havana, Kaïro, Kuala Lumpur en Sevilla was ook voorgestel, maar het nie die kortlys gemaak nie.

Die stemming het as volg verloop:

Die toekenning van die Spele aan die Volksrepubliek China was in sommige kringe omstrede weens die land se ondemokratiese regering en swak menseregterekord. Amnestie Internasionaal het in April 2007 gemeld dat die situasie met die aanloop na die Spele vir terdoodveroordeeldes en buitelandse joernaliste verbeter het, terwyl die onderdrukking van plaaslike joernaliste en politieke aktiviste besig was om toe te neem. Die getal mense onder huisarres en inhegtenisnames sonder regsproses het volgens Amnestie Internasionaal ook toegeneem.

Uit 'n ondersoek van "Play Fair 2008", 'n organisasie van vakbonde en aksiegroepe, blyk dit dat daar ook probleme was met die vervaardiging van goedere soos pette, tasse en penne wat vir die geleentheid gemaak word. Kinderarbeid word op groot skaal in Chinese fabrieke aangewend en mense word nie die helfte van die minimumloon betaal nie. Die Organisasiekomitee van die Spele het aangekondig dat hierdie bedrywighede ondersoek sal word.

Van die atlete was besorg dat die lugbesoedeling wat oor die stad hang hulle prestasies nadelig kon beïnvloed. Die Beijing munisipale regering het ingestem om die besoedelingsprobleem aan te spreek en verskeie fabrieke in die omgewing is gesluit.

Die opening- en afsluitingseremonie is in die nuwe Nasionale Stadion van Beijing gehou, waar byna 100 000 toeskouers geakkommodeer kan word. Die stadion vertoon uiterlik soos 'n voëlnes en word in die volksmond dan ook as sodanig aangedui. Die stadion is deur die argitekfirma Herzog & de Meuron ontwerp.

Die aflos met die Olimpiese fakkel is vanaf Athene, deur die Himalaja, na Beijing geneem. Die fakkel is ook deur 'n groep van 80 spesiaal opgeleide bergklimmers na die spits van Berg Everest gedra. Die voormalige Chinese gimnas, Li Ning, het die eer te beurt geval om die Olimpiese vlam aan te steek.

Die Olimpiese vlam is op 24 Augustus 2008 uitgedoof tydens die afsluitingseremonie. Guo Jinlong, die burgemeester van Beijing, het die Olimpiese vlag aan die burgemeester van Londen, Boris Johnson oorhandig, waar die 2012-spele aangebied gaan word.

28 Olimpiese sportsoorte in 302 dissiplines is tydens die Spele beoefen. Tydens die Spele is 301 goue medaljes oorhandig.
31 sportplekke is tydens die Olimpiese Somerspele 2008 gebruik:

Die volgende tabel dui die Spele se daaglikse program aan. 'n Blou blokkie beteken dat wedstryde plaasgevind het, maar dat geen medaljes op die spel was nie. 'n Geel blokkie dui aan dat medaljes toegeken is, die getal dui op die getal medaljeparades wat die dag gehou is.

Hier volg 'n alfabetiese lys van al die Nasionale Olimpiese Komitees wat deelgeneem het. Waar beskikbaar word die getal atlete per land in hakies aangedui:

Die Suid-Afrikaanse swemmer Natalie du Toit, die wenner van vyf goue medaljes by die Paralimpiese Somerspele 2004, het gekwalifiseer om aan die Spele deel te neem. Daarby word sy die eerste geamputeerde atleet wat vir die Olimpiese Spele kwalifiseer sedert Olivér Halassy in 1936.

Die Paralimpiese atleet Oscar Pistorius is eers deur die Internasionale Atletiekfederasie verbied om aan die Olimpiese Spele deel te neem nadat 'n Duitse universiteit bevind het dat sy bioniese kunsbene hom 'n voordeel bo gewone atlete gee. Die verbod is later opgehef, maar hy kon nie vir deelname kwalifiseer nie.

Suid-Afrika kon slegs 'n enkele silwer medalje tydens die Spele inpalm (Godfrey Khotso Mokoena vir verspring).


Hier is die top tien lande wat medaljes by die Spele verower het:



</doc>
<doc id="32868" url="https://af.wikipedia.org/wiki?curid=32868" title="Pula">
Pula

Pula (Italiaans: Pola) is 'n stad in die weste van Kroasië langs die Middellandse See. Tot en met 1797 was die stad 'n Venesiaanse besitting en het daarna onder Habsburgs-Oostenrykse bewind gekom. In 1918, ná die Eerste Wêreldoorlog, is Pula weer by Italië ingesluit. Ná die Tweede Wêreldoorlog is die stad by Joegoslawië ingelyf. Sedert 1991 is die stad in Kroasië geleë nadat dié land sy onafhanklikheid verkry het. In 1946 was nog 90% van die bewoners etniese Italianers, maar die meeste van hulle het na Italië geëmigreer.

Skeepsbou is die belangrikste industrie en Pula is die tuiste van Uljanik en Tehnomont, twee groot skeepsbouwerwe.

Toerisme vorm 'n baie belangrike deel van die ekonomie: die stad het baie ou Romeinse geboue en 'n warm klimaat met 'n groot strand.


</doc>
<doc id="32870" url="https://af.wikipedia.org/wiki?curid=32870" title="Grevenknapp">
Grevenknapp

Grevenknapp (Luxemburgs: "Gréiweknapp") is 'n klein dorp in die Groothertogdom Luxemburg, in die Gutland. Grevenknapp behoort tot die munisipaliteit van Boevange-sur-Attert in die kanton Mersch.

Grevenknapp het 167 inwoners (2008) en lê op 317 meter bo seevlak.



</doc>
<doc id="32872" url="https://af.wikipedia.org/wiki?curid=32872" title="Pous Adrianus IV">
Pous Adrianus IV

Adrianus IV was die 169ste pous van die Rooms-Katolieke Kerk. Sover was hy die enigste Engelse pous.

Pous Adrianus IV is gebore as Nicholas Breakspear (ook Nicholas Breakspeare) ongeveer in 1100 in Abbots Langley, Hertfordshire. Sy vader Robert was 'n pater van die Benediktyner klooster van Sint Albans. Nicholas het sy opvoeding aan die kloosterskool gekry. Hy wou tot die klooster toetree maar is geweier. Hy het toe sy opleiding in Parys voltooi. In Frankryk tree hy is die klooster by Arles, waar hy in 1137 tot ab verkies word. As ab was hy 'n ywerige hervormer. Dit gelei tot klagtes teen hom by die pous. Pous Eugenius III het hom egter tot kardinaal-biskop van Albano bevorder. Van 1152 tot 1154 was Nicholas pouslike legaat in Skandinawië. Hy was betrokke by die vestiging van die aartsbisdom Trondheim en die instelling van 'n metropoliet vir Swede, wat afgeskei is van die aartsbisdom Lund. In November 1154 keer hy terug na Rome. Op 4 Desember 1154 volg hy Pous Anastasius IV op en regeer tot sy dood op 1 September 1159. Hy word opgevolg deur Pous Alexander III. 
Die naam ‘Adrianus' beteken 'inwoner van Adrië'.

Pous Adranus IV het sy pontifikaat begin deur op te tree teen die republikeine in Rome. Met die hulp van keiser Frederik I Barbarossa is hulle verslaan en hulle leier Arnold van Brescia geëkskommunikeer en op die brandstapel tereggestel. Uit dankbaarheid kroon die pous Frederik tot keiser in die Sint Pieterskerk op 18 Junie 1155. Sedertdien is die woord "Heilige" aan die Heilige Romeinse Ryk toegevoeg.

In 1155 vaardig Adrianus die bul "Laudabiliter" uit, waarin hy die outoriteit van die Kerk oor die Britse eilande herbevestig. Koning Hendrik II van Engeland gebruik die bul om in 1171 sy aanspraak op die soewereiniteit oor Ierland te bevestig. Die Catholic Encyclopedia betwis dit en dui aan dat 'n ander brief die investituur gestel het en dat dit later deur Pous Alexander III bevestig is.

Kort na die kroning van Barbarossa het Bisantynse troepe van die keiser van die Oos-Romeinse Ryk die suide van Italië by Apulia binne geval. Die suide van Italië en veral Sisilië was onder die beheer van die Normandiërs. Adrianus wou die pouslike mag in Suid Italië uitbrei en sommer ook die skisma van 1054 ophef. Hy steun dus die Bisantynse keiser Manuel Comnenus. Keiser Comnenus wou graag die ou Romeinse Ryk herstel.
Aanvanklik het dit gewerk, maar uiteindelik word die keiser en die pous se troepe verslaan by die slag van Brindisi. Dit was die laaste poging van Bisantium om Italië te verower. Die pous het ook sy begeerte, om hoof van die ortodokse kerk te word, daarmee vir altyd verloor.

Op die Ryksdag van Besançon in Oktober 1157 verset Adrianus hom deur middel van sy gesant Orlando Bandinelli, (die latere Pous Alexander III) teen keiser Frederik I Barbarossa, oor die kwessie van die aanstelling van biskoppe. Die pous het 'n brief aan die keiser geskrywe, wat sleg vertaal is. Die woord "beneficia" is vertaal met 'n feodale betekenis. Die keiser het die uitleg, dat hy 'n vasal van pous sou wees, as 'n ernstige belediging gesien. Adrianus het wel in 'n tweede brief probeer om die saak op te helder, maar die verhouding tussen die pous en die keiser het finaal verbrokkel. Die pous was op die punt om die keiser te ekskommunikeer toe hy op 1 September 1159 in Anagni sterf.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="32875" url="https://af.wikipedia.org/wiki?curid=32875" title="Gutland">
Gutland

Die Gutland (Frans: "Bon Pays" of "Pays Bon") is 'n landskap in die suide en midden van die Groothertogdom Luxemburg. Tweederde van Luxemburg behoort tot die Gutland. Het is 'n vlakte met bosgebiede, kleine riviere, weivelde, akkerland en wingerde, met 'n gemiddelde hoogte van 200 tot 300 meter bo seevlak.

Die hoofstad Luxemburg lê in die Gutland.


</doc>
<doc id="32883" url="https://af.wikipedia.org/wiki?curid=32883" title="Olimpiese Somerspele 2012">
Olimpiese Somerspele 2012

Die Olimpiese Somerspele 2012 (Engels: "2012 Summer Olympics"), amptelik bekend as die Spele van die XXXste Olimpiade, is tussen 27 Julie en 12 Augustus 2012 in Londen, Verenigde Koninkryk, aangebied. Tydens die geleentheid het 10 568 atlete uit 204 nasies aan 302 items in 26 verskillende sportsoorte deelgeneem. Danksy die insluiting van vroueboks was daar vir die eerste keer in alle sporte vroulike deelnemers. Saoedi-Arabië, Katar en Broenei het vir die eerste keer vroulike atlete gestuur, sodat elke land wat tans in aanmerking kom, 'n vroulike mededinger na minstens een Olimpiese Spele gestuur het.
Dit was die dertigste aanbieding van die Somerspele sedert 1896. Dit was ook die derde keer dat Londen die spele georganiseer het na hulle eerste spele in 1908 en daarna in 1948. Daarmee het Londen die eerste stad geword wat driemaal Olimpiese Somerspele aangebied het. Naas Londen was Parys, Madrid, New York Stad en Moskou kandidate vir die organisasie van die 2012-Somerspele.

Die opening- en sluitingseremonies het in die Olimpiese Stadion plaasgevind. Soos gebruiklik het die lande in alfabetiese volgorde die stadion ingestap met Griekeland die eerste en die gasheer die Verenigde Koninkryk die laaste, maar aangesien die plaaslike taal Engels is, is dié taal se alfabet gebruik om die volgorde te bepaal. Caster Semenya, atleet en Wêreldkampioen tydens die Atletiekwêreldbeker in 2009, het die Suid-Afrikaanse vlag ingedra.

Vir die Olimpiese Somerspele 2012 is die 200 ha Queen Elizabeth Olympic Park in Stratford opgerig. Die Spele het ook gebruik gemaak van plekke wat reeds voor die bod bestaan het. Hierdie Olimpiese Somerspele word algemeen as 'n groot sukses beskou, met stygende standaarde van kompetisie onder nasies regoor die wêreld, verpakte stadions en gladde organisasie. Verder is die fokus op nalatenskap en na-wedstryd-volhoubaarheid as 'n bloudruk vir toekomstige Olimpiese Spele beskou.

Die Paralimpiese Somerspele 2012 is tussen 29 Augustus en 9 September in Londen gehou.

Londen is op 6 Julie 2005 in Singapoer deur die Internasionale Olimpiese Komitee gekies as die gasheer vir die Olimpiese Somerspele in 2012. Ander kandidate was: Parys, New York, Madrid en Moskou. In die eerste ronde het Moskou uitgeval, in die tweede ronde New York, in die derde ronde Madrid, en uiteindelik ook Parys.

Die stemming het as volg verloop:

Terwyl die beplande besteding aan die Spele in sommige kringe kritiek uitgelok het, het ander die herontwikkeling van baie stadsdele in Londen, waar Olimpiese wedstryde sal plaasvind, verwelkom – veral omdat die meeste infrastruktuurprojekte volgens die konsep van volhoubaarheid verwesenlik is. Byna 90 persent van alle nuwe geriewe en die benodigde infrastruktuur was reeds in Julie 2011 voltooi – een jaar voor die begin van die Spele en sonder dat die beplande begroting oorskry is. Die laaste skatting van die totale koste in 2007 was egter aansienlik hoër as die oorspronklike beplande begroting.

Die hooffokus van die Spele was nuwe Olimpiese Park met 'n oppervlakte van 200 hektaar wat op 'n voormalige nywerheidsterrein in Stratford oos van Londen ontstaan het. Vir die Spele is ook verskeie sportgeriewe gebruik wat reeds voor en onafhanklik van Londen se kandidatuur bestaan het.

Die "Olympic Park" is ná afloop van die Spele, in 2013, na koningin Elizabeth genoem en staan nou bekend as "Queen Elizabeth Olympic Park".

Die uitbreiding van Londen se openbare vervoerstelsel was 'n belangrike element van Londen se kandidaatskap. "Transport for London (TfL)" het met die oog op die Olimpiese Spele 'n verskeidenheid verbeterings aan die vervoerinfrastruktuur aangebring, waaronder die verlenging van die "East London Line", wat deel uitmaak van die bogrondse spoornetwerk, asook die uitbou van die "Docklands Light Railway" en die "North London Line". Op die hoëspoed-spoorweglyn "High Speed One" sal 'n pendeldiens bedryf word wat as "Olympic Javelin" bekend staan. Volgens "Network Rail" is tydens die Olimpiade 4 000 bykomende treinverbindings asook langer treinstelle beskikbaar gestel.

Sowat 240 000 besoekers per uur kan na die twee nuwe treinstasies in die Olimpiese Park, Stratford International en Stratford, vervoer word. Ook alle ander wedstrydplekke word deur spoorvervoer (treine, moltreine en "Docklands Light Railway") met ander stadsdele verbind. 'n Sweefspoor tussen die O2 Arena en die "ExCel Exhibition Centre", die "Emirates Air Line", is op 28 Junie 2012 in bedryf gestel.

Die meeste wedstrydplekke is binne kort ryafstande geleë. Reistye na wedstryde het vir 80 persent van alle atlete minder as 20 minute beloop, en 93 persent van deelnemers kon hul oefenterreine in minder as 'n halfuur bereik. Ook padvervoer is vir deelnemers en amptelike verteenwoordigers vergemaklik – 'n "Olympic Route Network" met 'n totale lengte van 170 km is geskep waarvolgens rylane op belangrike hoofroetes tussen die Olimpiese dorp en wedstrydplekke vir Olimpiade-deelnemers gereserveer is.

Die streng veiligheidsmaatreëls, wat deur die Britse polisiediens getref word en waarvoor 10 000 polisiebeamptes en 13 500 weermaglede ontplooi is, is as die grootste vredestydse veiligheidsoperasie in die Britse geskiedenis beskryf. Vloot- en lugmageenhede is ter beskerming van die Spele aangewend, en terwyl vlootskepe in die Teemsrivier gestasioneer is, is Eurofighter-vegvliegtuie, helikopters en lugafweermissiele (waaronder "Rapier"-vuurpyllanseerders) ontplooi om moontlike lugaanvalle af te weer.

Vanaf 14 Julie is 'n gedeeltelike lug-spersone oor Londen ingestel. Die amfibiese aanvalskip "HMS Ocean", wat in die Teems voor anker lê, het as helikopter-landingsblad, logistiese basis en verblyfplek vir 800 soldate gedien. Die koste vir hierdie veiligheidsoperasie het van 'n oorspronklik beraamde £282 miljoen gestyg tot £553 miljoen.

In Julie 2012 het nuus oor die probleme, wat die privaat veiligheidsmaatskappy G4S by die werwing van geskikte personeel ondervind het, bekend geword. Die leemte moes met 3 500 Britse weermaglede gevul word.

Vir die Spele is sowat 4 700 medaljes deur die Koninklike Munt te Llantrisant in Wallis vervaardig. Hulle is deur David Watkins (Olimpiese Spele) en Lin Cheung (Paralimpiese Spele) ontwerp. Feitlik alle goud, silwer en koper wat in die vervaardiging gebruik is, is in Salt Lake County in die Verenigde State ontgin.

Elke medalje weeg tussen 375 en 400 gram (13,2–14,1 ons), het 'n deursnee van 85 mm (3,34 duim) en is 7 mm (0,27 duim) dik. 'n Gravure op die rand verwys na die betrokke sport en dissipline. Volgens 'n ou tradisie is Nike, die Griekse godin van oorwinning, op die voorkant uitgebeeld. Sy stap uit die Atheense Panathinaiko-stadion, waar die eerste moderne Olimpiese Spele in 1896 gehou is, met die Parthenon-tempel in die agtergrond. Die agterkant toon die kenteken van die Spele, die Teemsrivier en 'n reeks lyne wat "die energie van atlete en 'n saamstaan-gees" versinnebeeld. Die medaljes is op 2 Julie na die Londense Tower se gewelwe geneem waar hulle tot die aanvang van die Spele bewaar is.

Elke goue medalje is uit 'n legering van 92,5 persent silwer, 1,34 persent goud asook koper saamgestel. Die silwermedaljes is van silwer (92,5 persent) en koper gemaak. Die bronsmedaljes is uit 'n legering van koper (97 persent), sink (2,5 persent) en tin (0,5 persent) saamgestel. Die goue medalje se materiële waarde word op $644 beraam (volgens markpryse wat op 30 Julie 2012 vasgestel is), dié van die silwermedalje op $330 en dié van die bronsmedalje op $4,71.

Die Olimpiese Spele se kenteken is deur die konsultasieonderneming "Wolff Olins" ontwerp en op 4 Junie 2007 aan die publiek bekend gestel. Die kenteken, wat teen 'n koste van £400 000 ontwikkel is en op glasskerwe lyk, is 'n abstrakte weergawe van die jaargetal 2012 waarby die Olimpiese ringe in die nul-syfer en die woord "London" in die syfer 2 bo-aan ingebed is. Hierdie kenteken sal met klein wysigings ook vir die Paralimpiese Spele 2012 gebruik word. Die standaardkleure is groen, magenta, oranje en blou, maar enige ander kleurkombinasie kon ook gebruik word sodat borge die kenteken maklik aan hul spesifieke behoeftes kon aanpas.

Kort na sy bekendstelling het die kenteken negatiewe reaksies by die publiek uitgelok. Binne enkele ure het tienduisende Britte 'n petisie onderteken waarin beswaardes die organiseerders versoek het om 'n nuwe kenteken te ontwerp. 'n Getal dagblaaie het hul eie kompetisies gehou waartydens lesers hul ontwerpe kon indien.

In Februarie 2011 het ook Iran se Nasionale Olimpiese Komitee beswaar teen die kenteken aangeteken wat volgens hulle baie op die woord "Zion" sou lyk en dus as rassisties beskou kon word.

"Wenlock en Mandeville" is as amptelike gelukbringers vir die Olimpiese en die Paralimpiese Spele gekies. Die twee figuurtjies is op 19 Mei 2010 aan die publiek bekend gestel.

Wenlock en Mandeville beeld twee staaldruppels in 'n menslike gedaante uit en word met die staalbedryf in Bolton in Groter Manchester verbind. Hul name gaan terug op die klein nedersetting Much Wenlock in die graafskap Shropshire naby die Walliese grens, waar reeds in 1850 die "Wenlock Olympian Society Annual Games" as voorloper van die moderne Olimpiese Spele gehou is, en Stoke Mandeville, 'n nedersetting in Buckinghamshire wat as gasheer van die
eerste Paralimpiese Spele opgetree het.

Die skrywer Michael Morpurgo het 'n storiekonsep vir "Wenlock en Mandeville" geskryf, en 'n animasierolprent is vervaardig. Twee verhale oor die twee gelukbringers is geskep: "Out of a Rainbow" en "Adventures on a Rainbow".

Die Olimpiese fakkelloop het vanaf 18 Mei tot en met 27 Julie 2012 in die Verenigde Koninkryk plaasgevind. Nadat die Olimpiese vlam op 10 Mei tradisioneel in Olimpia, Griekeland, aangesteek is, is dit tussen 10 en 17 Mei tydens 'n fakkelloop oor 'n afstand van sowat 3000 kilometer deur Griekeland gedra en het op die volgende in Land's End, die mees suidelike punt van Engeland in Cornwall, aangekom. Die vlam is van hier deur altesaam 8000 lopers langs 70 roetes en oor 'n afstand van 12 800 km deur die hele land gedra.

By die fakkelloop is eilandgroepe langs die kus soos die Kanaaleilande, die eiland Man, die Orkney-eilande, die Shetland-eilande en die Hebride-eilande ingesluit, so ook die Ierse hoofstad Dublin. 'n Getal kulturele aanbiedings is ter geleentheid van die Olimpiese fakkelloop gehou.

Vir die fakkelloop is 8000 fakkels vervaardig wat uit 'n aluminium-legering bestaan het en met goud oortrek is. Hulle was 80 sentimeter lank en 800 gram swaar. Elke fakkel is met 8000 klein gaatjies geperforeer wat die fakkeldraers versinnebeeld het. Kort nadat die fakkel-ontwerp op 8 Junie 2011 aan die publiek bekend gestel is, het dit ironiese kommentaar uitgelok en die bynaam "Golden Cheesegrater" ("Goue Kaasrasper") gekry.

Die organisasiekomitee was egter onseker oor die betroubaarheid van die fakkels. Die Britse filiaal van die Duitse motorvervaardiger BMW, een van die amptelike borge van die Olimpiese Somerspele 2012, het aangebied om die fakkel-ontwerp in hul klimaatkanaal te toets. Die fakkels is hierby aan 'n verskeidenheid weerstoestande blootgestel, waaronder reën, sneeu, koue en hitte.

Sedert die eerste Olimpiese fakkelloop in 1936 in Berlyn is al 'n verskeidenheid brandstowwe getoets, waaronder magnesium, kruit, hars en olyfolie. Vir die Londense Spele is gaspatrone gebruik, maar die toetse deur BMW-ingenieurs het getoon dat die brander te swak was vir tipiese Engelse wind en reënweer. Die ontwerp is dus aangepas. Na bewering is die Olimpiese vlam nogtans twee keer op sy pad geblus – onder meer terwyl dit per renboot vervoer is: BMW se toetse het nie voorsiening vir hierdie uiterste blootstelling aan sterk seewind gemaak nie aangesien die ingenieurs nie daaroor ingelig is nie.

"Olympic Broadcasting Services (OBS)", 'n agentskap van die Internasionale Olimpiese Komitee (IOK), het as gasheer-uitsaaidiens opgetree. OBS het van sy eie kameras en van gehuurde personeel van ander Olimpiese uitsaaiers gebruik gemaak om die Spele te dek. Basiese video- en oudio is aan ander uitsaaiers verkoop wat dan hul eie kommentaar en aanbieding by te voeg.

Die amptelike opnameformaat van die Olimpiese Somerspele 2012 het gebruik gemaak van Panasonic se digitale tegnologieë waarby die amptelike videodekking, wat deur die Internasionale Uitsaaisentrum, die "London Olympics Media Centre", vervaardig en versprei is, in 1080/50i hoëdefinisie (HD) aangebied is. Panasonic het vooraf bekend gemaak dat DVCPRO HD die amptelike opnameformaat sou wees.

"Olympic Broadcasting Services London (OBSL)", die gasheer-uitsaaier, het P2-HD-uitrusting gebruik vir die beeldsaai van Olimpiese wedstryde. Volgens die IOK se wens is die Spele vir wêreldwye gehore met terrestriële nasionale en streekgebonde uitsaaidienste gedek. In die gasheerland is die Olimpiese Spele deur die "British Broadcasting Corporation (BBC)" gebeeldsaai, terwyl "Channel 4" die Paralimpiese Spele 2012 sal uitsaai. Die "BBC" het alle 5 000 ure se wedstryde op verskeie kanale uitgesaai. Naas uitgebreide dekking op "BBC Three" was altesaam 24 Olimpiese "BBC"-kanale beskikbaar wat deur Britse toeskouers per satelliet, kabel en die internet ontvang kon word.

Televisie-uitsaairegte vir die VSA is aan die "NBC"-netwerk verkoop en het meer as die helfte van die IOK se inkomste uit uitsaairegte verteenwoordig. "YouTube" het die Spele in 64 gebiede in Asië en Afrika suid van die Sahara gebeeldsaai waar geen amptelike uitsaaier verkies is nie. Alle uitsaaidienste, wat regte verkry het, het hulle dekking vanuit die Internasionale Uitsaaisentrum gebeeldsaai wat binne die Olimpiese Park se veiligheidskordon geleë was.

Die openingseremonie het op 27 Julie 2012 in die Olimpiese Stadion plaasgevind. Die skouspel van £27 miljoen is deur William Shakespeare se toneelstuk "The Tempest" ("Die Storm") geïnspireer en onder die titel "The Isles of Wonder" as 'n wipwa-rit deur die Britse geskiedenis aangebied. Die vervaardiger en kunsdirekteur was die rolprentregisseur en Oscar-wenner Danny Boyle, terwyl twee lede van die elektroniese musiekgroep "Underworld", Rick Smith en Karl Hyde, as musiekdirekteur gefungeer het. Engelse vermaaklikheidsterre en sporthelde het hul verskyning gemaak.

Die eerste deel van die openingseremonie was aan die ekonomiese en maatskaplike ontwikkeling van die Verenigde Koninkryk gewy en het die tradisionele landelike lewe, die nywerheidsomwenteling en die 1960's behandel. 'n Verruklike landskap, waarvoor die heuwelpiek Glastonbury Tor as voorbeeld gedien het, is gaandeweg deur fabrieke, rokende skoorstene en stomende enjins verdring. Boere is deur 'n stedelike bevolking vervang. Werkers het 'n Olimpiese ring gesmee, terwyl betogers opgeruk het.

In 'n kort humoristiese film het die akteur Daniel Craig as James Bond saam met koningin Elizabeth II in 'n helikopter gevlieg. Die koningin het daarna in lewende lywe in die stadion verskyn.

In die tweede deel van die seremonie is die Verenigde Koninkryk as 'n kultuurnasie uitgebeeld. Belangrike elemente was Engelse kinderliteratuur, Rowan Atkinson as "Mr. Bean", die Britse alledaagse kultuur en popmusiek asook die maatskaplike veranderinge wat aan die wêreldwye web te danke is.

Daarna het meer as tweehonderd lande se atlete die stadion binnegemarsjeer. Die vlae van deelnemerstate is op die terrasse van die namaaksel van Glastonbury Tor geplaas. Die amptelike deel van die seremonie het toesprake, die opening van die Spele deur die koningin en die hys van die Olimpiese vlag ingesluit. Sewe jong Britse atlete het die Olimpiese Vlam aangesteek. Paul McCartney het die seremonie met twee liedere afgesluit.

Die sluitingseremonie van die Olimpiese Somerspele 2012 in Londen het op 12 Augustus 2012 in die Olimpiese Stadion plaasgevind. Dit was getiteld "A Symphony of British Music". Die kreatiewe direkteur en choreograaf was Kim Gavin, Es Devlin was die hoofontwerper en David Arnold het as musiekdirekteur gefungeer. Die beligting is deur Patrick Woodroffe gereël, terwyl die toneel- en rolprentregisseur Stephen Daltry weer as vervaardiger opgetree het.

Sowat 4 100 akteurs het opgetree, waaronder 3 500 volwassenes en 380 skoolkinders uit die ses Londense gasheerdistrikte as leke-akteurs, en 250 professionele akteurs. Vir die leke-akteurs is vyftien oefensessies in die Three Mills-ateljees asook 'n repetisie in die Ford-motorfabriek in Dagenham, waar 'n skaalmodel-oefensaal gebou is, gereël.

Die plegtige oorhandiging van die Olimpiese vlag aan die gasheerstad van die volgende Olimpiese Somerspele 2016, Rio de Janeiro, was tradisioneel 'n vaste bestanddeel van die sluitingseremonie.

Die totale begroting vir die Olimpiese Spele in Londen was £9,3 miljard (aansienlik meer as die £2,4 miljard soos beraam in die oorspronklike begroting), waarvan £6,2 miljard deur die Britse regering en £2,1 miljard uit loteryfondse bygedra is. 'n Verdere £900 miljoen is deur die Londense Ontwikkelingsagentskap ("London Development Agency") en die "Greater London Authority" beskikbaar gestel.

Daar is lewendige debatte oor die finansiële en ekonomiese impak van die Spele gevoer. Terwyl daar tydens die voorbereiding van die Olimpiade wél nuwe werkgeleenthede geskep is, het kleinhandelverkope in Julie en Augustus nie die verwagte styging getoon nie. Weens waarskuwings oor erge verkeersopeenhopings het baie Londenaars die Spele tuis op televisie gekyk of met vakansie gegaan. Ook toeriste het weggebly. Hotelle, wat hul kamerpryse vooraf aansienlik verhoog het, het minder oornagtings geregistreer as wat voorspel is.

26 Olimpiese sportsoorte in 302 dissiplines is tydens die Spele beoefen. Tydens die Spele is 302 goue medaljes oorhandig.
Die volgende tabel dui die Spele se daaglikse program aan. 'n Blou blokkie beteken dat wedstryde plaasgevind het, maar dat geen medaljes op die spel was nie. 'n Geel blokkie dui aan dat medaljes toegeken is, die getal dui op die getal medaljeparades wat die dag gehou is.

Hier volg 'n alfabetiese lys van al die Nasionale Olimpiese Komitees wat deelgeneem het. Waar beskikbaar word die getal atlete per land in hakies aangedui:

Suid-Afrika het in totaal 3 goue, 2 silwer- en 1 bronsmedalje gewen:

Hier is die top tien lande wat medaljes by die Spele verower het:



</doc>
<doc id="32884" url="https://af.wikipedia.org/wiki?curid=32884" title="Olimpiese Somerspele 2004">
Olimpiese Somerspele 2004

Die Olimpiese Somerspele 2004 (Grieks: Θερινοί Ολυμπιακοί Αγώνες 2004, "Therinoí Olympiakoí Agó̱nes 2004" [θeriˈni olibi.aci aɣoˈnes ðio çiʎaˈðes tetraˈkosi.a]), amptelik bekend as die Spele van die XXVIIIste Olimpiade, is tussen 13 en 29 Augustus 2004 in Athene, Griekeland, aangebied.
Dit was naas die Olimpiese Somerspele van 1896 die tweede wat in die Griekse hoofstad Athene gehou is asook die eerste Spele waar meer as 200 nasies deelgeneem het. In Athene is ook die nie-amptelike Olimpiese Somerspele van 1906 beslis. Naas Athene was Kaapstad, Buenos Aires, Rome en Stockholm kandidate vir die organisasie van die 2004-Somerspele gewees.

Die opening- en sluitingseremonies het in die Olimpiese Stadion van Athene plaasgevind. Soos gebruiklik het die lande in alfabetiese volgorde die stadion ingestap met St. Lucia die eerste en die gasheer Griekeland die laaste, maar aangesien die plaaslike taal Grieks is, is dié taal se alfabet gebruik om die volgorde te bepaal. Mbulaeni Mulaudzi, hardloper en gouemedaljewenner tydens die Statebondspele 2002 in Manchester, het die Suid-Afrikaanse vlag ingedra.

Die Paralimpiese Somerspele 2004 is tussen 17 en 28 September in Athene gehou.

Athene is op 5 September 1997 in Lausanne deur die Internasionale Olimpiese Komitee gekies as die gasheer vir die Olimpiese Somerspele in 2004. Ander kandidate was: Rome, Kaapstad, Stockholm en Buenos Aires.

Die stemming het as volg verloop:
28 Olimpiese sportsoorte in 301 dissiplines is tydens die Spele beoefen. Tydens die Spele is 301 goue medaljes oorhandig.
35 sportplekke is tydens die Olimpiese Somerspele 2004 gebruik:

Die volgende tabel dui die Spele se daaglikse program aan. 'n Blou blokkie beteken dat wedstryde plaasgevind het, maar dat geen medaljes op die spel was nie. 'n Geel blokkie dui aan dat medaljes toegeken is, die getal dui op die getal medaljeparades wat die dag gehou is.

Hier volg 'n alfabetiese lys van al die Nasionale Olimpiese Komitees wat deelgeneem het. Waar beskikbaar word die getal atlete per land in hakies aangedui:



Die Suid-Afrikaanse span wen die brons medalje in die Stuurlose paar wedren.

Hier is die top tien lande wat medaljes by die Spele verower het:



</doc>
<doc id="32887" url="https://af.wikipedia.org/wiki?curid=32887" title="Internasionale Olimpiese Komitee">
Internasionale Olimpiese Komitee

Die Internasionale Olimpiese Komitee (IOK) (Engels: "International Olympic Committee", "IOC"; Frans: "Comité International Olympique", "CIO") is 'n nie-regeringsorganisasie waarvan die kantore in Lausanne, Switserland, gesetel is en dit ten doel stel om die vier-jaarlikse Olimpiese Somerspele en Winterspele te organiseer. Die amptelike tale is Engels en Frans. Die huidige president van die IOK is die Duitser Thomas Bach.




</doc>
<doc id="32888" url="https://af.wikipedia.org/wiki?curid=32888" title="Michelle Botes">
Michelle Botes

Michelle Botes is 'n Suid-Afrikaanse aktrise wat in verskeie televisiesepies, TV-reekse, verhoogstukke, advertensies en rolprente gespeel het.

Michelle is op 12 Oktober 1962 in Kaapstad, Suid-Afrika, gebore. Sy het aan die Universiteit Stellenbosch 'n Uitvoerendekunste-diploma in Spraak en Drama (Tweetalig) verwerf en aan die Universiteit van Kaapstad 'n Onderwysdiploma. Haar ondervinding behels onderwys in Afrikaans, Engels en drama, aromaterapie en kostuum-en-klerekasontwerp. Sy is ook as vertaler en aanbieder opgelei.

Michelle se eerste werk as aktrise was toe sy deur die Kaap getoer het en literatuur aangebied het deur Library Tours. Haar grootste inspirasie is die stories wat vertel móét word. Die rol wat haar bekend gemaak het, was dié van Princess in die Afrikaanse TV-reeks "Arende". Op die stel het sy Ian Roberts ontmoet. Aanvanklik kon hulle mekaar nie verdra nie (of so het dit voorgekom), maar hulle het gou erken dat hulle verlief is. Op 27 het Michelle met 'n ivoor trourok by die paadjie afgestap kansel toe. Michelle en Ian het 'n dogter en seun. Die egpaar is na elf jaar geskei, maar is steeds vriende. 

Michelle was vir 'n lang tyd bekend vir haar rol as die superfeeks Cherel de Villiers in die TV-reeks "Isidingo". Sy het "Isidingo" in Maart 2007 verlaat en in Junie 2007 by M-Net se daaglikse sepie "Binneland Sub Judice" aangesluit. Sy het egter in 2010 weer na Isidingo teruggekeer.

In "Binneland Sub Judice" vertolk sy die rol van die sterk, maar saggeaarde Ingrid Jordaan. Ingrid is die enigste vrou wat kans gesien het om At Koster (Hans Strydom) "mak te maak" en in die storie is sy met hom getroud. Sy maak nou-en-dan steeds verskynings op Binneland.










</doc>
<doc id="32891" url="https://af.wikipedia.org/wiki?curid=32891" title="Olimpiese eed">
Olimpiese eed

Die Olimpiese eed is die teks wat tydens die openingseremonie van elke Olimpiese Spele uitgespreek word deur 'n atleet en 'n amptenaar. Deur die uitspreek van die eed belowe die atlete en amptenare dat hulle tydens die spele by die reël en regulasies sal hou.

Hoofstuk 5 van die Olimpiese grondwet beskryf hoe die eed afgelê moet word. Hier word voorgeskryf dat 'n atleet van die organiserende land die eed uitspreek namens al die atlete. Die eed word in Engels uitgespreek en lui as volg:

Terwyl die atleet die eed aflê moet hy die Olimpiese vlag in sy linkerhand vashou en sy regterhand opgesteek hou. Die vlagdraers van al die deelnemende lande vorm 'n halwe sirkel voor die podium waar die atleet wat die eed aflê op staan.

Daarna lê een van die amptenare van die organiserende land die eed af namens al die amptenare. Dit gebeur op dieselfde wyse as by atlete. Die teks hiervoor is:

Die Olimpiese Spele van 1920 in Antwerpen was die eerste waar die Olimpiese eed vir atlete afgelê was. Die Olimpiese eed vir amptenare word ingevoer op die Olimpiese Spele van München in 1972.

(In 1984 vergeet Edwin Moses die teks van die eed tydens die openingseremonie).



</doc>
<doc id="32892" url="https://af.wikipedia.org/wiki?curid=32892" title="Olimpiese vlag">
Olimpiese vlag

Die Olimpiese vlag word amptelik deur die Internasionale Olimpiese Komitee in 1914 ingevoer; die eerste Olimpiese Spele waar die vlag gehys is, was die van 1920 in Antwerpen, België. Die vlag is ontwerp deur Pierre de Coubertin en is 'n wit vlag met vyf inmekaargevlegte ringe van verskillende kleure (blou staan vir Europa, swart vir Afrika, rooi vir Amerika, geel vir Asië en groen vir Oseanië). Die vyf kleure simboliseer die vyf wêrelddele. Die kleure opsig self is nie 'n simbool vir 'n wêrelddeel nie, maar is gekies omdat elke landsvlag minstens een van hierdie ses kleure (wit ingereken) bevat.


</doc>
<doc id="32893" url="https://af.wikipedia.org/wiki?curid=32893" title="Olimpiese vlam">
Olimpiese vlam

Die Olimpiese vlam is 'n vuur wat aangesteek word tydens die openingseremonie van die Olimpiese Spele en bly brand tydens die duur van die Spele tot dit tydens die sluitingseremonie uitgedoof word.

Die vlam het sy oorsprong in Olimpia, die plek van die antieke Spele in Griekeland, waar 'n fakkel tydens 'n seremonie aangesteek was deur sonlig met spieëls daarop te konsentreer. Die eerste moderne Spele waar die Olimpiese vlam weer aangesteek was, was die van die IX-Olimpiade in 1928 te Amsterdam.

Na die aansteek van die fakkel, word dit met 'n aflos (maar gedeeltelik ook met vinniger vervoermiddels) vanaf Olimpia deur 'n groot aantal lande na die stadium van die Spele gebring, waar die laaste loper die eer te beurt val om die Olimpiese vlam aan die brand te steek. Die fakkelloop vind vir die eerste keer by die Spele van 1936 te Berlyn plaas.

Die volgende atlete het die Olimpiese vlam vir die Spele aangesteek:


</doc>
<doc id="32896" url="https://af.wikipedia.org/wiki?curid=32896" title="Septimanië">
Septimanië

Septimanië was 'n provinsie van die barbaarse koninkryke en die Frankiese Ryk van die 5de tot die 11de eeue wat rofweg oorgekom het met die provinsie Gallia Narbonensis in die Romeinse Ryk en die hedendaagse Languedoc-Roussillon (behalwe die ooste en noordooste van die Gard en Lozère departemente).

Historici is oortuig dat Septimanië nie 'n Romeinse naam is nie aangesien dit nie in die "Notitia Dignitatum" verskyn nie. Die dokument, wat 'n paar dekades te vore opgestel is, in ongeveer 400 n.C., beskryf die organisasie van die Romeinse Ryk in 'n lang lys van al die siviele en militêre poste in die Ooste en Weste. Dit is aan die begin van die Middeleeue, in 'n brief van die Gallo-Romeinse biskop Sidoine Apollinaire, gedateer 472, wat die term vir die eerste keer gebruik is, in die uitdrukking "hulle Septimanië". Sidoine Apollinaire is waarskynlik self die uitvinder van die bynaam Septimanië. Hy is dan ook die enigste wat dit in sy tyd (die 5de eeu) gebruik het, en dan ook slegs eenkeer in byna honderd-en-vyftig briewe en vier-en-twintig lang gedigte wat hy agter gelaat het. Hy skryf: " Fiez-vous notamment aux Goths qui vont bien souvent jusqu'à montrer du dégoût pour leur Septimanie, pourvu qu'ils prennent possession de ce coin de terre [l'Auvergne], même dévastée, qui est l'objet de leur envie." 'n Mens kan aanneem dat hy 'n neologisme geskep het deur die naam van die naburige Romeinse provinsie "Novempopulanië", wat "die land van nege mense" beteken, na te boots. Die naam "Septimanië" kom van die teenwoordigheid van veterane van die Romeinse sewende legioen wat die streek beset het, of van die sewe belangrike biskoplike setels in die gebied: Elne, Agde, Narbonne, Lodève, Béziers, Maguelonne en Nîmes. Met die "historiese" oorgaan van Elne en die hedendaagse Roussillon, Cerdagne en Capcir onder Katalaanse invloed, het die stad Uzès die sewende biskomdom geword. Historici weet egter nie werklik wat die strekking van die gebied was waarna Sidoine Apollinaire verwys het nie.

Ná die verwowering van die Wesgote in Vouillé in 507 was Septimanië die enigste deel van Gallië wat steeds onder Wesgotiese beheer gebly het, te danke aan die tussenbeide tree van Theodorik die Grote, koning van die Oosgote, wat die leërs van Clovis I in 508 by Arles gestop het. Die gebied het afhanklik van die Wesgotiese Koninkryk in Spanje gebly tot met die verowering deur die More in 714.

Gregorius van Tours, outeur van die "Geskiedenis van die Franke", gebruik die naam Septimanië slegs vir die sestien van 569 tot 585, waar die "provincia" sewe gebiedseenhede beslaan het, biskopdomme of Graaflike stede ("cités comtales"). En soos Sidoine Apollinaire is Gregorius van Tours die enigste in sy tyd (die 6de eeu), wat die woord Septimanië gebruik. Gregorius van Tours dui, sonder moontlike twyfel, die Galliese Provinsie van die Wesgotiese Koninkryk van Toledo aan. Hy verwys egter meer gereeld na die gebied met sy gewone naam, Provinsie van Narbonne.

Die Wesgote het die deel van Narbonnaise noord van die Pireneë, Gallia, of "provincia Galliae" genoem. Hulle het nooit die naam Septimanië gebruik nie. Die Franke het na die gebied as "Gothie" verwys, dit wil sê "die land van die Gote". As gevolg van die gebied se ligging buite die Wesgotiese koninkryk is die provinsie lastig geval deur die Franke. In die tweede helfte van die 6de eeu het hulle talle invalle op Septimanië geloods sonder om ooit te oorwin. Die inwoners van die provinsie, met 'n paar uitsonderings, het hulle by die Wesgote geskaar.

In wetlike terme is Septimanie volgens Romeinse Reg regeer. Die koning Alarik II het die beroemde "Breviarium legum romanae Wisigothorum" beter bekend as die Breviarium Alaricianum opgetrek vir sy Romeinse onderdane. Nadat die Wesgotiese hoofstad na Toledo toe geskuif is het Septimanië separatistiese neigings begen toon. Die Ariaanse adel wat geweier het om hulle tot die Katolisisme te bekeer en ook die vervolgde Jode in die Iberiese skiereiland het soontoe gevlug.

In 711 het dit slegs 'n paar maande geneem vir Arabiese troepe om byna die hele Iberiese skiereiland te verower. Van daar het die More hulle onstuitbare tog voorgesit en Narbonne aangeval en in 719 oorwin, daarna Carcassonne en Nîmes in 725. In 719 is die stad Toulouse aangeval en het die Arabiese leërs invalle op Rouergue, Quercy, en in Provence geloods. Na Odo, die Hertog van Akwitanië, daarin geslaag om hulle in 721 te stuit in die Slag van Toulouse het die More, onder leiding van hulle generaal Ambiza, in 725 'n groot ekspedisie langs die Rhône-korridor geloods tot by Autun wat hulle geplunder gebrand het.

Toe die kalief Abd al-Rahman ibn Abd Allah al-Rhafiqi besluit het om 'n groot veldtog ter oorwinning van die Frankiese Ryk te loods is hy naby Poitiers deur Karel Martel in 732 gestuit en het hy in die slag omgekom. Die groot Moslem aanslag op Europa is hiermee gedeeltelik tot 'n einde gebring. Maar in Septimanië het die aanvalle van die Sarasene voortgeduur waaronder Arles en Provence deurgeloop het. Narbonne is na die Slag van Birra in 737 teruggewen en die More het geleidelik uit Gallië teruggetrek om 'n blywende teenwoordigheid in die Iberiese skiereiland te vestig onder die mag van die Emiraat van Cordoue.

Pepyn die Korte het die oorwinning van Septimanië voltooi, maar nie sonder aansienlike moeite nie: Die beleg van Narbonne het naamlik 7 jaar geduur. Die Sarasene is daar deur die laaste plaaslike, teen die tyd Moslem (en voormalige Ariane) Gote ondersteun, wat vyandig gesind was teenoor die Frankiese, en dus Katolieke, aanslag. Karel die Groete het hulle administratief gewys as deel van die Spaanse Mark, tot by die Èbre geannekseer en die gebied Mark of "marquisat de Gothie" (Gotiese Markisaat) genoem. Hierdie Mark het gereeld deurgeloop onder invalle van die Sarasene soos in 793 byvoorbeeld. Laasgenoemde is gelok deur die welvaart van Septimanië in die tydperk.

Septimanië het groot vooruitgang in Benediktynse monastiek wat deur Karel die Groete aangemoedig is beleef. Na die Verdrag van Verdun (843) het Septemanië deel geword van die koninkryk van Karel die Kale, Wes-Francië. Dit is in 865 in twee provinsies verdeel met twee hoofstede, Barcelona en Narbonne. Die koning Karel die Eenvoudige (893-929), het die oprig van verskeie kerke en kloosters in Septimanië ondersteun. Die eerste kastele is in die 10de eeu in stede opgerig en laïcs het besit van godsdienstige eiendom oorgeneem: aan die einde van die 10de eeu het die burggraaf Willem ("Guillaume") Béziers en sy bisdom aan sy dogter bemaak. Na die bewind Karel die Eenvoudige het Septimanië die verstek heerskappy van die Frankiese konings ontsnap ten gunste van die biskoppe, die grawe van Provence en die Hertoë van Akwitanië.

In die feodale tydperk is daar van die Hertogdom van Narbonne ("duché de Narbonne") gepraat, maar die titel wat aan die Grawe van Toulouse behoort het, het weinige werklike mag gehad, die politieke mag was gesetel in die verskillende plaaslike heerlikhede ("seigneurs") (grawe van Mauguio, van Saint-Gilles, burggrawe van Narbonne, van Carcassonne, van Razès, van Béziers, van Agde, van Nîmes, "seigneurs" van Montpellier). Na die Albigensiese- of Kataarse kruistog (1215) is Septimanië in die koninklike domein geïntegreer en het dit as provinsie verdwyn.

Dit is historici wat die term Septimanië, wat hulle in die werk van Gregorius van Tours aangetref het, aangeneem en oorgedra het. Dit is teen die 8ste, 9de en 10de eeue algemeen gebruik. Dit is in hulle geskrifte wat Septimanië na 'n deel van Narbonnaise verwys in die tydperk wat die gebied deur die Wesgote oorheers is en daarna deur die Franke. Daar kan gespekuleer word dat die term Septimanië na hulle mening meer bevredigend as Narbonnaise was wat te nou met die Romeinse Ryk geassosieer is, of "Gothie" wat weer nie Frankies genoeg was nie. In werklikheid het die term Septimanië nie buiten die gebruik daarvan deur die twee kerkmanne enige historiese betekenis gehad nie. Maar dit het 'n kulturele en literêre realiteit waarin dit gevorm is. Om die waarheid te sê as mens die term Septimanië oproep, weet mens nie eintlik waarna dit verwys nie, die Wesgotiese erfenis, dit wat Gotië was of wat dit vir plaaslike geleerdes en vakkundiges beteken nie...

Van die Wesgotiese dominase in Septimanië bly die Wesgotiese begraafplaas van Estagel behou te same met 'n baie interessante "mobilier funéraire" maar ver van die prag van die Skat van Guarrazar (wat naby Toledo ontdek is). Sewkere vanne wat "tipies" Katalaans is het 'n Germaanse oorsprong wat aan die Wesgote toegeskryf kan word: "Aliès" kom van "Adalhaid" (wat afkomstig is van die woord "adal", adel, gelande). "Jaubert" is na aan "Gautberht" wat van "gaut", die Gotiese volk, en van "berht", briljant of helder, afkomstig is. Maar daar moet daarop gelet word dat daar in al die streke van Frankryk vanne is met Germaanse oorsprong. Die teenwoordigheid van die Wesgote kom ooreen met die tydstip toe die kerk se organisasie in plek gestel is. Die Saint-Gilles du Gard klooster, hoof pelgrimsbestemming in Languedoc-Roussillon, is gestig op die terrein waar die Wesgotiese koning Wamba, wat gekom het om die opstand van die Hertog Paul te onderdruk, die kluisenaar Gilles ontmoet het.

Na sy verkiesing as hoof van die regio (région) Languedoc-Roussillon in 2004 het Georges Frêche die gedagte om die naam van die région na "Septimanie" te verander, 'n term wat hy meen meer juis is as sy bestaande naam wat deur die DATAR. Die Regionale Raadhet begin om die term baie gereeld te gebruik. Hy het egter in sterk teenstand vasgeloop in 'n groot deel van die bevolking, veral onder die "Roussillonnais", wat meen dat die term "Septimanie" hulle Katalaanse identiteit negeer en die dubbele kulturele identiteit wat in die naam Languedoc-Roussillon self vervang word tot niet maak. Verder dek die voormalige Septimanië nie presies die grense van die hedendaagse Languedoc-Roussillon nie.

Hierdie opposisie is gekristalliseer in 'n betoging waaraan 8 000 mense op 8 Oktober 2005 in Perpignan onder leiding van Georges Frêche die verandering van die naam verwerp het.


</doc>
<doc id="32900" url="https://af.wikipedia.org/wiki?curid=32900" title="Hippokratiese eed">
Hippokratiese eed

Die Hippokratiese eed is 'n eed wat sommige dokters aflê waartydens hulle onderneem om altyd die hoogste etiese norme teenoor hul pasiënte na te kom. Die oorspronklike eed is deur Hippokrates opgestel, word nie meer algemeen in mediese skole gebruik nie. Sommige skole gebruik wel 'n afgewaterde vorm wat as 'n belofte tydens die gradeplegtigheid afgelê word.

Die ou Grieke het hul ontdekkings omtrent die menslike liggaam in verskeie werke aangeteken. Om die werkinge van die liggaam te ondersoek is nie net lyke nie, maar selfs lewende liggame ontleed.

Die Hippokratiese skool vir geneeskunde is op die Egeïese eiland "Kos" gestig. Vandag nog lê dokters die sogenaamde Hippokratiese eed af waarin hulle onderneem om altyd die hoogste etiese norme teenoor hul pasiënte na te kom.

Die woorde van die oorspronklike Hippokratiese eed lui as volg:


</doc>
<doc id="32902" url="https://af.wikipedia.org/wiki?curid=32902" title="James Kennedy">
James Kennedy

James Carleton Kennedy (* Orange City, Iowa, 2 September 1963) is 'n Amerikaanse geskiedkundige.

Sy vader was 'n Amerikaner en sy moeder 'n Nederlander. Hy het opgegroei in sy geboortestad. Baie inwoners van Orange City is van Nederlandse herkoms.

Kennedy het buitelandse betrekkinge gestudeer aan die Georgetown University (Bachelor of Arts) en teologie aan die Calvin Theological Seminary (Master of Arts). Sy PhD in geskiedenis het hy aan die University of Iowa behaal.

Kennedy het onder meer gewerk as geskiedenisprofessor en -navorser aan die A. C. Van Raalte-instituut van die Hope College (1997-2003) en as geskiedenisprofessor aan die Vrye Universiteit Amsterdam (2003-2007). In 2007 word hy professor van die 20ste eeuse geskiedenis Nederland aan die Universiteit van Amsterdam. Sedert 1 Oktober 2015 is hy "dean" (dekaan) van die (Engelstalige) University College Utrecht.

Hy is 'n Christen en word daarom ook as 'n Christen-geskiedkundige aangedui. Hy glo dat God die wêreld bestuur maar hy is versigtig om te sê hoe.

James Kennedy is getroud met Simone Kennedy-Doornbos (1970). Sy is die voorsitster van die ChristenUnie in die munisipale raad van Amersfoort. Hulle het drie kinders. Die gesin is lid van die Gereformeerde Kerke (Vrygemaak).





</doc>
<doc id="32905" url="https://af.wikipedia.org/wiki?curid=32905" title="Pärnu">
Pärnu

Pärnu is 'n stad in die suide van Estland, langs die Oossee.

Toerisme is baie belangrik vir die ekonomie. Meeste van die toeriste is Finne en Este, maar meeste van die hotelle kan beide Engels en Frans praat. Die hawe is nie meer so belangrik vir die ekonomie nie.


</doc>
<doc id="32907" url="https://af.wikipedia.org/wiki?curid=32907" title="Sevilla">
Sevilla

Sevilla (Spaans: [seˈβiʎa], ) is 'n stad in Suid-Spanje en die hoofstad van die Outonome Gewes Andalusië en die Provinsie Sevilla. Sevilla is aan die oewers van die bevaarbare Guadalquivirrivier in 'n uitgestrekte en vrugbare vlakte geleë. Die stad is volgens 'n antieke legende deur die Griekse held Herakles gestig.
Vandag is Sevilla die vierde grootste stad in Spanje en 'n beduidende nywerheids- en handelstad asook 'n gewilde toeristebestemming. Die stadshorison word deur talle historiese torings oorheers. Die oorspronklike stadsentrum is aan die oostelike oewer van die Guadalquivir geleë, terwyl die groot voorstad Triana aan die linkeroewer ontstaan het.

Aangesien Andalusië sowat agt eeue lank onder Moorse heerskappy gestaan het, toon Sevilla se boukuns veral hulle argitektoniese invloede. Die stad was egter al voor die Moorse verowering 'n beduidende kulturele sentrum. Die warm klimaat en die vrugbare land het Fenisiërs, Kartagers en Romeine na die gebied gelok. Twee Romeinse keisers, Trajanus en Hadrianus, was boorlinge van hierdie streek. Later het Christophorus Columbus vanuit 'n nabygeleë seehawe sy ontdekkingsreis begin waartydens hy onbewustelik die Nuwe Wêreld sou ontdek.

Op kulturele gebied word Sevilla vandag met die legendariese vroueheld "Don Juan", Prosper Merimée se opera "Carmen" (die naamgewende hoofkarakter is 'n werker in Sevilla se ou tabakfabriek wat intussen tot 'n universiteit omskep is), stiergevegte en die beroemde flamenco-dans vereenselwig.




</doc>
<doc id="32909" url="https://af.wikipedia.org/wiki?curid=32909" title="Kuala Lumpur">
Kuala Lumpur

Kuala Lumpur of Koeala Loempoer (Maleis: [ˈkwɑlɑlʊmpʊ] of plaaslik: [kwɑləlʊmpɔ, kɔlɔmpɔ]) is die hoofstad en grootste stad van Maleisië met 'n bevolking van 1,9 miljoen mense in die stadsgebied en 7,5 miljoen in Groter Kuala Lumpur, wat ook as Klang Valley bekend staan. Klang Valley is sowel ten opsigte van sy bevolking asook sy ekonomie die vinnigste groeiende metropolitaanse gebied in die land.

As die setel van die Maleisiese parlement fungeer Kuala Lumpur as die wetgewende hoofstad van die land, terwyl die uitvoerende en regsprekende owerhede vanaf 1999 na Putrajaya verskuif is. Kuala Lumpur huisves daarnaas ook die ampswoning van die Maleisiese koning ("Yang di-Pertuan Agong"), die Istana Negra. Die stad is die beduidendste ekonomiese en kulturele sentrum van die land en word as 'n wêreld- of gamma-stad geklassifiseer.

Kuala Lumpur is die tuiste van die hoogste tweelinggebou in die wêreld, die Petronas Torings, wat 'n ikoon geword het vir Maleisië se futuristiese ontwikkeling.

Kuala Lumpur beteken modderige riviermond. Dit was oorspronklik 'n klein nedersetting van slegs 'n klein aantal huise by die samevloeiing van die Gombakrivier en die Klangrivier. Die stad is gevestig teen ongeveer 1857 toe die hoof van Klang, Raja Abdullah bin Raja Jaafar, met die hulp van sy broer Raja Juma'at van Lukut, fondse ingesamel het om 'n aantal Chinese mynwerkers van Lukut te huur om 'n nuwe myn te open in die area.

Kuala Lumpur het 'n tropiese reënwoudklimaat, wat warm en sonnig is, tesame met baie reën, veral gedurende die Monsoonseisoen van Oktober tot Maart.

Kuala Lumpur was geadministreer deur 'n korporasie genoem die "Federal Capital Commissioner" vanaf 1 April 1961, totdat dit stadserkenning gekry het in 1972, waarna dit oorgegee is aan die burgemeester ("Datuk Bandar").

Kuala Lumpur se elf distrikte dien as administratiewe subdivisies onder die Kuala Lumpur stadsaaloutoriteit. Twee distrikte lê aan die Weste: Segambut en Lembah Pantai; terwyl Kepong, Batu en Wangsa Maju noord lê; Setiawangsa, Titiwangsa en Cheras aan die Ooste; Seputeh en Bandar Tun Razak aan die Suide; en Bukit Bintang in sentraal-Kuala Lumpur.



</doc>
