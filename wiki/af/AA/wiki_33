<doc id="35503" url="https://af.wikipedia.org/wiki?curid=35503" title="Stieg Larsson">
Stieg Larsson

Karl Stig-Erland Larsson, * 15 Augustus 1954 in Skelleftehamn, Västerbottens län; † 9 November 2004 in Stockholm, was 'n Sweedse joernalis en skrywer wat bekendheid verwerf het vir sy optrede teen verregse politieke beskouings en rassisme. In 1991 het hy saam met Anna-Lena Lodenius die boek "Extremhögern" gepubliseer.

'n Ander belangrike werk was "Sverigedemokraterna: de nationella rörelsen" wat hy saam met die joernalis Mikael Ekman geskryf het. Daarnaas was Larsson die mede-outeur van die boek "Sverigedemokraterna från insidan". Vir die algemene internasionale leserspubliek het Larsson veral met sy speurverhale bekendheid verwerf. Ná sy afsterwe is drie voltooide misdaadromans ontdek, die sogenaamde "Millennium"-reeks. Die eerste roman in hierdie reeks, "Män som hatar kvinnor" ("Mans wat vroue haat"), is in Augustus 2005 gepubliseer, die tweede – "Flickan som lekte med elden" ("Die meisie wat met vuur gespeel het") – in Junie 2006, terwyl die derde en laaste boek – "Luftslottet som sprängdes" ("Die lugkasteel wat opgeblaas is") – in Mei 2007 verskyn het. Larsson het voor sy afsterwe nog 'n vierde werk in die reeks begin, tog het sy familie ooreengekom dat dit nie gepubliseer sal word nie. Larsson het die romans in 'n koerantonderhoud kort voor sy dood as sy "pensioenversekering" beskryf.

Vanaf 1982 was Stieg as Skandinawië-verslaggewer vir die Britse anti-fascistiese koerant "Searchlight" werksaam. Hy was daarnaas een van die stigters van die Hill-stigting wat sy naam in 1995 tot Expo-stigting verander het en het sedert 1999 as hoofredakteur vir die tydskrif "Expo" gewerk.

In die periode tussen 1977 en 1999 was Larsson as grafiese ontwerper vir "Tidningarnas telegrambyrå (TT)" werksaam. Tenminste tot in die jaar 1987 was hy in die Trotskyȉstiese Sweedse Sosialistiese party ("Socialistika partiet", vroeër "Kommunistiska Arbetarförbundet" - "Kommunistiese Werkersverbond") aktief, maar het die party volgens sy eie bewering uiteindelik verlaat omdat hy nie die beleid van buitelandse Sosialistiese bewinde met twyfelagtige demokratiese legitimiteit wou goed praat nie.

Larsson, wie se vader as tekenaar by die dagblad "Västerbottens-Kuriren" werksaam was, het by sy oupa naby die dorp Bjursele (soos beskryf in sy eerste misdaadroman) tussen Norsjö en Bastusträsk opgegroei. Hier het hy die eerste nege jaar van sy lewe deurgebring – tot by sy oupa se afsterwe. Stieg se oupa was 'n anti-nazi-aktivis en is in die 1940's in die interneringskamp Storsien in Norrbotten aangehou (wat ná die Tweede Wêreldoorlog as 'n arbeidskamp beskryf is). Volgens Stieg se vader is hierdie verhaal nie waar, tog beweer Eva Gabrielsson dat Stieg se stryd teen diskriminasie, rassisme en ver-regse ekstremisme sedert die 1970's hier sy wortels het. Na bewering was Stieg se oupa in 1954, die jaar toe sy kleinseun gebore is, by die "Rönnskärsverken" in Skelleftehamn werksaam.

Stieg se ouers was by sy geboorte 17 jaar oud, en hy het eers ná die dood van sy oupa by hulle gewoon. Sy jonger broer het die ouerhuis op die ouderdom van 16 jaar verlaat. Toe Stieg 19 jaar oud was, het hy tydens 'n vergadering van die "Förenade FNL-grupperna" in Umeå kennis gemaak met die latere argitek Eva Gabrielsson. Sy was tot by sy dood sy lewensmaat.

Larsson was met baie talente geseën en het bekendheid verwerf as eersterangse skrywer, kunstenaar, fotograaf en redakteur. Reeds in sy jong jare was hy mede-redakteur van verskeie tydskrifte vir wetenskapsfiksie-aanhangers soos byvoorbeeld "Sfaeren" of "Fijagh". Later het hy ook die voorsitter van die Sweedse wetenskapsfiksie-vereniging geword. Daarnaas was hy by linkse Trotzkistiese groeperings betrokke en 'n tyd lank ook redakteur van die Sweedse "Vierde Internasionaal". Nogtans het hy steeds daarin belang gestel om as joernalis te werk. As 'n jong man het hy ook 'n aantal reise na Afrika onderneem.

Aanvanklik was Larsson by die Sweedse posdiens in Stockholm werksaam en het in hierdie tydperk ook eerste pogings onderneem om as professionele skrywer te werk. Af en toe het hy ook essays en artikels verkoop. In 1980 het hy 'n pos as joernalis by die leidende Sweedse nuusagentskap TT gekry wat hy 19 jaar lank beklee het. Hy was by die grafiese afdeling van TT betrokke, maar het nogtans 'n groot verskeidenheid nuusberigte, resensies, misdaadromans en ander werke geskryf. Misdaadromans het sy tweede gunstelinggenre naas wetenskapsfiksie geword.

Larsson het weer na Afrika gereis en was ook een van 'n klein groep Sweedse joernaliste wat 'n besoek aan die Karibiese eilandnasie Grenada afgelê het. Tot by sy afsterwe het hy 'n ondersteuner van Grenada se prodemokratiese beweging gebly. Larsson het daarnaas as een van die leidende internasionale deskundiges ten opsigte van verregse ekstremisme bekend gestaan. Hy het hom veral op die toenemende rassisme in Swede en steun vir neonazi-groepe toegespits. Toe vyf Swede in 1995 deur verregses vermoor is, het hy die "Expo"-stigting in die lewe geroep wat navorsing oor rassistiese en totalitêre organisasies en aktiwiteite in Swede gedoen en sy verslae aan die publiek bekend gestel het. Hy het by TT bedank om voortaan as voorsitter van sy stigting te werk.

Sy publikasies oor verregse groeperings in Swede was opspraakwekkend. Larsson het verregse aktiwiteite steeds vanuit 'n internasionalistiese standpunt bekyk nadat hy 'n tyd lank met bevrydingsbewegings in die Karibiese See en in Afrika saamgewerk het. Vanaf die 1990's is Larsson verskeie kere deur verregses bedreig.

Tog het Larsson steeds 'n toegewyde skrywer gebly wat literatuur van gehalte wou skep. Tydens sy somervakansie in 2002 het hy weer begin om te skryf en die literêre hoeksteen vir sy "Millennium"-trilogie gelê. Die eerste roman in hierdie reeks het in Junie 2004 verskyn.

In 2004 is Larsson aan 'n hartaanval oorlede. Aangesien Larsson en Eva Gabrielsson nie getroud was nie, het sy vader en sy broer die hele erfdeel ontvang. In Mei 2008 is daar onthul dat 'n testament van Larsson ontdek is waarin hy sy finansiële bates aan die "Kommunistiska Arbetarförbundet (Socialistiska partiet)" se Umeå-tak bemaak het. Die testament was egter nie bekragtig nie, en derhalwe was ook Larsson se bemaking nie regsgeldig nie. Die testament is in 1977 geskryf, kort nadat Larsson na die burgeroorloggeteisterde Ethiopië gereis het.


</doc>
<doc id="35505" url="https://af.wikipedia.org/wiki?curid=35505" title="Naboomspruit">
Naboomspruit

Naboomspruit is 'n dorp in die Limpopoprovinsie in die noorde van Suid-Afrika, sowat 40 kilometer suidwes van Potgietersrus (Mokopane) en aan die voet van die Waterberge. Die dorp is vgenoem na die nabome ("euphorbias") wat langs die oewers van 'n nabygeleë spruit groei. Sedert 2002 staan Naboomspruit ook onder sy nuwe "Mookgophong" bekend, maar hierdie naam word - in teenstelling met ander naamveranderings in die Limpopoprovinsie - nouliks gebruik.

Naboomspruit is in 1910 gestig nadat die prospekteerder Adolph Erasmus tinneerslae op die plase Doornhoek en Welgevonden ontdek het. Met die stormloop van fortuinsoekers het binne enkele maande 'n besige myndorpie ontstaan. In 1925 het Erasmus ook platina op Rietfontein, 'n plaas in die Waterberge, gevind. Naboomspruit het sodoende selfs meer myners gelok, en danksy die vinnige bevolkingsgroei het die dorp in 1938 munisipale status verwerf.

Vandag word in die distrik gemengde boerdery met veeteelt (beeste), mielies, grondbone en sitrusvrugte bedryf. Die plaaslike mineraalbronne is deur privaat maatskappye as ontspannings- en vakansieoorde ontwikkel.



</doc>
<doc id="35506" url="https://af.wikipedia.org/wiki?curid=35506" title="Verve Energy">
Verve Energy

Verve Energy is 'n maatskappy wat deur die regering van Wes-Australië besit word. Die maatskappy is van die groot vertikale monopolie, Western Power afgestig in 2006 tydens 'n hervormingsprogram van die staat se energiesektor. Verve Energy besit en bedryf verskeie kragsentrales.

Verve Energy besit vyf groot kragstasies en verskaf elektrisiteit aan die "South-West Interconnected System":

Bo en behalwe verskeie ander kragopwekkingsaanlegte, wat 'n windplaas in Albany, wind-diesel en biomassa fasiliteite insluit.




</doc>
<doc id="35512" url="https://af.wikipedia.org/wiki?curid=35512" title="Hoërskool Chris van Niekerk">
Hoërskool Chris van Niekerk

Hoërskool Chris van Niekerk is die enigste Afrikaanse hoërskool in Vredefort, Noord-Vrystaat en is genoem na kommandant Chris van Niekerk van die Bothaville-kommando wat tydens die Tweede Vryheidsoorlog geveg het. Die skool is in 1883 gestig en die eerste leermeester en skoolhoof was meester Grimm. Prof. T.T. Cloete, bekroonde Afrikaanse digter en letterkundige, was tot st. 8 in Hoërskool Chris van Niekerk. Die eerste leerling van die skool wat ses onderskeidings in ’n matriek-eindeksamen behaal het, was Ernst Breed, later professor aan die Potchefstroomse Universiteit. Die skool se kleure is oranje, wit en blou en die leuse wat op die skoolwapen verskyn is "Arbei en Offer".



Die eerste skoollied is in 1926 aangeneem en die huidige in 1953.

Hoër, hoër, hoër laat ons streef
Langs die weg van glorie,
saam mekaar tot heil te wees
in ons land se storie.
Lieflik as die klokke lui,
Hy Oorwinnaar, Hy wat stry.

Vaster, vaster, vaster laat ons staan
hand aan hand tesaam
en vir altyd voort sal baan
in ons God se naam.
Lieflik as die klokke lui,
Hy Oorwinnaar, Hy wat stry.

Dieper, dieper, dieper laat ons peil
in die God’lik waarheid.
Saam snoer ons die band tot heil,
liefde bring ons klaarheid.
Lieflik as die klokke lui,
Uno, uno, animo.

Geplant in ons eie Vrystaatse grond,
bo in die Noorde waar die blou heuwels dein.
Staan verewig rotsvas gegrond
’n baken van lig wat flikkerloos skyn.

Aan jul afkoms ewig getrou,
Jeug van die Riemland handhaaf en bou.
Voorwaarts, opwaarts met al jul krag
Voorwaarts, opwaarts met al jul krag
Tesame steeds voorwaarts, Eendrag maak Mag,
Tesame steeds voorwaarts, Eendrag maak Mag


</doc>
<doc id="35513" url="https://af.wikipedia.org/wiki?curid=35513" title="Perth-kom">
Perth-kom

Die Perth-kom is 'n dik sedimentêre kom in Wes-Australië. Dit lê onder die Swan kusvlakte wes van die Darling Range as die westelike grens van die Yilgarn kraton en strek verder wes in die see in. Stede en dorpe soos Perth, Busselton, Bunbury, Mandurah en Geraldton is bo-op die Perth-kom gebou.

Die Perth-kom het in die laat Permiese tydperk begin vorm tydens die skeiding van Gondwana toe die Australiese kontinentale plaat begin wegdryf het van die Afrika- en Indiese kontinentale plate.

Die Perth-kom was tydens die Permiese tydperk die oostelike kant van die skeurvallei wat gevorm het toe die kontinentale plate uitmekaar getrek is. Die skeiding wat voortgeduur het tot en met die Jurassiese tydperk het gelei tot die insakking van die middelste deel om 'n slenk te vorm wat dit moontlik gemaak het vir die see om in te vloei met die gevolglike neerslag van transgressiewe mariene sediment. Die Perth-kom se struktuur word gedomineer deur listriese uitgebreide breuke wat gevorm het tydens sedimentering en sodoende die verspreiding van die sedimente beheer het.

Die primêre meganisme vir sedimentering was oorspronklik bodemdaling ruimte geskep het vir die sedimente om in af te sak en op te hoop, gevolg deur 'n uitbreiding van die aardbreuk en verdere insakking van die kom as gevolg van die gewig van die sediment daarop.

Die oostelike grens van die Perth-kom is die Darling-breuk, wat topografies ooreenstem met die Darling Eskarp. Kleiner uitlopers van die Perth-kom soos die Collie subkom lê in oos van die Darling-breuk.




</doc>
<doc id="35515" url="https://af.wikipedia.org/wiki?curid=35515" title="Bismarck">
Bismarck

Bismarck is die hoofstad en tweede grootste stad van die deelstaat van Noord-Dakota. Dit het 'n bevolking van sowat 55 532 mense (grootstadsgebied: 94 719). Bismarck is geleë aan die oosoewer van die Missouririvier.

Die stad het in 1873 ontstaan en was eers Edwington genoem maar is 'n paar maande later vernoem na die Duitse staatsman Otto von Bismarck. Dit was gedoen om Duitse investering in die "Northern Pacific Railroad" aan te moedig. Die stad was ook die verskaffing sentrum vir Fort Abraham Lincoln waar Custer gebaseer was. Dit was ook die plek van waar die "Black Hills" goudstormloop begin het. In 1883 het Birmarck die hoofstad van Dakota Gebied geword en dit het die hoofstad geword van Noord-Dakota tot die Dakota gebied herverdeel was in 1889.

Die Lewis-en-Clark-ekspedisie het hier oorwinter op hulle tog in 1804.

Die winters in Bismarck is koud en lank met jaarlikse sneeuvalle. Die somers is dikwels baie warm en vogtig.



</doc>
<doc id="35517" url="https://af.wikipedia.org/wiki?curid=35517" title="Wolf, wolf, hoe laat is dit?">
Wolf, wolf, hoe laat is dit?

Wolf, wolf, hoe laat is dit? word buite op 'n grasperk gespeel waar daar baie plek is om rond te hardloop. Daarom help dit met kinders se fiksheid asook om hul reaksietempo te ontwikkel.

Hierdie weergawe word meestal in Suid-Afrika gespeel. Dit begin deurdat die kinders in 'n ry agter mekaar staan. Die persoon wat voor staan is aangewys as 
die wolf. Die wolf bepaal dan die roete wat geloop word terwyl die res van die kinders (ook bekend as die skape) agterna loop. Terwyl hulle loop sal die skape in een stem uitroep: "Wolf, wolf hoe laat is dit?" waarop die wolf dan enige tyd kan uitroep. Dit hou dan so aan totdat die wolf besluit om "Etenstyd!" uit te roep, waarna die skape moet probeer om nie deur die wolf gevang te word nie. Die persoon wat deur die wolf gevang is word dan die nuwe wolf.

Hierdie weergawe kom meestal voor in Engeland en die V.S.A. aldus met die naam ""What's the time mister wolf?"" In dié weergawe staan die skape en die wolf 'n paar meter uit mekaar uit. Die skape vra steeds "Wolf, wolf, hoe laat is dit?" Die verskil kom in waar die wolf antwoord: as die wolf sê dit is 5 uur, byvoorbeeld, moet die skape vyf treë na die wolf gee. As hy sê 2 uur, dan moet hulle twee treë gee ensovoorts. Dit mag dalk gebeur dat van die skape sentimeters beweeg of dalk baie groot treë vorentoe gee. Dit hang maar af hoe braaf die kinders mag wees. Die wolf mag ook kies om met sy/haar rug na die skape te staan om die vang 'n verrassing te maak.



</doc>
<doc id="35519" url="https://af.wikipedia.org/wiki?curid=35519" title="Telefoontjie">
Telefoontjie

Telefoontjie is ŉ baie eenvoudige speletjie wat binne of buite gespeel kan word. Dit toets en verbeter kinders se luister- en onthouvaardighede.

Die kinders wat saam speel sit almal in ŉ kring. Daar is een kring leier in die middel van die sirkel wat ŉ storie of sin uitdink. Die kring leier fluister die sin in die eerste persoon se oor wat begin, Dan fluister die eerste persoon die sin of twee in die persoon langs hom/haar se oor. Sonder om die boodskap weer te hoor moet die persoon aan wie eerste gefluister is, die boodskap aanstuur met ŉ woord wat hy byvoeg of nie byvoeg nie afhangende of die kring leier hom ŉ woord gegee het om by te voeg. Die boodskappe moet dan die ronde doen totdat dit die laaste persoon bereik of die kring leier mag enige persoon vra wat sy boodskap is. Hy of sy moet dan die boodskap hardop sê. Al belangrike reël is dat die boodskap nie herhaal mag word aan dieselfde persoon nie. Wat jy hoor moet jy aanstuur as die kring leier jou ŉ ekstra woord gegee het om by te voeg moet jy dit byvoeg tot ŉ voledige sins bou maar wel dieselfde betekenis he as die oorsponklike sin. Die speletjie verskaf groot vermaak veral by groot groepe want die boodskap wat hardop gesê word is amper nooit dieselfde as die oorspronklike nie veral as die kring leier unieke woorde bygevoeg het by elke persoon in die kring. Kinders leer ook dat dit die manier is hoe skinderstories ontwikkel, versprei en stertjies kry deur woord verandering, byvoeging en konteks verandering.



</doc>
<doc id="35520" url="https://af.wikipedia.org/wiki?curid=35520" title="Valka">
Valka

Madona (Duits: "Walk") is 'n dorp in die noorde van Letland.


</doc>
<doc id="35522" url="https://af.wikipedia.org/wiki?curid=35522" title="Pilbara">
Pilbara

Die Pilbara is 'n streek in die noorde van Wes-Australië. Dit is een van die nege streke van die Streeksontwikkelingskommissiewet van 1993 en is ook 'n streek gelys onder die IBRA

Daar word oor die algemeen in die Wes-Australiese Gasnywerheid aanvaar dat die naam afkomstig is van 'n Aborigine woord vir 'n sekere vissoort en dat die naam afgelei is van die Pilbara Goudveld wat in 1885 ontdek is, wat op sy beurt vernoem is na Pilbara Creek, 'n sytak van die Yulerivier.

Wangka Maya van die Pilbara Aborigine Taalsentrum reken egter in sy publikasie genaamd "Bilybara" (bl. ii) dat die naam afgelei is van die Pilbara-streek in Nyamal en Panyjima wat afkomstig is van die woord "bilybara" wat "droog" beteken.

Die eerste Europeërs wat die gebied verken het was Francis Gregory in 1861. Mynbou is in 1943 in Wittenoom Gorge begin.

Volgens die Wes-Australiese streeksontwikkelingswet is die streek suid van die Kimberley-streek en bestaan uit die plaaslike regerings van Ashburton, Oos-Pilbara, Port Hedland en Roebourne.

Die Pilbara-streek strek oor 'n gebied van 507 896 km insluitende die eilande langs die kus. Die bevolking is net minder as 40 000 mense waarvan die meeste in die westelike derde van die streek woon. Die meeste inwoners van Pilbara woon in die dorpe van die streek wat Port Hedland, Karratha, Wickham, Newman en Marble Bar insluit. 'n Beduidende aantal mense werk ook in die streek op 'n vlieg-in vlieg-uit grondslag.

Die Pilbara bestaan uit drie onderskeibare geografiese gebiede. Die westelike derde is 'n sanderige kusvlakte en ondersteun die grootste deel van die streek se bevolking, nywerhede en handel. Die oostelike derde is bykans geheel en al woestyn en is yl bevolk deur 'n klein groepie inboorlinge.

Die streek se binnelandse bergreekse - veral die Hamersley-reeks het 'n beduidende aantal myndorpe en en trek ook baie besoekers na die diep klowe. Die streek bevat van die wêreld se oudste oppevlakrotse, insluitende fossieloorblyfsels wat as stromatoliete bekend staan en rotse soos graniet wat meer as drie miljard jaar oud is.

Pilbara se klimaat is semi-woestyn en droog met hoë temperature en 'n lae reënval. Tydens die somermaande oorskry die maksimum temperature byna elke dag 32°C en is temperature hoër as 45°C nie ongewoon nie.

Marble Bar in Pilbara het 'n wêreldrekord aangeteken vir die meeste aaneenlopende dae van maksimum temperature van hoër as 37,8 °C of meer tydens 'n periode van 160 dae tussen 31 Oktober 1923 tot 7 April 1924. Daar is ook 'n groot vloedgevaar tussen November en Mei wanneer die neerslag baie hoog is. Vanweë die feit dat die gebied yl bevolk is, veroorsaak siklone in die Pilbarastreek gewoonlik nie baie skade of lewensverlies nie.

Die streek se ekonomie word oorheers deur mynbou en ru-olienywerhede.

Die meeste van Australië se ystererts word in die Pilbara ontgin met myne wat hoofsaaklik rondom Tom Price en Newman geleë is. Die ystererts-nywerheid verskaf werk aan 9000 mense in die Pilbara gebied. Die Pilbara is ook die tuiste van een van die wêreld se grootste mangaanmyne, Woodie Woodie, wat sowat 400 km suidoos vanaf Port Hedland geleë is.

Ystererts reserwes is vir die eerste keer deur Lang Hancock ontdek en sy dogter en familiebesigheid, Hancock Prospecting maak steeds aanspraak op beduidend groot dele van die Pilbara-streek. Blou asbes is vir die eerste keer te Wittenoom Gorge in 1943 ontgin.

Die streek het ook 'n wesenlike toerismebedryf met gewilde natuurlike trekpleisters wat die Karijini en Millstream-Chichester nasionale parke, die Dampier Argipel en die Ningaloo Marienepark insluit.

Die eerste spoorlyn in die Pilbara-streek was die nou spoor "Marble Bar Railway" tussen Port Hedland en Marble Bar.

Tans word vier swaarvrag spoorweë met die verskeie ystererts myne verbind, met 'n voorgestelde vyfde lyn om "Fortescue Metals Group Ltd." se myne te bedien. Die spoorweë is almal standaard wydte en is gebou om aan die swaarste Noord-Amerikaanse standaarde te voldoen. Die totale tonnemaat erts oorskry 150 MT per jaar.

Die Pilbara is die tuiste van 'n verskeidenheid endemiese spesies, insluitende dosyne stigofauna-spesies. Hierdie is mikroskopiese werwellose diere wat in ondergrondse waterbronne van die streek lewe.

Die Pilbara olyfluislang is slegs een van baie bedreigde dierspesies in die kwesbare ekostelsel van die woestyn. Verskeie spesies akasia (wattel) bome is endemies tot die Pilbara en is die kernfokus van verskeie bewaringsprogramme.

Die beskerming van sensitiewe kulturele- en natuurgebiede van die Pilbara word ook bevorder deur verskeie wêreldbekende Nasionale Parke, naamlik die Millstream-Chichester Nasionale Park en die Karijini Nasionale Park.


</doc>
<doc id="35524" url="https://af.wikipedia.org/wiki?curid=35524" title="Thanksgiving">
Thanksgiving

Deesdae word Danksegging in Kanada op die tweede Maandag in Oktober en in die Verenigde State op die vierde Donderdag in November gevier. Die tradisionele Dankseggingsete vind saans as 'n familiebyeenkoms plaas en bied geleentheid vir dankbetuigings en die uitspreek van wense.



</doc>
<doc id="35526" url="https://af.wikipedia.org/wiki?curid=35526" title="Huisplant">
Huisplant

'n Huisplant is 'n plant wat in teenstelling met tuin- en wilde plante ook binnenshuis in woonvertrekke of kantore groei. Die meeste huisplante word in potte met 'n spesiale grondmengsel gekultiveer aangesien natuurlike grond nie beskikbaar is nie. Huisplante word oorwegend vir dekoratiewe doeleindes gebruik, maar word soms ook om gesondheidsredes gekoop omdat bepaalde spesies as lugskoonmakers 'n gesonde atmosfeer kan skep.

Veral plantspesies, wat danksy hul aanpassing by die klimaat van hul natuurlike habitat ook in staat is om in 'n binnenshuise omgewing te oorleef, is geskik om as huisplante gekweek te word. Afhangende van die klimaatstreek, waarin dit natuurlik voorkom, vereis elke huisplantspesies 'n spesiale versorging ten opsigte van lig, temperatuur, humiditeit, water, voeding en higiëne.

Baie huisplante groei ook in ligte of diep skaduwee, en net 'n kleiner aantal spesies kan heeldag regstreekse sonlig verduur. Plantkwekers kies gewoonlik spesies wat goed by die klimatiese besonderhede van menslike behuising aangepas is. Hierdie besonderhede varieer orals ter wêreld rondom 'n lugtemperatuur van tussen 18 °C en 30 °C en 'n gemiddelde lugvogtigheid. Indien 'n huisplant hoër humiditeitsvlakke benodig – soos in die geval van gewasse wat oorspronklik uit tropiese reënwoudgebiede kom – kan 'n daaglikse missproei hierdie besondere groei-atmosfeer skep.

As lugskoonmakers gebruik en verwyder huisplante skadelike stowwe soos byvoorbeeld formaldehied, toluool en ammoniak uit die lug en vorm hulle gedeeltelik om tot koolstofverbindings, terwyl hulle suurstofgas as deel van die biochemiese proses van fotosintese vervaardig en vrystel.

Mense het al duisende jare gelede begin om huisplante te kultiveer – sowel die ou Sjinese asook die Egiptenare het gewasse uit vreemde lande in potte gekweek. Navorsers neem aan dat hierdie vroeë huisplante aanvanklik nie van vanweë hul dekoratiewe waarde nie, maar vir besondere rituele en geneeskundige gebruik bestem was.

Maar mense het geleidelik ook die kulinêre en dekoratiewe waarde van huisplante begin waardeer. Een van die pragtigste voorbeelde vir plante, wat in steenhouers op terrasse gekweek is, was Semiramis se Hangende Tuine in Babilon (814 tot 810 v.C.). Tuinbouskoue is in die antieke China reeds omstreeks 500 v.C. gehou, terwyl Romeine en Grieke enkele eeue later veral lourierbome in erdewerkpotte gekweek het. Potplante in hul huidige vorm was 'n Griekse uitvinding wat vinnig oor die hele Mediterreense wêreld versprei het. Teen die einde van die 4de eeu v.C. was daktuine en die kweek van potplante 'n algemene verskynsel in die Middellandse Seegebied. Grafskilderye lewer die bewys dat potplante vanaf die 3de eeu v.C. as binnenshuise dekorasie gebruik is. Plante in kleipotte het onder meer binnehowe verfraai.

Volgens argeologiese vondse in Pompeji is huisplante sowat 2 000 jaar gelede ook in Suid-Italië gewild geraak. Romeinse atriums is met talle bloeiende plante in hangpotte en -mandjies versier. Uitheemse plante is veral deur veldhere saam met hul oorlogsprooi na Rome saamgebring.

Saam met die Europese seevaarders en ontdekkingsreisigers het ook steeds meer plantkundiges na die Nuwe Wêreld gevaar om navorsing oor uitheemse plantspesies te doen. Aanvanklik was daar veral belangstelling in eetbare plantsoorte of spesies van geneeskundige waarde. Mense was ywerig om steeds meer plantspesies te versamel en voordeel te trek uit die winsgewende planthandel, tog het gewoonlik net 'n klein persentasie van die gewasse die seereis in donker houers en sonder versorging oorleef.

In die vroeë 18de eeu is in Frankryk en Nederland warmwaterstelsels ontwikkel wat soos 'n verwarming vir die kweek van eksotiese plante in Noord- en Sentraal-Europa gebruik kon word. Die meeste uitheemse plante is aanvanklik in botaniese tuine of in die oranjerieë van slotparke vertoon. Eksotiese plante het aan die begin van die 19de eeu vinnig tot 'n gewilde binnenshuise dekorasie vir welgestelde burgers begin ontwikkel.

Eers omstreeks 1830, toe die Britse geneeskundige Nathaniel Bagshaw Ward (1791–1868) spesiale glashouers vir die vervoer van gevoelige plantspesies ontwikkel het, het die grootskaalse invoer van uitheemse plante na Europa 'n aanvang geneem. Plantkwekers het begin om die klimatiese besonderhede van elke habitat te bestudeer en na te boots.

Afgesien van die klein persentasie welgesteldes wat duur verwarmingstelsels kon bekostig, was die meeste mense tot by die middel van die 20ste eeu aangewese op kooloonde – en sodoende beperk tot 'n klein aantal plantspesies soos varings en hedera's of snyblomme wat koolvuur en donker, vogtige vertrekke kon verduur.

Vanaf die middel van die 20ste eeu het huisplante tot 'n meer bekostigbare en gewilde binnenshuise versiering ontwikkel. Moderne verwarmingstelsels en hoër wintertemperature het dit moontlik gemaak om ook in koel-gematigde streke tropiese huisplante soos orgideë of guzmania's te kan versorg. Vandag is 'n groot verskeidenheid huisplante vir elke vertrek van die huis, insluitende kombuis en badkamer, beskikbaar.

Die klimaat van hul oorspronklike habitat is een van die beslissendste faktore by die groei van huisplante. Die meeste van ons huisplante kom dan ook oorspronklik uit tropiese en subtropiese gebiede – en dit is nie slegs aan die feit te danke dat spesies uit hierdie streke met welige groei en 'n groot verskeidenheid soorte, vorms en kleure bekoor nie. Veral die klimatiese besonderhede wat hier dwarsdeur die jaar dikwels feitlik onveranderd bly en vir tropiese en subtropiese plante – in teenstelling met spesies uit koel-gematigde streke – 'n jaarlikse onderbreking van hul lewenssiklus deur 'n natuurlike winterrus oorbodig maak, maak van hulle uiters geskikte huisplante vir binnenshuise gebruik.

Daarenteen is daar baie min spesies uit koel-gematigde klimaatstreke wat dwarsdeur die jaar bloeisels dra en as binnenshuise sierplante gekweek kan word, soos byvoorbeeld hedera's ("Hedera helix") en tongvarings soos "Phyllitis scolopendrium". Plante uit die aarde se poolgebiede is hoegenaamd nie geskik om as potplante gekweek te word nie.


</doc>
<doc id="35528" url="https://af.wikipedia.org/wiki?curid=35528" title="Salisbury">
Salisbury

Salisbury (plaaslik uitgespreek as /ˈsɔːzbri/, "sawz-bree") is 'n katedraalstad in die suidooste van die graafskap Wiltshire, in Engeland se suidweste. Dis geleë aan die rand van Salisbury-vlakte (Salisbury Plain) asook die wêreldberoemde neolitiese rotssirkel, Stonehenge. Dis die enigste stad in die graafskap en die graafskap se derde grootste nedersetting naas Swindon en Chippenham. Die bevolking is omtrent 40 302, wat onverwags verminder het van 45 000 in 2006 se sensus. Die stadjie beslaan die grootste deel van 'n gelyknamige distrik en dien ook as sy administratiewe sentrum.

Die stad se katedraal was voorheen 3,6 km (of 2.2 myl) noord hiervandaan geleë te Old Sarum. Die nedersetting het onstaan nadat die katedraal in die jaar 1220 hier begin herbou is en sowaar teen 1258 klaargebou was (niemand weet nou of daar toe basaar gehou was nie). Ewenwel, mense van Old Sarum en nabygeleë Wilton (die graafskap se ou hoofstad) het katedraal se kant toe getrek. Die nuwe dorp het sy stadshandves in 1227 onder die naam Nuwe Sarum ontvang, wat sowaar die amptelike naam tot 2009 gebly het toe die Salisbury City Council (Salisburyse Stadsraad) gestig is.

Vyf riviere vloei hier saam; die Nadder, Ebble, Wylye, and Bourne is vertrakkings van die Hampshire Avon, wat na die suidkus vloei en ter see gaan by Christchurch in Dorset. Salisbury treinstasie bedien die stad en is 'n streekswisselaar op die kruispunt tussen die West of England Main Line (Wesengelandse Hoofspoorlyn) en die Wessex Main Line (Wessexse Hoofspoorlyn).

Stonehenge, 'n Wêrelderfenisplek van die Verenigde Nasies se Opvoedkundige, Wetenskaplike en Kulturele Organisasie, is sowat 13 km (8 myl) noordwes vanaf Salisbury geleë, wat grootliks bydra tot die stad se ekonomie. Die stad self, die huidige katedraal en die katedraal se bouvalle te Old Sarum, lok ook besoekers met kameras en sonhoede.


</doc>
<doc id="35530" url="https://af.wikipedia.org/wiki?curid=35530" title="Kang">
Kang

Kang is 'n dorp in die Kgalagadi distrik van Botswana. Die dorp lê in die Kalahariwoestyn op die Trans-Kalahari-Grootpad tussen Ghanzi in die noorde en Sekoma in die suide. Volgens die 2001-sensus woon daar ongeveer 3 744 mense.


</doc>
<doc id="35531" url="https://af.wikipedia.org/wiki?curid=35531" title="Katrin Heß">
Katrin Heß

Katrin Heß (* 25 Junie 1985 in Aken) is 'n Duitse aktrise.



</doc>
<doc id="35536" url="https://af.wikipedia.org/wiki?curid=35536" title="Rammstein">
Rammstein

Rammstein is 'n Duitse musiekgroep wat in 1994 in Berlyn gestig is. Hul harde musiekstyl en morbiede liedtekste wat omstrede onderwerpe behandel word dikwels as "Neue Deutsche Härte" ("Nuwe Duitse Hardheid") beskryf, terwyl die groepslede daarna as "Tanzmetall" ("Dansmetaal") verwys.

Rammstein het bekendheid verwerf deur hul gebruik van ongewone stylmiddels en gesofistikeerde vertonings. Volgens die musiektydskrif "Billboard" is Rammstein tot op datum die internasionaal suksesvolste musiekgroep met Duitse liedtekste met meer as twaalf miljoen albumverkope, waarvan meer as die helfte in die buiteland.


</doc>
<doc id="35538" url="https://af.wikipedia.org/wiki?curid=35538" title="Hammershus">
Hammershus

Hammershus [hɑməʀsˈhuːʔs] was 'n versterkte burg aan die noordweskus van die Deense Oossee-eiland Bornholm. Dit is vandag een van die grootste bouvalle-komplekse van sy soort in Noord-Europa. Die burg is 74 meter bo-oor die see op 'n krans opgerig en word met 'n ringmuur met 'n lengte van 750 meter versterk. Die burg lê nader by die Duitse en Sweedse vastelande as by die Deense.

Hammershus was vanaf die 12de eeu hoofsaaklik in besit van die aartsbiskop van Lund. Tydens gevegte tussen die aartsbiskoppe en koningshuise het die laasgenoemdes die burg verskeie kere oorgeneem, soos byvoorbeeld in 1259, 1265, 1319 en 1325.

In 1521 was die kompleks in besit van Christian II, koning van Denemarke, Noorweë en Swede, wat hier biskop Jens Andersen Beldenak gevange gehou het. Nog in dieselfde jaar het die Lübeckse Hanseverbond Hammershus verower. Die eiland Bornholm is 'n tyd lank aan Lübeck verpand, en Hammershus was in hierdie periode die setel van die Lübeckse administrateur.

In die jaar 1658 het Swede Hammershus beset, tog is die Swede ná 'n opstand van die Bornholmse bevolking gedwing om die burg weer te verlaat.

Tussen 1660 en 1661 is Leonora Christina, die dogter van die Deens-Noorse koning Christian IV saam met haar eggenoot in Hammershus aangehou. Die burg het ook later as staatsgevangenis gedien.

In 1743 is die burg verlaat, en dele van die kompleks is afgebreek om boumateriale te herwin. Eers in 1822 is die bouvalle in 'n koninklike dekreet tot nasionale monument verklaar. In 1890 is met die eerste restourasie begin, en die herstelwerk duur nog steeds voort. Hammershus het al lank tot 'n gewilde toeristetrekpleister ontwikkel.




</doc>
<doc id="35542" url="https://af.wikipedia.org/wiki?curid=35542" title="St Georges Terrace">
St Georges Terrace

St Georges Terrace is die hoofstraat van Perth in Australië. Die straat loop parallel aan die Swanrivier en is 'n hooftoegangsroete deur die sentrale sakekern. Vanweë die feit dat die straat saamval met die heersende westelike winde (die Fremantle doctor) is die windsnelhede in die straat dikwels baie hoog.

Die westelike eindpunt is by die Barracks Arch en die oostelike eindpunt sluit aan by Adelaide Terrace by die kruising met Victoria laan.

St Georges Terrace is vernoem na die St George Katedraal. Oorspronklik het 'n groot deel van die straat die huise van die kerkamptenare en klerke van die katedraal se koor bevat. Sommige van hierdie huise bestaan steeds (onder andere The Deanery), maar die oorgrote meerderheid van hierdie huise is in die 1960's gesloop.

Die hoof straat tussen Barrack Street en William Street het is in die 1930's en 1940's gekenmerk deur 'n eenvormige gebou-ontwerp en -hoogte. Die geboue is egter in die laat 1970's vervang met meer moderne en hoër geboue.

Op die sypaadjie van die straat is 150 bronsplate gemonteer wat noemenswaardige persoonlikhede in die Wes-Australiese geskiedenis herdenk. Hierdie gedenkplate is in 1979 geïnstalleer as deel van die 150 bestaansjaar vieringe en die seshonderdste herdenking van Europese nedersetting in die gebied.



</doc>
<doc id="35545" url="https://af.wikipedia.org/wiki?curid=35545" title="Alkmaar">
Alkmaar

Alkmaar is 'n stad in Noord-Holland, Nederland met 'n bevolking van 94 216 in 2007. Alkmaar is internasionaal bekend vir sy professionele sokkerspan, AZ Alkmaar, wat in 2009 die nasionale titel gewen het.


</doc>
<doc id="35547" url="https://af.wikipedia.org/wiki?curid=35547" title="Sarah Bernhardt">
Sarah Bernhardt

Sarah Bernhardt (1844 - 1923) was 'n Franse toneelspeelster en rolprentaktrise en moontlik die beroemdste aktrise van haar generasie.

Sy is in Parys gebore aan 'n Nederlandse moeder, Julie Bernardt, en 'n anonieme Nederlandse vader. Bernhardt het self die spelwyse van haar van verander, om haar Nederlandse herkoms te verdoesel. Die naam wat sy as dié van haar vader aangevoer het, Edouard Bernhardt, was in werklikheid die van haar moeder se broer (maar met die Nederlandse spelling). Haar oupa was Moritz Bernard, 'n berugte Joodse koopman in Amsterdam.
Sarah Bernhardt het een van die allergrootste aktrises van haar tyd geword en is steeds 'n legendariese Franse toneelspeelster. Sy het dikwels in Parys opgetree, waar 'n teater na haar vernoem is. Sy het ook toere rondom die wêreld onderneem en in Londen, New York en Amsterdam opgetree. Oscar Wilde het die toneelstuk Salome vir haar geskryf en Mark Twain het opgemerk: "Daar is vyf soorte aktrises: slegte aktrises, redelike aktrises, goeie aktrises, geweldige aktrises. En dan is daar Sarah Bernhardt."

Haar bekendste vertolking was waarskynlik dié van "La Dame aux Camélias" ("Die Dame van die Kamelias") in die gelyknamige toneelstuk deur Alexandre Dumas junior - 'n rol wat sy byna 3000 keer herhaal het. Op 'n latere leeftyd het sy die hoofrol in 'n reeks rolprente vertolk, waarvan veral "La Reine Elizabeth" ("Koningin Elizabet") 'n wêreldwye sukses was. Dié Franse stilprent is in Amerika as "Queen Elizabeth" vertoon en is die eerste langspeelprent wat landswyd in Amerika vertoon is.


</doc>
<doc id="35548" url="https://af.wikipedia.org/wiki?curid=35548" title="Humphrey Bogart">
Humphrey Bogart

Humphrey Bogart (1899–1957) was 'n Amerikaanse akteur en kulturele ikoon. Oor sy loopbaan van byna 30 jaar het hy in meer as 75 rolprente gespeel. Hy is vir drie Oscars genomineer, en wen een vir beste akteur in "African Queen". Van sy ander flieks sluit in "The Maltese Falcon", "Casablanca" en "High Sierra". In 1997 het die tydskrif "Entertainment Weekly" hom as die grootste rolprentlegende van alle tye gekroon en 1999 is hy deur die American Film Institute as die grootste manlike filmster aangewys.

Bogart is in New York van 'n snydokter uit Manhattan en 'n illustreerder gebore. Sy ouers was van Nederlandse en Engelse afkoms. Hy is na die Phillips-akadamie in Andover gestuur om hom op 'n loopbaan in medisyne voor te berei, maar is uit die skool geskors. Daarna het hy by die Amerikaanse Mariene Korps aangesluit. Hy is tydens diens gewond, waardeur sy gesig gedeeltelik verlam is en sy karakteristieke manier van praat veroorsaak het.

Ná pogings in verskeie ander loopbane het Bogart in 1921 sy akteursloopbaan begin en het hy 'n bekende gesig in die Broadway-produksies van die 1920's en 1930's geword. Ná die beursineenstorting van 1929 en die aanvraag na toneelstukke verminder het, het Bogart het hom na die rolprentwêreld gekeer. Sy eerste groot sukses was as Duke Mantee in "The Petrified Forest". Hy is toegejuig vir sy rol in die gelyknamige toneelstuk en sy vriend Leslie Howard het seker gemaak dat hy die rol in die 1936-rolprent herhaal.

Alhoewel die rolprent goeie resensies gehad het, kon Bogart slegs rolle as bendelede in B-rolprente kry. Hy het 'n deurbraak gehad met die 1941-rolprente "High Sierra" en "The Maltese Falcon". Die volgende jaar het sy rol in "Casablanca" hom tot die toppunt van sy loopbaan gehef en sy kenmerkende rolprentpersoonlikheid gevestig: 'n siniese hardekoejawel wat uiteindelik sy edel kant laat deurskemer. Ander treffers het gevolg, waaronder "The Big Sleep" (1946); "Key Largo" (1948), saam met sy vrou Lauren Bacall; "The Treasure of Sierra Madre" (1948); "The African Queen" (1951), waarvoor hy sy enigste Oscar vir beste akteur gewen het; en "The Caine Mutiny" (1954). Hy het altesaam in 75 rolprente verskyn.

Bogart was reeds tydens die verfilming van "The Caine Mutiny" ernstig siek en sterf in 1957, ná hy 'n operasie vir keelkanker ondergaan het. Hy was 56 jaar oud.




</doc>
<doc id="35550" url="https://af.wikipedia.org/wiki?curid=35550" title="Marlon Brando">
Marlon Brando

Marlon Brando (1924–2004) was 'n Oscar-bekroonde akteur wat meer as 'n halfeeu in die rolprentwêreld aktief was. Hy word oor die algemeen as een van die beste Amerikaanse akteurs ooit beskou en verskyn in die sewende plek op die "America Film Institute" se ranglys van die tien beste akteurs. In sy dertigerjare is hy as 'n sekssimbool beskou en word hy onthou vir sy rolle as Stanley Kowalski in "A Streetcar Named Desire" (1951) en Terry Malloy in "On the Waterfront" (1954).

As middeljarige akteur het sy werk as akteur meer aandag getrek as sy voorkoms en het hy 'n Oscar-toekenning gewen vir sy rol as Vito Corleone in "The Godfather" (1972). Hy word ook onthou vir sy rol as Paul in "Last Tango in Paris" (1973) en as kolonel Walter Kurtz in "Apocalypse Now" (1979), wat beide deur Francis Ford Coppola geregisseer is.

Brando word beskou as een van die belangrikste metodetoneelspelers, 'n toneelspeeltegniek waarmee Brando in die vyftigerjare Hollywood se aandag getrek het. Sy manier van toneelspeel het 'n groot invloed op ander akteurs soos Paul Newman, Robert de Niro en James Dean gehad.

Brando was ook 'n aktivis en het hom met baie kwessies bemoei, waaronder die Amerikaanse Burgerregtebeweging en die Amerikaans-Indiaanse Beweging.



</doc>
<doc id="35551" url="https://af.wikipedia.org/wiki?curid=35551" title="Marilyn Monroe">
Marilyn Monroe

Marilyn Monroe (1926–1962) was 'n Amerikaanse aktrise, sangeres, model en rolprentprodusent.

Ná sy 'n groot deel van haar jeug in pleeghuise deurgebring het, het Monroe haar loopbaan as 'n model begin, wat tot 'n rolprentkontrak in 1946 gelei het. Haar vroeë rolle was klein, maar haar rolle in "The Asphalt Jungle" (1950) en "All About Eve" (ook 1950) is goed ontvang en namate haar loopbaan gevorder het, het sy as 'n sekssimbool bekend geword. Sy het lof ontvang vir haar komediese vermoë in rolprente soos "Gentlemen Prefer Blondes", "How to Marry a Millionaire" en "The Seven Year Itch". Sy het een van Hollywood se gewildste aktrises geword.

Monroe het dikwels moeite gehad om rolle anders as die "dom blondine" te kry en sy het doelbewus probeer om hierdie beeld van haar af te skud. Sy het drie mislukte huwelike gehad: met polisieman James Dougherty (1942–1946), bofbalspeler Joe DiMaggio (1954 – 1954) en toneelskrywer Arthur Miller (1956–1961). Dit was gedurende haar huwelik met Miller wat sy by die "Actors Studio" gestudeer het en die maatskappy "Marilyn Monroe Productions" gestig het. Haar dramatiese rol in William Inge se "Bus Stop" is deur die kritici geprys en sy het 'n Golden Globe-toekenning gewen vir haar rol in "Some Like it Hot".

Die laaste jare van Monroe se lewe was gevul met gesondheidsprobleme, persoonlike probleme en 'n reputasie as 'n onverantwoordelike en moeilike medewerker. Daar word steeds gegis oor die omstandighede van haar dood, as gevolg van 'n oordosis barbiturate. Alhoewel haar dood amptelik as 'n "waarskynlike selfmoord" geklassifiseer word, word die moontlikheid van 'n dood per abuis nie buite rekening gelaat nie. Samesweringsteoritici beweer dat sy vermoor is.

In 1999 het Monroe op die sesde plek van die "American Film Institute" se ranglys van die "grootste vroulike sterre van alle tye" verskyn.



</doc>
<doc id="35554" url="https://af.wikipedia.org/wiki?curid=35554" title="John Wayne">
John Wayne

John Wayne (1907 – 1979) was 'n Oscar- en Golden Globe-bekroonde Amerikaanse rolprentakteur. Hy was die verpersoonliking van robuuste manlikheid en het 'n blywende Amerikaanse ikoon geword. Hy is beroemd vir sy kenmerkende stem, stap en lengte. Hy was ook bekend vir sy konserwatiewe politiese sienings en sy ondersteuning vir anti-kommunistiese posisies in die 1950's.
Sy loopbaan het met stilprente in die 1920's begin en hy was 'n beroemde rolprentster van die 1940's tot die 1970's. Hy word veral geassosieer met Wilde Weste-prente en oorlogprente, maar hy het ook in 'n wye verskeidenheid ander rolprente verskyn: biografieë, romantiese komedies, polisiedramas en ander. Hy het nou saam met die regisseurs John Ford en Howard Hawks gewerk. Saam met Hawks maak hy die beroemde trilogie: "Rio Bravo", "El Dorado" en "Rio Lobo". Alhoewel Wayne in byna 200 rolprente verskyn het, het hy slegs een keer 'n Oscar-toekenning gewen: as beste manlike hoofrol in "True Grit" (1969). Hy is ook vir dieselfde toekenning genomineer vir sy rol in "Sands of Iwo Jima" (1950) en as beste produsent vir "The Alamo" (1960).

Te wyte aan sy kettingrokery is Wayne in 1964 gediagnoseer met longkanker: hy het 'n operasie ondergaan waartydens sy linker long verwyder is. Vyftien jaar later word hy met maagkanker gediagnoseer en beswyk hy op 72-jare ouderdom daaraan.

In 1999 het die "American Film Institute" Wayne tot die 13de geweldigste manlike ster ter aller tye benoem.


</doc>
<doc id="35559" url="https://af.wikipedia.org/wiki?curid=35559" title="Sentrifugale reëlaar">
Sentrifugale reëlaar

'n Sentrifugale reëlaar is 'n apparaat wat die snelheid van 'n masjien reël of by 'n windmeul die afstand tussen die twee meulstene beheer.

Wanneer 'n voorwerp roteer, sal weens die middelpuntvlietende krag die massa van die voorwerp na buite geslinger word. Dit veroorsaak 'n krag wat 'n reëlaar kan bedien. Die reëlaar op die afbeelding het twee gewigte wat aan arms hang. Die swaartekrag hiervan word gebruik as krag om na gelang van afnemende toere die gewigte weer terug te laat beweeg. Hierdie soort reëlaar kan uitsluitlik vertikaal gemonteer word. Wanneer tussen beide gewigte 'n trekveer aangebring word, ontstaan 'n reëlaar wat ook in ander posisies bruikbaar is.

Deur die konstruksie sodanig uit te voer dat by 'n toenemende snelheid die reëlaar, wat die snelheid van die masjien reël, af te knyp (sluit) word 'n reëlaarstelsel verkry.

Die eerste sentrifugale reëlaar is in 1788 ontwerp deur James Watt. Sy reëlaar het die snelheid van 'n stoomenjin beheer. Hierdie uitvinding was 'n bydraende oorsaak van die Industriële Revolusie.

Die sentrifugale reëlaar word dikwels as voorbeeld aangegee vir terugkoppeling of terugvoer in 'n dinamiese stelsel. Die sentrifugale reëlaar is spesifiek 'n voorbeeld van negatiewe terugkoppeling.

Animasie van 'n sentrifugale reëlaar in aksie by 'n tweeslag staande stoommasjien.



</doc>
<doc id="35560" url="https://af.wikipedia.org/wiki?curid=35560" title="Noongar">
Noongar

Die Noongar (soms ook gespel: Nyungar/Nyoongar/Nyoongah/Nyungah/Nyugah), is 'n Australiese inboorlingvolk wat in die suidweste van Wes-Australië voorkom vanaf Geraldton aan die weskus tot by Esperance aan die suidkus en oos tot by Ravensthorpe en Southern Cross. 'Noongar' is ook die naam vir hul gemeenskaplike taal. Daar word vermoed dat die naam in die verskeie oorspronklike dialekte "mense" beteken. In die suide word die spelling 'Noongar' verkies wat ook 'n aanduiding is van die aksent daar.

Voor Europese nedersetting het die Noongar volk bestaan uit sowat dertien dialekgroepe wat 'n gemeenskaplike taal en kultuur gedeel het. Daar is opgemerk dat die Noongar uitgeken kon word aan twee algemene faktore:

Sedert kolonisering het die Noongar hul identiteit en bewustheid van streeksgroeperinge behou. Die Noongar mense en hul kultuur is baie beïnvloed deur Europese kolonisering en ontwikkeling van Wes-Australië.


</doc>
<doc id="35562" url="https://af.wikipedia.org/wiki?curid=35562" title="Wasoedhaiwa katoembakam">
Wasoedhaiwa katoembakam

Vasudhaiva Katumbakam is 'n geloof - oorspronklik uit Sanskrit - dat die wêreld een familie is. Die teorie stam uit Indië en selfs vandag word dit binne Indië as 'n ernstige geestelike lering voorgehou. Vandag kan Vasudhaiva Katumbakam geïnterpreteer word as 'n beskouing van die intrinsieke werking van die wêreld, algemeen bekend as globalisering of wêreld interafhanklikheid. Vasudhaiva Katumbakam kan beskou word as die ekwivalent van die sogenaamde globale dorp (mondiale dorp), 'n teorie wat deur Marshall McLuhan bevorder is. Die naam is 'n samestelling van twee woorde "Vasudha" en "Iva" = aarde self.


</doc>
<doc id="35563" url="https://af.wikipedia.org/wiki?curid=35563" title="Yanchep">
Yanchep

Yanchep is 'n noordelike woonbuurt van Perth, die hoofstad van Wes-Australië. Aanvanklike ontwikkeling is deur die Australiese entrepreneur Alan Bond begin. Die woonbuurt vorm deel van die "City of Wanneroo" plaaslike regering se gebied. Yanchep is 'n gewilde toeristebestemming. Daar is strandfront verblyf asook gewilde karavaan staanplekke en ook die Yanchep Inn in die Yanchep Nasionale Park.

Yanchep Nasionale Park sluit begeleide toere van Crystal Cave, staptoere in die bos, koala vertonings en die Loch McNess meer. Tydens die 1980's was daar ook 'n gewilde toeriste trekpleister in die vorm van die Atlantis Mariene Park en die Sun City Marina.

Die woonbuurt het 'n hoërskool wat onderwys aanbied vir kinders vanaf hul kleuterjare tot hul tiende skooljaar.


</doc>
<doc id="35564" url="https://af.wikipedia.org/wiki?curid=35564" title="Mandurah">
Mandurah

Mandurah is 'n stad in Wes-Australië wat ongeveer 72 km suid van die staat se hoofstad, Perth af geleë is.

Mandurah is die streekstad in Australië wat die vinnigste groei. Die stad het gegroei van geïsoleerde vakansiegemeenskappe langs die kus van die Peel-Harvey riviermond tot 'n baie gewilde bestemming vir diegene op soek na 'n alternatiewe lewenstyl. Mandurah se verbinding met die sentrale sakegebied van Perth is versterk met die opening van die Mandurah-Perth spoorlyn in Desember 2007. 'n Ondersoek na beskostigbaarheid in 227 stede in 2008 het dié stad as die duurste in Australië gelys.

Die stadskern se strandgebied is die tuiste van 'n verskeidenheid natuurlewe wat dolfyne, pelikane, seeduikers en 'n oorvloed seelewe wat die bloumanna krap, wat sinoniem met die gebied geword het, insluit.

Die stad word jaarliks deur duisende binnelandse- asook buitelandse toeriste besoek. Mandurah is bekend vir sy beskermde waterweë, uitstekende strande en boot en visvangaktiwiteite.

Die waters van die Peel inham en Harvey strandmeer vorm die middelpunt van Mandurah. Die strandmeer is ongeveer twee keer so groot as Sydney hawe. Die stad is in en rondom hierdie varswaterstelsel geleë wat op sy beurt in die Indiese Oseaan uitloop. Die stad en sy voorstede beskik oor 'n baie lang kuslyn waarvan groot dele uit sanderige strande bestaan. Mandurah het ook 'n paar woonbuurte wat rondom mensgemaakte kanaalstelsels gebou is wat vanuit die Peel inham af uitloop.

Die gebied word deur die "City of Mandurah" plaaslike regering bestuur, alhoewel daar 'n paar woonbuurte ten ooste van Serpentine rivier geleë is wat deur die "Shire of Murray" bestuur word.

Mandurah het 'n klimaat soortgelyk aan die van Perth. Dit is 'n mediterreense klimaat met warm somers en koel winters. Tydens die somer (Desember tot Februarie) is die gemiddelde maksimum temperature 27 °C met 'n gemiddelde minimum temperatuur van 19 °C. Dit kan uiters warm word en dae waar die temperatuur 40 °C in die latere somermaande oorskry kom dikwels voor. In die winter (Junie tot Augustus) is die gemiddelde maksimum temperatuur 15 °C met 'n gemiddelde minimum temperatuur van 9 °C. Mandurah se nabyheid aan die oseaan verminder die temperatuurskommelinge ietwat en is die temperatuur net 'n paar kilometer in die binneland in tipies tussen 4 tot 5 grade Celsius warmer. Mandurah se klimaat is kenmerkend vir die hoë voorkoms van tornado's.


</doc>
<doc id="35568" url="https://af.wikipedia.org/wiki?curid=35568" title="Sha'ar LaMathil">
Sha'ar LaMathil

Sha’ar LaMathil (in Hebreeus שער למתחיל, "Wegspringblok vir die beginner"), is 'n Israeliese weekblad vir die "olim" (nuwe immigrante). Hierdie publikasie is gerig op individue wie nog nie goed onderlê is in Hebreeus nie, veral vir dié immigrante wat aan 'n "ulpan" studeer. Die weekblad fokus op 'n verskeidenheid onderwerpe in artikels met 'n wisselende graad van taalkompleksiteit. Dit word gepubliseer met "niqqudot" en 'n groot lettertipe. Die weekblad is dwarsoor Israel te koop. Dit is ook wêreldwyd beskikbaar, veral in state met "aliya"-kandidate.

Die weekblad word uitgegee Tel Aviv en is deel van die Yediot Ahronot-groep koerante.



</doc>
<doc id="35570" url="https://af.wikipedia.org/wiki?curid=35570" title="Cockburn Sound">
Cockburn Sound

Cockburn Sound (uitgespreek koubin) is 'n see-engte aan die weskus van Wes-Australië. Dit loop vanaf die mond van die Swanrivier by Fremantle vir omtrent 25 km tot by Cape Peron naby Rockingham.

Dit word in die ooste begrens deur die vasteland en aan die westekant deur Garden-eiland en Carnac-eiland, verskeie rotseilande en goed ontwikkelde koraalriwwe. Gage Roads lê ten noorde daarvan.

Die see-engte is geleë by en die totale oppervlakte is ongeveer 100 km².

Nywerhede op die vastelandse kus was vir baie jare 'n bron van kommer in soverre dit die omgewing betref. In die afgelope paar jaar het swaar nywerhede daar afgeneem en het dinge in die verband verbeter. Die Garden-eiland toegangsroete tot Garden-eiland het die ekologie van die gebied baie verander en 'n impak op die seegras daar gehad asook die beweging van sand in en rondom Shoalwater Mariene Park.

Die see-engte word toenemend gebruik vir ontspanning- en visvangbedrywighede vanweë die verbetering in waterkwaliteit.



</doc>
<doc id="35572" url="https://af.wikipedia.org/wiki?curid=35572" title="Rockingham">
Rockingham

Rockingham is 'n woonbuurt en streekskern suidwes van Perth se stadsentrum en suid van Fremantle. Daar is 'n strand by Mangles Bay aan die mees suidelike deel van Cockburn Sound wat plaaslik as die Rockingham foreshore bekend staan. Aan die noorde daarvan is die seevaart- en hulpbronnywerheidsbuurte van Kwinana en Henderson. Nie ver van die kus af nie is Australië se grootste vloot- en duikbootbasis by Garden-eiland wat vanaf die woonbuurt af met 'n pad verbind is. Na die weste en suide word die Shoalwater Island Marine Park aangetref.

Rockingham is in 1847 opgemeet en is as 'n dorp geproklameer in 1897. In sy vroeëre bestaansjare was Rockingham 'n besige hawe wat jarrah en sandalwood uitgevoer het. Die stad is nou 'n satellietstad van Perth se suidelike korridor en saam met Mandurah is dit een van Australië se vinnigste groeiende distrikte. Die seevaart tradisie is versterk deur die groei van die Australiese vlootbasis, HMAS Stirling, en die ontwikkeling van groot skeepsbou en seevaart ondersteuningsdienste by die nabygeleë Henderson.

Sedert die negentiende eeu is die gebied gewild onder toeriste vir besienswaardighede en ander ontspanningsaktiwiteite. Besoekers kan klein bote hiervandaan loods of veerbootritte onderneem om dolfyne, robbe, pelikane en pikkewyne in die aangrensende Shoalwater Island Marine Park te gaan besigting. Die kus naby Safety Bay is ideaal vir windplank en vlieërplankry. Daar is maklik toeganklike gratis braai en piekniek fasiliteite op die strand wat die wye keuse hotelle en restourante aanvul. Rockingham City Winkelsentrum is die middelpunt wat 'n betekenisvolle hoeveelheid besigheid buite die plaaslike gebied lok aangesien dit 'n lisensie het om op Sondae sake te bedryf tydens openbare en skoolvakansies.

Op 9 September 2005 is 'n gedenkteken onthul by Rockingham strand om die Catalpa redding, 'n beroemde ontsnapping van ses Ierse gevangenisse vanuit Fremantle se gevangenis op 17-18 April 1876. Nadat die ontsnaptes vanaf Fremantle met 'n perdekar gereis het, het hulle vanaf Rockingham strand uitgeroei na die "Catalpa", 'n Amerikaanse walvisjagter. Die gedenkteken is 'n standbeeld wat ses wilde ganse in vlug uitbeeld en is ontwerp deur 'n Iers-Australiese Burger van Perth, die ontslape Francis Conlan, wie se naam ook op die gedenkteken uitgebeeld word.



</doc>
<doc id="35573" url="https://af.wikipedia.org/wiki?curid=35573" title="Neus">
Neus

Die neus is 'n deel van die liggaam wat hoofsaaklik deur soogdiere as reukorgaan gebruik word. Die neus help ook die dier om asem te haal. Sekere diere gebruik hul neuse om mee te "vat en eet" soos bv. olifante.

Verskillende diere neem reuk op verskillende maniere waar. So sal honde se reuksin sterker wees as die van mense.

Die neus bevat klein reseptore wat aan die senustelsel gekoppel is. Hierdie reseptore neem reuk waar wat dan impulse na die organisme se brein stuur. Die organisme kan dan daarop reageer. Iets wat lekker ruik kan die organisme aantrek, terwyl die organisme sal probeer om slegte reuke te vermy.

Elkeen van ons besit 'n wonderlike apparaat om lug mee te suiwer vir gesonder asemhaling. Die neus! Die lug wat ingeasem word word, word deur 'n hele proses in die neus gesuiwer vir gebruik deur die organe. Die suiweringsmeganismes werk as volg:

'n Normale volwasse persoon haal ongeveer agtien keer per minuut asem en die ritmiese bewegings word aan die gang gehou deur 'n ingewikkelde stelsel van senuverbindings en senusentrums.

Die lewenskapasiteit (totale hoeveelheid lug wat die longe kan akkomodeer) van longe beloop ongeveer

4000 cm³




</doc>
<doc id="35576" url="https://af.wikipedia.org/wiki?curid=35576" title="Central Park (gebou)">
Central Park (gebou)

Central Park is 'n 51 vloer wolkekrabber in Perth, Wes-Australië. Die gebou se hoogte gemeet vanaf sy basis op St Georges Terrace tot by sy dak is 226 m en tot by die bopunt van sy radiomas is 249 m hoog.

Met voltooiing in 1992 was die gebou die hoogste in Perth, maar die gebou is verbygesteek nadat die 270 m hoë BHP Tower in 2012 voltooi is. Die gebou is tans die sewende hoogste gebou in Australië.

Central Park was die vierde en grootste stadium van die argitekte Forbes & Fritzhardinge se plan vir die omliggende kommersiële streek, wat die AMP-gebou, die Commonwealth Bank-gebou en die Wesley Centre ingesluit het. Die ontwerp van die toring is verskeie kere verander om aan te pas by veranderde konsessies wat mettertyd toegestaan is.

Die toring is uiteindelik gebou as 'n saamgestelde staal-en-betonraam met 'n betonkern wat vooraf gespan is en verstewig word met balke aan die bokant van die toring. Toe die gebou voltooi was, was dit een van die hoogste geboue wat hierdie tegniek gebruik het in Australië.

Die gebruik van 'n dienskern struktuur vir die gebou het die aantal interne pilare wat benodig was verminder met slegs twee op die grootste vloere, wat die bruikbare spasie grootliks vermeerder het. Die deursnee van die pilare vir die toring is gemaak van saamgestelde staal en beton en binne 'n permanente vormwerk van Spiroduct buise omhul. Die voorafgegote betonvloere is ondersteun met brandbestande staalbalke en is in plek bedek met 'n deklaag.



</doc>
<doc id="35577" url="https://af.wikipedia.org/wiki?curid=35577" title="São Paulo Futebol Clube">
São Paulo Futebol Clube

São Paulo Futebol Clube is 'n Brasiliaanse sokkerklub in die stad São Paulo. Die klub is op 25 Januarie 1930 gestig. São Paulo is een van die suksesvolste klubs in Brasilië, en het verskeie nasionale en internasionale pryse behaal, waaronder twee wêreldbekers vir klubspanne. Hulle tuisstadion is die "Estádio Cícero Pompeu de Toledo", wat ook as "Morumbi" bekend staan, met 'n kapasiteit van 67 052 sitplekke.



</doc>
<doc id="35579" url="https://af.wikipedia.org/wiki?curid=35579" title="Tel Aviv">
Tel Aviv

Tel Aviv-Jaffo (Hebreeus: תל אביב‎‎ [tel a'viv], Arabies: تل أبيب‎‎) is die tweede grootste stad in Israel na Jerusalem en die land se ekonomiese sentrum. Die metropolitaanse gebied van Tel Aviv (Gush Dan), wat stedelike nedersettings soos Rishon LeZion, Petah Tikva, Ashdod, Netanya, Holon, Bnei Brak, Ramat Gan, Rehovot, Bat Yam, Kfar Saba, Herzliya, Modi'in-Maccabim-Re'ut, Ramla, Lod, Ra'anana, Givatayim en Gedera insluit, is die grootste in die land met 'n bevolking van byna 3,9 miljoen (2017).

Danksy die ligging aan die Middellandse See het Tel Aviv tot 'n belangrike seehawe ontwikkel.





</doc>
<doc id="35580" url="https://af.wikipedia.org/wiki?curid=35580" title="Pinjarra-menseslagting">
Pinjarra-menseslagting

Die Pinjarra-menseslagting is 'n gebeurtenis wat plaasgevind het in Pinjarra, Wes-Australië, toe 'n groep van 25 Australiese soldate en polisiemanne onder leiding van James Stirling in 1834 'n groep van 60 tot 80 Australiese inboorlinge aangeval het. Daar word in sommige oorde na die menseslagting verwys as sou dit 'n veldslag gewees het maar ander skrywers reken dit is eerder 'n poging om die ware aard van die gebeurtenisse te verbloem. Verskeie gewonde inboorling vegters is saam met vroue en kinders ook vermoor.

Tydens die vroeëre jare van die Britse nedersettings in en rondom die Swanrivierkolonie, is daar geskrifte wat daarop aandui dat 'n beleid van vreedsame meelewing met die inboorlinge nagestreef is. Hierdie beleid het egter ontaard in toenemende aanvalle op die inboorling bevolking na hulle 'n aantal aanvalle en moorde uit wraak gepleeg het omdat van die inboorlinge deur setlaars geskiet is.

Robert Menli Lyon het opgemerk dat sommige van die soldate uit Tasmanië net so maklik 'n inboorling sou skiet as wat hulle 'n kangaroe sou skiet. en dit het gelei tot wraakaanvalle op die setlaars, insluitende die moord op Nesbitt, 'n bediende van Thomas Peel. Kaptein Frederick Irwin, die luitenant-goewerneur in Stirling se afwesigheid, het die situasie vererger toe hy 'n tipies militante en onsimpatieke houding ingeneem het en van die standpunt uitgegaan het dat die "oorlogsugtige" inboorlinge verslaan en onderdruk moes word.

Goewerneur Stirling was op daardie tydstip in Albany en is sy terugkeer vertraag jeens slegte weer tot en met September. In reaksie op die Pinjarra setlaars se versoek om beskerming teen die toenemende vyandiggesindheid van die plaaslike Binjareb-stam onder leiding van Calyute, het Stirling 'n berede mag bymekaargemaak en die Binjareb gaan konfronteer by die Murrayrivier. 'n Klein garnisoen by Dandalup is onttrek uit vrees vir wraakaanvalle deur die inboorlinge nadat hierdie groep verskeie inboorlinge geskiet het.

Die Binjareb-stam was berug onder die ander plaaslike inboorlingstamme vir hul aggressie en aanvalle op ander inboorlinge en setlaars. Stirling was bekommerd dat die Binjareb saam met die Weeip se Wadjuk inboorlinge in die Boonste Swanriviergebied, 'n alliansie sou vorm en het probeer om so 'n alliansie te dwarsboom deur die inboorlinge in die suide aan te val. Stirling se aanval in Pinjarra was spesifiek daarop gemik om die Binjareb in hul geheel te straf vir hulle indiwiduele aanvalle op die setlaars en om 'n garnisoen op die pad na die suide te hervestig en ook om Thomas Peel in staat te stel om setlaars na sy grondgebied te Mandurah te lok. Stirling wou 'n "beslissende aanval" uitvoer wat 'n einde "vir eens en vir altyd" sou maak aan die aanvalle.

Stirling wou sy veldtog op die 17 Oktober van stapel laat stuur maar daar was kommer oor 'n moontlike spioen van Calyute in die omgewing en daarom is die veldtog vir 'n week uitgestel.

Op die oggend van die 25 Oktober het Stirling en Roe Perth verlaat en suidwaards gereis na die Preston Veerboot waar die landmeter George Smyth en Korporaal Delmidge hulle met voorrade ingewag het wat hulle per boot van Perth af saamgebring het. Die geselskap het ekstra perde en voorrade saamgeneem en verder gereis na Hamilton Hill, waar 'n Kaptein Ellis en vyf berede polisielede saam met 'n Kaptein Meares en sy seun, Seymore, by hulle aangesluit het. Hulle het toe suidwaarts gereis na Thomas Peel se plek waar hy en twee ander manne by die geselskap aangesluit het. Op die oggend van 27 Oktober 1834 het tien soldate van die 21 regiment by Peel se plaashuis aangekom en by die geselskap aangesluit. Ammunisie is uitgereik saam met voorrade vir verskeie weke aangesien daar beplan was om die soldate in staat te stel om 'n garnisoen in Pinjarra te vestig. Vanaf Peel se plaas af het hulle vertrek en die Serpentine-rivier oorgesteek en het hulle tot by die Murray-delta gereis waar hulle op die spoor van 'n groot groep inboorlingmans, -vroue en kinders afgekom het wat in Pinjarra se rigting op pad was. Laat die middag het hulle by Jinjanuk uitgekamp, sowat 10 myl suid van die Murrayrivier se mond en het hulle beplan om die aanval vroeg die volgende oggend te loods.

Die groep het douvoordag op die 28 Oktober vertrek. Peel wat vooruit gereis het, het teruggekom om die geselskap in te lig dat hy 'n nedersetting van inboorlinge van ongeveer 20 hutte in die draai van die rivier raakgeloop het. Dit het hard begin reën toe Kaptein Ellis en Mr Norcott saam met drie polisielede die nedersetting vanaf die suide aangeval het.

Die inboorlinge het hulle spiese en woomeras opgetel en die vroue en kinders het in die rigting va die rivier begin vlug, waar Kaptein Stirling, Kaptein Meares, Thomas Peel en 12 ander hulle ingewag het. Ellis het in 'n skermutseling met die inboorlingmans betrokke geraak en Norcott het Noonaar, 'n bekende inboorling, herken en hom met sy dubbelloop haelgeweer doodgeskiet. Vyf ander inboorlinge is in die eerste stadium van die aanval gedood en toe het die oorblywende groep ook in die rigting van die rivier gevlug met die doel om dit oor te steek en in die heuwels in te vlug. Een van die oudste vroue in die stam genaamd, Teelak, is doodgeskiet met haar vier jarige dogter aan haar sy. Ten minste 13 ander kinders en vroue is ook doodgeskiet.

Stirling het op die skote gereageer en Roe saam met vier ander gestuur om te keer dat die groep na die suide ontsnap en om die pakdiere by die drif op te pas. Die goewerneur en 14 ander het in 'n linie die inboorlinge wat die rivier oorgesteek het verras. Ellis is van sy perd afgestamp maar Norcott het aangehou om die groep in die rivier in te jaag waar hulle in 'n dodelike kruisvuur beland het. Die rivieroewer het bitter min skuiling aan die mans, vroue en kinders gebied. Baie het in die water gespring en probeer om hul asems onder water in te hou en ander het met die rivier af probeer swem, maar die water was te vlak om dit vir hulle moontlik te maak om só te ontsnap. Hulle is ook almal geskiet. Die soldate het willekeurig op diegene wat in die hinderlaag gevang is geskiet en toe almal doodgemaak is het hulle die ander wat na die noorde in die bos in gevlug het agternagesit. Teen 10.05 vm was alles oor en het Stirling besluit om terug te keer na Mandurah omdat twee van die manne sleg verwond was.

Aan die setlaar se kant is Korporaal Heffron in die arm gewond maar het herstel en ook weer deelgeneem aan menseslagting in Balardong in die York gebied. Kaptein Ellis het óf vanweë 'n skrams hou van 'n spies óf vanweë die val van sy perd af, harsingskudding opgedoen wat hom vir twee weke in 'n koma laat beland het, waarna hy op die 11 November oorlede is. 'n Liedjie, "The Jackets of Green" is later geskryf ter ere van Ellis en is gereeld in die kroeë van Guildford en Perth gesing.

Aan die inboorlinge se kant is daar onduidelikheid oor die aantal ongevalle. 60-70 Inboorlingmans, -vroue en kinders in die kamp was blootgestel aan die vuur van 24 gewere en die oorlewendes is daar vir 'n verdere halfuur op die oorlewendes in die bos jag gemaak. Geen manlike gevangenes is geneem nie en alle gewondes is voor die voet doodgeskiet. Met afloop van die skermutseling is 8 vroue en 'n paar kinders gevange geneem. In sy verslag het Stirling beweer dat 15 inboorlingmans doodgemaak is. Roe het die aantal op tussen 15 en 20 geskat. Hierdie getalle het egter nie die vroue en kinders wat vermoor is in ag geneem nie. Kaptein Daniel wat op bevel van Stirling die "slagveld" gaan ondersoek het, het daarop gesinspeel dat meer mense doodgemaak is as wat amptelik erken is, aangesien hy verskeie massagrafte gevind het, maar die reën en sy vrees vir 'n aanval het hom daarvan weerhou om die liggame weer op te grou om 'n amptelike telling te doen.

Francis Armstrong en Thomas Peel het later probeer om 'n amptelike telling te doen deur die inboorlinge genaamd Ninda en Colling wat teenwoordig was te ondervra. Sowat 11 name is aan hulle gegee maar omdat daar in die Noongar kultuur 'n verbod is om van die dooies te praat was dit 'n onbegonne taak. Onder die dooies was Unia, Calyute se jongste seun en Gummol wat voorheen met 'n sweep geslaan is vir sy aandeel in 'n vroeëre aanval op Shenton's Mill. Twee van Calyute se vroue was onder die gewondes; Yornup se onderbeen is afgeskiet en Mindip is in die linkerarm en regterdy geskiet.

Na afloop van die vyandelikhede het Stirling die inboorlinge 'n skrikwekkende waarskuwing gegee. Dat as daar ooit weer 'n wraakaanval van die Binjareb sou wees dat niemand aan daardie kant van die berge (d.w.s. die Darling Range) lewendig gelaat sou word nie.

Die gevolge van die menseslagting was dat die setlaars se vrese vir die inboorlinge eerder versterk was as wat dit verminder is. Daar is algemeen geglo dat die inboorlinge sou saamstaan om die koloniste uit te dryf en hierdie geloof het voortgeduur tot in die 1850's toe daar weer 'n menseslagting was van inboorlinge wat bymekaar gekom het vir 'n corroboree ('n seremoniële vergadering) by Whiteman Park naby Guildford. Berede polisie het gereelde patrollies in die gebied uitgevoer maar daar was nie weer aanvalle vanaf die inboorlinge nie. Thomas Peel het egter ten spyte hiervan voortdurend beroepe gemaak om die res van die Binjareb uit te wis.

Die moord op so baie mense van die Binjareb-stam het 'n groot wanbalans in die magsbalans tussen die inboorlinggroepe meegebring en het die Wadjuk-stam van Swan en Canning en die Balardong van York probeer munt slaan uit die Binjareb se ongeluk by Murray. Stirling het persoonlik voordeel getrek uit die menseslagting deurdat hy onbestrede eienaarskap van die Binjareb grondgebied in die Harvey distrik geneem het.

Vyf maande na die menseslagting het die Murray groep 'n afvaardiging na die goewerneur gestuur en gevra vir 'n einde aan die vyandelikhede. Maigo van die Wadjuk is as boodskapper gestuur en die Binjareb het belowe om hul steun aan toekomstige aksies van die goewerneur te verleen. Met die Wadjuk wat by die varswater Doodinup-fontein, wat nou Spring Street genoem word en die Binjareb wat by die Deedyallup watergat uitgekamp het naby die hedendaagse ABC-gebou, is 'n gesamentlike corroboree gehou en is 50 brode versprei om die vredesverdrag te bevestig. Calyute het die menseslagting oorleef en sy voortbestaan was 'n doring in die vlees van Thomas Peel. Calyute se haat jeens Peel was ewe groot en het hy die gewoonte gehad om sy baard te byt as hy hom daarna gesien het.


</doc>
<doc id="35581" url="https://af.wikipedia.org/wiki?curid=35581" title="Pous Celestinus V">
Pous Celestinus V

Celestinus V was die 191ste pous van die Rooms-Katolieke Kerk vir ses maande in 1294 na 'n sedis vacatio van twee jaar.

Pous Celestinus V is gebore as Pietro del Morrone (ook Pietro Angelerio) in 1215 in Isernia, Italië, die seun van Angelo Angelerio en Maria Leone en die elfde van twaalf kinders. Op 5 Julie 1294 volg hy Pous Nicolaas IV op en regeer tot sy aftrede 13 Desember 1294. Hy is die eerste pous wat vrywillig afgetree het, die tweede is Pous Benedictus XVI wat in 2013 afgetree het. Hy word opgevolg deur Pous Bonifatius VIII. Die naam ‘Celestinus’ beteken 'hemelse'.

Pous Celestinus V was 'n uitsonderlike pous in die laat dertiende eeu wat veral deur ryk en politiek verstrengelde pouse gekenmerk is. Hy was 'n monnik-kluisenaar en siener. Hy het sterk betoog teen die rykdom en wêreldlike mag van die kerk. Hy word pous op vyf-en-tagtigjarige leeftyd na 'n sedis vacatio van twee jaar. Op 29 Augustus 1294 word hy gekroon in die Sint Maria di Collemaggio-kerk in Aquilla.

Celestinus het gelyk na die vervulling van die verlange na 'n ‘Papa Angelicus’, 'n heilige en onwêreldse pous om die kerk te hervorm en weg te doen met die politieke invloede om sodoende die kerk voor te berei op die wederkoms van Christus. Waar sy voorgangers hulle invloed in die politiek laat geld het, was Celestinus 'n neutrale en baie charismatiese pous.

Celestinus was egter nie opgewasse teen die finansiële en politieke kompleksiteit van sy amp. Hy kon die probleme nie oplos met sy gebruiklike gebed en vas nie. Vyf maande en agt dae na sy verkiesing abdikeer hy, nadat hy self die kerkreg verander het om abdikasie van 'n pous moontlik te maak. Sy abdikasiebrief is geskryf deur kardinaal Benedetto Gaetani wat hom as Pous Bonifatius VIII sou opvolg. Omdat Gaetani 'n opstand in die kerk gevrees het, het hy die afgetrede pous gevange geneem en in erbarmlike omstandighede aangehou in die Fumone kasteel in Ferentino.

Celestinus is oorlede op 19 Mei 1296 en is op 5 Mei 1313 heilig verklaar deur Pous Clemens V.

Pous Celestinus V word as 'n heilige vereer in die Rooms-Katolieke Kerk en sy feesdag is op 19 Mei. Sy lewe word uitgebeeld in twee toneelstukke, L’avventura di un povero cristiano (Die verhaal van 'n arm Christen) deur Ignazio Silone in 1968 en Sunset and Glories deur Peter Barnes in 1990.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="35584" url="https://af.wikipedia.org/wiki?curid=35584" title="Midgegooroo">
Midgegooroo

Midgegooroo (geb. onbekend - † 22 Mei 1833) was 'n Australiese inboorling uit die Noongar volk, wat 'n belangrike rol gespeel het in die inboorlinge se weerstand teen blanke besetting in die Perth gebied in Wes-Australië. Hy is veral bekend as die vader van Yagan en is tereggestel deur blanke setlaars in 1833.

Daar is niks bekend oor Midgegooroo se lewe voor die aankoms van die blanke setlaars in 1829 nie. Op daardie tydstip was hy alreeds 'n ou man en 'n belangrike leier in sy familiegroep. Hy is beskryf met lang hare en 'n kenmerkende knop op sy voorkop en het twee vroue gehad: 'n ouer tandelose vrou en 'n jonger vrou genaamd Ganiup. Hy het vier seuns gehad sover bekend naamlike Yagan, Narral, Billy en Willim.

Midgegooroo se familie het gebruiksreg gehad op 'n groot gebied wat nou die suidelike metropolitaanse gebied van Perth uitmaak en kon vryelik rondtrek oor 'n nog groter gebied, waarskynlik vanweë familiebande met naburige stamme.

In Desember 1830, het Midgegooroo by Lake Monger uitgekamp toe twee blanke werkers wat daar verbygereis het gestop het om met 'n groep inboorlingvroue te praat. Toe die twee mans later daardie dag teruggekeer het, het Midgegooroo hulle afgeskrik deur te dreig om een van hulle met sy spies te steek.

Die volgende maand het Midgegooroo sy verskyning in Fremantle gemaak. 'n Winkeleienaar, Lionel Samson het vir hom beskuitjies gegee maar hy het meer geëis. Samson se bediende het hom uit die winkel gejaag met 'n byl maar Midgegooroo het dit by hom afgeneem en hom daarmee gedreig en dit uiteindelik in 'n put afgegooi voordat hy geloop het.

Die eerste betekenisvolle weerstand deur inboorlinge teen blanke besetting in Wes-Australië het in Julie of Desember 1831 plaasgevind toe 'n boer se bediende 'n hinderlaag gelê het vir sommige van die inboorlinge wat 'n aartappelland kom besteel het en sodoende 'n lid van Midgegooroo se familie doodgeskiet het. Kort daarna het Midgegooroo 'n aanval op die plaashuis uitgevoer en die bewoner en 'n ander bediende met spiese doodgesteek. In reaksie hierop is Midgegooroo en sy seun Yagan tot misdadigers verklaar, met 'n beloning van £20 vir sy gevangeneming.

In Mei 1832 is daar verdere oortredings deur Midgegooroo aangemeld. Eers het hy by die huis van 'n setlaar, Charles Bourne, in Fremantle ingebreek en twee spiese gegooi. Later is daar ook aangemeld dat hy probeer het om voorrade by Thomas Hunt langs die Canningrivier te steel en laastens is daar beweer dat hy sy dingo op 'n setlaar se vark losgelaat het.

Midgegooroo het weer in April 1833 sy verskyning gemaak. 'n Familielid genaamd Domjun is geskiet toe hy probeer het om meel by 'n winkel in Fremantle te steel en het drie dae later in 'n tronk omgekom. Midgegooroo het wraak gesweer en het saam met sy seun Yagan 'n groep van sestig Noongars bymekaargemaak by Bull Creek. Die volgende dag het die groep twee blanke setlaars aangeval en vermoor wat meel op die pad vanaf Fremantle na Kelmscott vervoer het. Midgegooroo, Yagan en 'n ander Noongar genaamd Munday is toe weer tot misdadigers verklaar en is daar weereens 'n £20 beloning deur Goewerneur Frederick Irwin uitgeloof vir die gevangeneming van Midgegooroo hetsy dood of lewend.

Later in daardie selfde maand is Midgegooroo gevange geneem in die Belmont gebied en in Perth in die tronk gestop. 'n Paar dae later is hy tot die dood veroordeel, al wil dit voorkom asof daar nooit 'n formele hofsaak was nie. Hy is daardie selfde dag aan die buitedeur van die tronk vasgebind en toe deur 'n vuurpeleton doodgeskiet.

Midgegooroo se grondregte is deur sy seun Yagan geërf en toe deur sy ander seun Narral. Munday het verantwoordelikheid geneem vir sy ouer vrou en sy jonger vrou, Ganiup het die vrou van 'n Noongar genaamd Dommera geword.

In Junie 2008 het die Australiese Departement van Omgewing en Bewaring die naamverandering van "Canning National Park" na "Midgegooroo National Park" goedgekeur.



</doc>
<doc id="35590" url="https://af.wikipedia.org/wiki?curid=35590" title="Wadjuk">
Wadjuk

Die Wadjuk, ook gespel Whadjuk, Whajook en Wadjug, is die naam van die die inboorlingstam uit die Noongar-groep, wat die Swan-kusvlakte in Wes-Australië in die omgewing van Perth bewoon het. Die grense van hierdie gebied is die waterskeiding noord van Yanchep tussen die Swan- en Avonriviere en die Moore-rivier in die noorde, die Walyunga-Gidgegannup streek in die noordooste, die Canningrivier opvangsgebied in die suide tot by die kus van Port Kennedy. Dit is die streek van die Quindinup, Cottesloe, Karrakatta en Bassenden sandduinstelsels en die vleilande daar tussenin tot by die vrugbare Guildford gebied en die Darling Eskarp en verder tot by die rand van die Wandoo-streek, wat deur die Balardong-mense in die ooste bewoon is.


</doc>
<doc id="35598" url="https://af.wikipedia.org/wiki?curid=35598" title="Western Power">
Western Power

Western Power is maatskappy wat deur die Wes-Australiese staatsregering besit word. Dit is in 2006 afgestig van 'n gelyknamige vertikale monopolie tydens die hervorming van die energiesektor in Wes-Australië. Die nuwe maatskappy se amptelik geregistreerde naam is Electricity Networks Corporation maar doen sake onder die naam Western Power. Die maatskappy is in beheer van die onderhoud op die kragverspreidingsnetwerk in die Suidweste van Wes-Australië.




</doc>
<doc id="35599" url="https://af.wikipedia.org/wiki?curid=35599" title="Murray Street, Perth">
Murray Street, Perth

Murray Street is een van die vier hoof oos-wes strate in Perth se sentrale sakekern.

Die straat se middelste deel is tans slegs vir voetgangers oopgestel. Die straat is na Sir George Murray, die eertydse Britse Staatsekretaris vir die kolonies (1828-1830) vernoem.

Dit is een van die hoofpaaie in Perth waarvan die oostelike punt by 'n kerk eindig - Die Rooms-katolieke St Mary Katedraal, die ander groot kerke in die stad se sakekern is aan die kante van die strate geleë.

Die voetganger deel is later as die Hay Street een geskep en het geen hotelle in sy middelste deel nie, terwyl Welligton, Hay en St Georges Terrace almal wel hotelle het.

Daar is 'n groot aantal geskiedkundige arkades wat dié straat met Hay Street se voetganger deel verbind. Die westelike- en oostelike punte van die straat verskil wesenlik vergeleke met die middelste deel ten opsigte van die ondernemings wat daar geleë is.

Die straat het baie gewilde winkels langs die straat. Die winkelsentrum (voetganger deel) het baie gewilde restourante wat oor die straat uitkyk en ook winkels wat ander artikels verkoop.

Die Murray street voetgangersentrum is direk aan Perth se ondergrondse spoorwegstelsel verbind deur 'n toegangspunt aan die westekant van die sentrum en deur Forrest Place na die oorspronklike spoorwegstasie en die Museum van Wes-Australië. Parkades is ook daar naby geleë.



</doc>
<doc id="35603" url="https://af.wikipedia.org/wiki?curid=35603" title="Marienlyst">
Marienlyst

Marienlyst is 'n woonbuurt in St. Hanshaugen, 'n administratiewe stadsdeel van die Noorse hoofstad Oslo. Die Noorse uitsaaikorporasie NRK het hier sy hoofkwartier, en die woonbuurt se naam word dikwels as 'n sinoniem vir NRK gebruik.


</doc>
<doc id="35604" url="https://af.wikipedia.org/wiki?curid=35604" title="Dankseggingsete">
Dankseggingsete

Die Dankseggingsete ( "Thanksgiving dinner"), 'n groot feesmaaltyd waartydens veral geroosterde kalkoen bedien word, vorm saam met die familiebyeenkoms die middelpunt van huidige Danksegging-feesvierings in die Verenigde State en Kanada. Die oorgrote meerderheid geregte van die Amerikaanse Dankseggingtradisie bevat bestanddele wat inheems aan die Nuwe Wêreld is en volgens historiese oorlewerings deur Eerste Nasies-stamme aan die Pelgrimvaders gegee is. Die meeste klassieke tradisies, wat met Danksegging vereenselwig word, baseer nogtans op mites wat eers later ingevoer is.

'n Soortgelyke feesmaal word dikwels ook op Kersdag en Nuwejaarsdag bedien.


</doc>
<doc id="35605" url="https://af.wikipedia.org/wiki?curid=35605" title="BHP Billiton">
BHP Billiton

BHP Billiton is die wêreld se grootste mynboumaatskappy. Die maatskappy het ontstaan na 'n samesmelting in 2001 tussen Australië se Broken Hill Proprietary Company (BHP) en die Verenigde Koninkryk se Billiton, wat 'n Nederlandse en Suid-Afrikaanse agtergrond het. Die gevolg is 'n dubbelgenoteerde maatskappy met hoofkantore in Melbourne en in Londen. BHP Billiton "Limited", wat die meerderheidsaandeelhouer in die dubbelgenoteerde struktuur is, is op die Australiese aandelebeurs gelys. BHP Billiton "Plc" is op die Londenbeurs genoteer en is deel van die FTSE 100 indeks.

Die Broken Hill Proprietary Company of BHP is in 1885 gestig en het 'n silwer- en loodmyn te Broken Hill in Nieu-Suid-Wallis bedryf. In 1915 het die maatskappy ook die staalvervaardigingsbedryf betree met dié bedrywe hoofsaaklik in Newcastle geleë. Die maatskappy se korporatiewe kantore is in Melbourne, Victoria. Die maatskappy staan ook onder die bynaam "the Big Australian" bekend. Die maatskappy het met ru-olie eksplorasie in die 1960's begin en is ontdekkings in Bass Strait gemaak en het toe 'n aktiwiteit met toenemende fokus vir die maatskappy geword.

BHP het later begin diversifiseer in oorsese projekte ook. Een van die projekte was die Ok Tedi kopermyn in Papua Nieu-Guinee, waar die maatskappy deur die inheemse bevolking 'n suksesvolle regsgeding teen die maatskappy aanhangig gemaak vanweë die omgewingsskade wat deur die myn se bedrywighede veroorsaak is. BHP het meer sukses bereik met die reuse Escondida-kopermyn in Chili (57,5% aandeelhouding) en die Ekati Diamantmyn in noordelike Kanada.

Die ondoeltreffendheid van die Newcastle myn, wat teen wêreldstandaarde 'n klein vervaardiger was, het uiteindelik die myn ingehaal en is die myn in 1999 gesluit. Die ""lang produkte"" staalbesigheid is afgestig om OneSteel in 2000 te vorm.

In 2001 het BHP met die Billiton mynboumaatskappy saamgesmelt om BHP Billiton, die grootste mynmaatskappy in die wêreld te vorm. In 2002 is die ""plat produkte"" afgestig om BHP Steel te vorm. In 2003 het BHP Steel sy naam verander na BlueScope Steel.

Billiton was 'n mynmaatskappy wat so ver terug as 29 September 1860 sy ontstaan gehad het toe die 'n raad van aandeelhouers die reëls van assosiasie in die "Groot Keizerhof" hotel in Den Haag, Nederland goedgekeur het. Twee maande later het die maatskappy die minerale regte verkry tot die tinryke eilande Banka en Billiton in die Indonesiese argipel aan die ooskus van Sumatra. Billiton se aanvanklike besigheidspogings het tin en loodsmelterye in Nederland ingesluit en is in die 1940's opgevolg deur bauxiet-ontginning in Indonesië en Suriname. In 1970 het Royal Dutch Shell Billiton oorgekoop en het die pas en omvang van sy vooruitgang vinnig versnel. Die tin- en loodsmelter in Arnhem, Nederland is in die 1980's gesluit.

In 1994 het Gencor die mynbou-afdeling van Billiton aangekoop met die afstroom metaalverwerkingsbesigheid uitgesluit. Billiton is toe weer van Gencor geskei in 1997. In 1997 het Billiton Plc 'n deel van die FTSE 100 indeks geword.

Tydens die 1990's en daarna het Billiton Plc ongekende groei beleef. Die maatskappy se portfolio het aluminiumsmelters in Suid-Afrika en Mosambiek ingesluit, nikkelverwerking in Australië en Colombia, basismetale in Suid-Amerika, Kanada en Suid-Afrika, steenkoolmyne in Australië, Kolombië en Suid-Afrika asook verskeie belange in bedrywe in Brasilië, Suriname, Australië (aluminium) en Suid-Afrika (titaan minerale, staal en ysterlegerings). In 2001 het Billiton Plc met Broken Hill Proprietary Company (BHP) saamgesmelt om BHP Billiton te vorm.

In Maart 2005 het BHP Billiton aangekondig dat hulle 'n VSA$7,3 miljard aanbod gemaak het vir 'n ander mynmaatskappy genaamd WMC Resources, die eienaars van die Olympic Dam uraanmyn in Suid-Australië, nikkelwerke in Wes-Australië en Queensland asook 'n kunsmisaanleg in Queensland. Die oorname het 'n 90%-aanvaarding behaal op 17 Junie 2005 en 'n 100%-eienaarskap is op 2 Augustus 2005 aangekonding met die verpligte aankoop van die oorblywende 10% se aandele.

Op 8 November 2007 het BHP Billiton aangekondig dat dit hulle mikpunt is om die Rio Tinto groep aan te koop. Die aanvanklike aanbod van 3,34 BHP Billiton aandele vir elke Rio Tinto aandeel is deur Rio Tinto se raad verwerp, omdat dit die maatskappy volgens hulle onderwaardeer het. 'n Formele vyandige bod van 3,4 BHP Billiton aandele vir elke Rio Tinto aandeel is op 6 Februarie 2008 aangekondig. Die aanbod is egter op 25 November teruggetrek vanweë die ekonomiese krisis van 2008.

Op 14 Mei 2008 het BHP Billiton-aandele rekordhoogtes van AU$ 48,90 bereik na gerugte dat die Sjinese mynmaatskappy Chinalco dit oorweeg het om 'n groot aandeel te koop.



</doc>
<doc id="35610" url="https://af.wikipedia.org/wiki?curid=35610" title="Lahn">
Lahn

Die Lahn is 'n rivier wat deur die Duitse deelstate Noordryn-Wesfale, Hesse en Rynland-Palts vloei. Die rivier ontstaan in die gebergte "Rothaargebirge" by Netphen en die uitmonding is na 242 km by Koblenz in die Ryn. Die rivier se opvangsgebied is ongeveer 5 924 km².

Van die bron tot die monding:


</doc>
<doc id="35614" url="https://af.wikipedia.org/wiki?curid=35614" title="Byron Brown">
Byron Brown

Byron Brown (* 24 September 1958 in Queens, New York, VSA) is 'n Amerikaanse politikus en sedert 31 Desember 2005 die eerste Afro-Amerikaanse burgemeester van die stad Buffalo, New York.



</doc>
<doc id="35615" url="https://af.wikipedia.org/wiki?curid=35615" title="Concord, New Hampshire">
Concord, New Hampshire

Concord is die hoofstad en die derde grootste stad van die deelstaat van New Hampshire in die Verenigde State van Amerika. Dit het 'n bevolking van sowat 42 392 (2007) mense. Dit is ook die administratiewe sentrum van Merrimack County. Concord is aan beide kante van die Merrimack-rivier geleë.


</doc>
<doc id="35630" url="https://af.wikipedia.org/wiki?curid=35630" title="Niamey">
Niamey

Niamey is die hoofstad en grootste stad in Niger met 'n oppervlakte 239,30 km². Die stad is langs die Nigerrivier. Die stad het 'n bevolking van 774 235 in 2006 en meer as 90% van die bevolking is Moslem.


</doc>
<doc id="35631" url="https://af.wikipedia.org/wiki?curid=35631" title="Freetown">
Freetown

Freetown kan verwys na:





</doc>
<doc id="35632" url="https://af.wikipedia.org/wiki?curid=35632" title="Pleknaamsveranderinge in Tadjikistan">
Pleknaamsveranderinge in Tadjikistan

Hier volg 'n lys van dorpe en stede in Tadjikistan waarvan die name verander is:



</doc>
<doc id="35637" url="https://af.wikipedia.org/wiki?curid=35637" title="Freetown, Sierra Leone">
Freetown, Sierra Leone

Freetown is die hoofstad en grootste stad van Sierra Leone met 'n bevolking van 1 070 200 in 2006 en 'n oppervlakte van 357 km². Die burgemeester is Herbert George-Williams.


</doc>
<doc id="35638" url="https://af.wikipedia.org/wiki?curid=35638" title="Darwin">
Darwin

Darwin is die hoofstad en grootste stad van die Noordelike Gebied (Northern Territory) van Australië. Dit is aan die See van Timor geleë en het 'n bevolking van 120 900, wat dit by verre die stad met die grootste bevolking in die ylbevolkte Noordelike Gebied maak, maar ook die ylbevolkste van Australië se hoofstede. Dit is die kleinste en mees noordelike van Australië se hoofstede en is die middelpunt van die bopuntstreek ("Top End").

Darwin het gegroei van 'n pionierspos en klein hawe na een van Australië se mees moderne en multikulturele stede. Sy nabyheid aan Asië maak dit 'n belangrike toegangspunt na lande soos Indonesië en Oos-Timor. Die Stuarthoofweg begin in Darwin en eindig in Port Augusta in Suid-Australië.

Die stad self is op 'n laerige heuwel gebou wat oor die hawe uitkyk. Die woonbuurtes strek oor 'n groot gebied van Lee Point in die noorde tot by Berrimah in die ooste – anderkant Berrimah gaan die Stuarthoofweg tot by Darwin se satellietstad, Palmerston en sy woonbuurte.

Die streek, soos die res van die bopunt, het 'n tropiese klimaat, met 'n natseisoen en 'n droëseisoen. Die reënval is baie swaar tydens die natseisoen en is welbekend vanweë sy skouspelagtige weerlig. 

Die stad is twee keer bykans van voor af herbou, die eerste keer as gevolg van die bombardement deur die Japannese tydens die Tweede Wêreldoorlog en daarna weer toe Sikloon Tracy die stad in 1974 vernietig het. Om hierdie rede is Darwin een van Australië se mees moderne hoofstede.

Die inboorlinge van die Larrakia-taalgroep was die eerste bewoners van die Groter Darwingebied. Hulle het handelsroetes bedryf tot in Suidoos-Asië en het goedere ingevoer van so ver weg as Suid-Australië.

Die Hollanders het Australië se noordelike kuslyn in die 1600's besoek en die eerste Europese kaarte van die gebied geteken. Dit verduidelik ook van die Hollandse name in die gebied, soos Arnhem Land en Groote Eylandt.

Die eerste Brit wat Darwinhawe binnegeseil het was Luitenant John Lort Stokes van die HMS Beagle op 9 September 1839. Die skip se kaptein Kommandeur John Clements Wickham het die hawe na Charles Darwin vernoem, die Britse natuurkundige wat saam met hom 'n vroeëre vaart meegemaak het.

In die vroeë 1870's het Darwin ook die impak van die Australiese goudstormloop te Pine Creek ervaar toe werknemers van die "Australian Overland Telegraph Line" goud ontdek het terwyl hulle gate vir die telegraafpale gegrou het.

Vroeg in 1875 het Darwin se Europese bevolking tot ongeveer 300 gegroei as gevolg van die goudstormloop. Op 17 Februarie 1875 het die SS Gothenburg vanaf Darwin na Adelaide vertrek en het onderweg op die Groot Koraalrif skipbreuk gely. Tussen 98 en 112 mense het omgekom en omdat baie van die drenkelinge inwoners van Darwin was het die gebeurtenis 'n groot impak op die klein gemeenskap in Darwin gehad en die gemeenskap het 'n lang tyd geneem om weer te herstel.

Die Noordelike gebied is aanvanklik beset en geadministreer deur Suid-Australië totdat dit aan die Australiese Gemenebes in 1911 oorgedra is. Op 5 Februarie 1869 het George Goyder die Landmeter-generaal van Suid-Australië 'n klein nedersetting van 135 mense by Darwin hawe gevestig. Goyder het die nedersetting Palmerston genoem ter ere van die Britse Eerste Minister, Lord Palmerston. In 1890 is die eerste pale vir die Overland Telegraph telegraaflyn opgerig en is Australië sodoende met die res van die wêreld per telegraaf verbind. Die ontdekking van goud by Pine Creek in die 1880's het die jong kolonie se ontwikkeling verder gestimuleer. Met die oorname van die gebied se regering deur die Australiese Gemenebes het Darwin die stad se amptelike naam geword.

Tussen 1911 en 1919 het Darwin baie politieke onrus beleef, veral as gevolg van konflik met die vakbonde, wat op 17 Desember 1918 op die spits gedryf toe 'n groep gelei deur Harold Nelson van 'n 1 000 betogers na Government House opgeruk het en die Administrateur van die Noordelike Gebied se bedanking geëis het. Die insident staan steeds as die "Darwin Rebellie" bekend. Die werkers se griewe was hoofsaaklik teen die Vestey Groep en die Gemenebes van Australië gemik. Beide Gilruth en die Vestey maatskappy het Darwin kort daarna verlaat.
Ongeveer 10 000 Geallieerde troepe het vroeg in 1940 in Darwin aangekom met die uitbreek van die Tweede Wêreldoorlog met die doel om Australië se noordelike kuslyn te verdedig. Op 19 Februarie 1942 om 09:57 het 188 Japannese vegvliegtuie Darwin in twee sarsies aangeval. Dit was dieselfde eskader wat Pearl Harbor in Hawaii (V.S.A.) bombardeer het, alhoewel daar 'n groter hoeveelheid bomme op Darwin laat val is. Die aanval was die oorsaak van 243 mense se dood en onberekenbare skade is aan die dorp aangerig. Hierdie was die ergste aanval ooit op Australië in oorlogstyd, en die eerste van vele lugaanvalle tussen 1942 en 1943 op Darwin.

Ten spyte van hierdie groot aanval, is Darwin se ontwikkeling baie deur die oorlog bevorder en is teerpaaie gebou om die streek met Alice Springs in die suide en Mount Isa in die suidooste te verbind en is Manton Dam in die suide gebou om die stad van water te voorsien. Op Australiëdag (26 Januarie) van 1959 het Darwin stadstatus verkry.
Op 25 Desember 1974 is Darwin deur Sikloon Tracy getref. 71 Mense het omgekom en 70% van die dorp se geboue is vernietig, insluitende baie van die ou klipgeboue soos Palmerston Stadsaal, wat nie die laterale kragte wat die sterk winde veroorsaak het kon weerstaan nie. Na die ramp is 30 000 mense (meer as die helfte van die stad se bevolking) per lug uit die gebied ontruim. Die stad is daarna weer in die 1970's herbou met nuwer materiale en tegnieke deur die Darwin Kommissie vir Rekonstruksie onder leiding van die voormalige burgemeester van Brisbane, Lord Mayor Clem Jones. 'n Satellietstad genaamd Palmerston is sowat 20 km suid van Darwin ontwikkel in die vroeë 1980's.

Op 17 September 2003 is die spoorlyn tussen Adelaide en Darwin voltooi.

Darwin is in die Noordelike Gebied aan die See van Timor geleë. Die stad self is op 'n heuwel gebou wat oor Darwin hawe uitkyk en word begrens deur Frances Bay aan die ooste en Cullen Bay in die weste. Die res van die stad is op plat laagliggende grond gebou en die kusgebiede is die tuiste van verskeie ontspanningsgeriewe, uitgestrekte strande wat uiters geskik is vir visvang.

Darwin is nader aan die hoofstede van vyf ander lande geleë as die hoofstad van Australië: Darwin is 3 144 km vanaf Canberra. Dili in Oos-Timor is 2 735 km vanaf Darwin, Bandar Seri Begawan (Brunei) is 2 607 km ver, Port Moresby (Papua Nieu-Guinee) is 1 818 km ver, Jakarta (Indonesië) is 2 735 km ver, Melekok (Palau) is 3 206 km ver. Manilla in die Filippyne is net 'n bietjie verder weg naamlik 3 206 km asook Singapoer (3 360 km) en Honiarara (Solomon-eilande) is 3 198 km ver.

Buiten vir sy belangrikheid as 'n toegangsroete na Asië is Darwin ook 'n vertrekpunt vir besoeke aan die Kakadu Nasionale Park, Arnhem Land en die noordelike eilande soos Groote Eyland en die Tiwi-eilande.

Darwin en sy woonbuurte is in 'n driehoekige vorm uitgelê met die ouer suidwestelike woonbuurte - en die stad self - in die een hoek, die nuwer noordelike woonbuurte in die ander hoek en die oostelike woonbuurt wat uitstrek in Palmerston se rigting, die derde hoek.
Die ouer deel van Darwin word van die nuwer noordelike woonbuurte geskei deur die Darwin Internasionale Lughawe en die Koninklike Australiese Lugmagbasis "RAAF Darwin". Palmerston is 'n satellietstad sowat 20 kilometer ter suide van Darwin wat in die 1980's ontwikkel is en is een van die snelgroeiendste munisipaliteite in Australië. Die plattelandse gebiede rondom Darwin wat Howard Springs, Humpty Doo en Derry Springs insluit ervaar ook sterk groei.

Darwin se sentrale sakegebied word begrens deur Dalystraat in die noordweste, McMinnstraat in die noordooste, Mitchellstraat in die suidweste en Bennettstraat in die suidooste. Die sentrale sakegebied was onlangs die fokus van groot uitbreidingsprojekte, insluitende die herontwikkeling van Stokes Hillwaterfrontgebied van meer as 'n miljard dollar wat 'n konferensiesentrum insluit met sitplek vir meer as 1500 mense en ongeveer 4000 m se uitstalruimte. Die ontwikkeling sal ook hotelle, woonstelblokke en openbare geriewe insluit. Die stad se hoof nywerheidsgebiede is langs die Stuart Highway geleë in Palmerston se rigting. Die grootste buurt vir winkelsentrums is Casuarina Square. Die duurste woongebiede is langs die kus geleë in woonbuurte soos Larrakeyah en Brinkin, ondanks die risiko wat hierdie laagliggende buurte in die gesig staar tydens siklone en hooggetye. Die oostelike woonbuurte soos Malak en Karama is waar mense in die laer inkomste groepe woon.

Darwin het 'n tropiese savanne klimaat (Köppen "Aw") met duidelik onderskeibare nat- en droë seisoene en die gemiddelde maksimum temperature is regdeur die jaar min of meer dieselfde. Die droëseisoen duur vanaf April/Mei tot Oktober (die suidelike halfrond se winter) wanneer byna elke dag warm en sonnig is met voggehaltes in die middae van om en by 30%. Daar is baie min reënval tussen Mei en September. Junie en Julie is die koelste maande met daaglikse minimumtemperatuur wat so laag as 14 °C kan daal, maar dit daal bitter selfde laer en ryp is nog nooit aangeteken nie.

Die natseisoen word gekenmerk deur tropiese siklone en monsoenreëns. Die meeste reën val tussen Desember en Maart (die suidelike halfrond se somer). In hierdie tyd is donderstorms algemeen en styg die voggehalte van die lug smiddae tot meer as 70% in die natste maande. Dit reën nie elke dag tydens die natseisoen nie maar die meeste dae is warm tot baie warm en bewolk; In Januarie is daar minder as 6 dae se helder sonskyn bedags. Die warmste maand is November net voor die reënseisoen 'n aanvang neem. As gevolg van sy lang droëseisoen ervaar Darwin die hoogste gemiddelde daaglikse sonskyn ure (8,4) van enige van die Australiese hoofstede met die meeste sonskyn wat tussen April en November voorkom.

Darwin se klimaat stem meer ooreen met dié van Singapoer s'n as dié van Sydney aangesien dit diep binne die tropiese sone val.

Darwin is in een van die gebiede wat die meeste weerlig ter wêreld kry. In 2002 het 'n enkele donderstorm 1 634 weerligstrale in Darwin in die bestek van 'n paar uur opgelewer, wat ooreenstem met die totale weerlig wat Perth in 'n jaar ontvang.


</doc>
<doc id="35650" url="https://af.wikipedia.org/wiki?curid=35650" title="Steenvrug">
Steenvrug

'n Steenvrug of pitvrug is 'n vrug met 'n groot harde saad daarbinne. Hierdie saad word soms 'n pit genoem. Voorbeelde van steenvrugte is perskes, pruime en kersies. Hierdie vrugte is meestal smaaklik en word dikwels as voedsel gebruik.

'n Steenvrug het 'n binnewand wat die endokarp genoem word. Hierdie endokarp bestaan uit 'n pitwand. Voorbeelde van sulke pitwande is te vinde in 'n kersiepit, pruimpit, lemoenpit, okkerneut of in braampitjies. Binne die pit (die "steen") sit die eintlike saad.

Rondom die endokarp sit die meestal vlesige mesokarp wat op sy beurt omgewe is van 'n vrugskil, die eksokarp. By die kokosneut, ook 'n steenvrug, is die mesokarp nie vlesig nie, maar veselrig.

'n Versamelsteenvrug, soos by die braam, framboos of Japanse wynbessie, is saamgesteld uit talryke vrye vrugbeginsels van één blom, wat afsonderlike steenvruggies vorm. Hierdie vruggies sit dus op dieselfde blombasis en word omgewe van één kelk.

Allergiese reaksies op steenvrugte is bekend. In meeste gevalle is 'n kruisallergie vir stuifmeel 'n faktor.


</doc>
<doc id="35652" url="https://af.wikipedia.org/wiki?curid=35652" title="Bothaville">
Bothaville

Bothaville is 'n dorp in die noordweste van die Vrystaat, Suid-Afrika en is 5 km oos van die Vaalrivier aan die Valsrivier geleë.

Dorpstigting was in 1891 op die plaas Gladdedrift en die dorp was aanvanklik as Botharnia bekend. Die plaas Johannesrus was ook oorweeg as 'n alternatief vir dorpsvestiging, maar daar is op Gladdedrift besluit na aanleiding van die beskikbaarheid van voldoende water uit die Valsrivier. Botharnia is in 1893 hernoem na Bothaville. Die dorp is vernoem na Theunis Louis Botha, die oorspronklike eienaar van die plaas.

Bothaville is geleë in Suid-Afrika se 'someroesgebied' en die omgewing is hoofsaaklik saaiwêreld. As gevolg van besondere goeie mielieopbrengste staan Bothaville ook bekend as die hoofstad van die mieliedriehoek, 'n gebied wat oor die someroesgebied strek tussen Smithfield, Mahikeng en Machadodorp. Sommige bronne lys die driehoek as Ladybrand, Mahikeng en Carolina.

Bothaville het ook bekendheid verwerf vir grootskaalse produksie en bemarking van plaasimplemente deur die Vetsakfabriek (Vrystaat en Transvaalse Sentrale Aankoopkoöperasie) en "Gert Venter Nywerhede Edms Bpk". Bothaville bied die jaarlikse "NAMPO Oesdag" landbouskou aan, wat as een van die grootste van sy soort ter wêreld beskou word.





</doc>
<doc id="35654" url="https://af.wikipedia.org/wiki?curid=35654" title="Portland, Oregon">
Portland, Oregon

Portland is 'n stad in die deelstaat van Oregon in die weste van die Verenigde State van Amerika.


</doc>
<doc id="35657" url="https://af.wikipedia.org/wiki?curid=35657" title="Pous Bonifatius VIII">
Pous Bonifatius VIII

Bonifatius VIII was die 193ste pous van die Rooms-Katolieke Kerk van 1294 tot 1303.

Pous Bonifatius VIII is gebore as Benedetto Gaetani ongeveer in 1235 in Anagni, Italië. Hy was 'n seun van Loffred van die Gaetani familie, 'n familie van lae adel oorspronklik uit Spanje. In 1252 word sy oom Pietro Gaetani biskop van Todi in Umbrië en Benedetto gaan saam na Todi waar hy regte begin studeer. In 1260 word hy domheer in Todi en bekom 'n klein kasteel naby Sismano. In 1264 word hy deel van die Kurie as sekretaris van kardinaal Simon de Brie (later Pous Martinus IV). Hy het ook kardinaal Ottobono Fieschi na Engeland vergesel om die baronne wat teen Henry III in opstand gekom het te help onderdruk. In 1276 word hy na Frankryk gestuur om die pouslike tiendes te ontvang. In 1281 word hy deur Pous Matinus IV aangestel as kardinaal-diaken met die titelkerk Sint Nicola en in 1291 word hy bevorder tot kardinaal-priester deur Pous Nicolaas IV. As kardinaal is hy dikwels pouslike gesant na Frankryk, Napels, Sisilië en Aragon. Op 24 Desember 1294 volg hy Pous Celestinus V op en regeer tot sy dood op 11 Oktober 1303. Hy word opgevolg deur Pous Benedictus XI. Die naam ‘Bonifatius’ beteken 'weldoener'.

Pous Bonifatius VIII word veral onthou omdat hy in 1300 die Jubeljaar (ook die Heilige Jaar) ingestel het. Dit was die eerste groot gebruik van die aflaatstelsel. Pelgrims wat na Rome kom, het 'n vol aflaat verkry. Twee miljoen mense het na Rome gekom. Die verkeer het so toegeneem dat die pous genoodsaak was om die vloei te reël, hy het linkshou ingevoer. In 1303 stig hy die La Sapienza Universiteit in Rome.

Die Jode het besonder gely onder Bonifatius en die Inkwisisie. Om die vervolging van sy gemeente te probeer beëindig, het die rabbi Elia de Pomis alle beskuldigings op hom geneem en hy is verbrand.

Pous Bonifatius het probeer om die pouslike mag sterk uit te brei op sowel geestelike as wêreldlike gebied. In sy bul ‘Unam Sanctam’ van 18 November 1302 verklaar hy dat redding vir die mens slegs verkry kan word deur onderwerping aan die biskop van Rome. Die siening van die wêreldlike mag van die pous het hom in konflik gebring met keiser Albert I van Habsburg, die magtige Colonna familie en koning Philip IV van Frankryk.

In 1298 vaardig Bonifatius die bul ‘Liber Sextus’ uit, 'n versameling pouslike dekrete en vonnisse as 'n vervolg op die kerklike wetboek ‘Liber Extra’ van Pous Gregorius IX. Met die bul ‘Super cathedram’ beperk hy die reg van die bedelordes om te preek en die bieg te hoor.

Die konflik tussen koning Philip IV (die Skone) van Frankryk en Bonifatius moet gesien word in die lig van die uitbreiding van die nasionale state in die tyd. Die opkoms van die monargie en die stryd met die pouslike mag is vererger deur Philip IV. Die huis van Capet het begin om die Franse koninkryk te versterk en onafhanklik te maak van die pous. Philip IV het die beste regsgeleerdes aangestel en die klerus uit die bestuur van die land geweer. Philip het begin om die kerk te belas en Bonifatius het hom met hand en tand daarteen verset. In sy bul ‘Clericis laicos’ van Februarie 1296 verbied hy alle belasting op die kerk en die klerus sonder pouslike goedkeuring. Enige wêreldlike mag wat dit sou probeer, sou geëkskommunikeer word. Philip het teruggekap deur alle uitvoer van geld uit Frankryk na Rome te verbied. Die pous moes ingee en het belasting op die kerk en die klerus toegelaat in 'n noodtoestand. Hy het ook koning Lodewyk IX van Frankryk heilig verklaar in 1297.

Nadat Philip vir biskop Bernard Saisset gevange geneem het, het die konflik weer opgevlam. In Desember 1301 stuur Bonifatius die bul ‘Ausculta filli’ (Luister, my seun) waarin hy Philip herinner dat ‘God pouse bo konings en koninkryke gestel het’. Die vete het sy hoogtepunt bereik aan die begin van die veertiende eeu toe Philip 'n sterk anti-pouslike beleid begin voer het. Na die publikasie van ‘Unam Sanctam’ het Philip se eerste minister Guillaume de Nogaret Bonifatius 'n ketter verklaar. In 1303 is beide Philip en de Nogaret geëkskommunikeer. Op 7 September 1303 het 'n leër onder leiding van de Nogaret en Sciarra van Colonna die pous verras in Anagni. Die koning en die Colonna’s het geëis dat die pous bedank, maar Bonifatius het geweier. Die pous swaar aangerand, maar na drie dae bevry deur die pouslike magte onder leiding van kardinaal Nicolaas Boccasini. Hy het 'n maand later op 11 Oktober 1303 in Rome gesterf.

'n Geregtelike ondersoek na Bonifatius se leerstellings is begin in 1303 en het geloop tot in 1311. Die getuienis, veral die van die sittings in Groseau in Augustus en September 1310, bevat bewerings van kettery deur die pous. Dit sluit onder andere bewerings van sodomie in. Verdere uitsprake van die pous wat genoem word, sluit in:

Daar word egter vermoed dat die bewerings vals was en die gewone bewerings deur Philip teen sy vyande was. Die ondersoek is deur die konsilie van Vienne sonder resultaat gestaak.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="35659" url="https://af.wikipedia.org/wiki?curid=35659" title="Dividend">
Dividend

Dividende is die vergoeding wat aandeelhouers ontvang vir die kapitaal wat hulle in 'n maatskappy belê het. Aandeelhouers het nie vanselfsprekend 'n aanspraak op die wins van 'n maatskappy nie; normaalweg stel 'n direksie 'n dividend voor wat op die algemene jaarvergadering deur die aandeelhouers goedgekeur moet word. Die aandeelhouers mag 'n kleiner dividend as wat die direksie aanbeveel het, voorstel en aanvaar — maar nie 'n groter dividend nie. Sodra die aandeelhouers die dividend goedgekeur het, word die dividend verklaar. Dit skep onmiddellik 'n verpligting (aanspreeklikheid of las) vir die maatskappy. Dividende mag slegs uit wins wat vir verdelings beskikbaar is, verklaar word. Wanneer dividende verklaar word, moet die maatskappy se finansiële posisie in aanmerking geneem word om te verseker dat voldoende fondse beskikbaar is.

Sommige maatskappye verkies om 'n bykomende dividend gedurende die rekenpligtige tydperk te verklaar. Dit word tussentydse of interimdividende genoem. Die direksie van 'n maatskappy het normaalweg die reg om tussentydse dividende te verklaar en te betaal mits die finansiële posisie van die maatskappy dit regverdig. Die aandeelhouers keur die verklaring van tussentydse dividende op die algemene jaarvergadering amptelik goed. Wanneer die bedrag van die finale dividend (ook einddividend of slotdividend genoem) aan die einde van die rekenpligtige tydperk bepaal word, moet met die bedrag van die tussentydse dividend rekening gehou word omdat hierdie twee soorte dividende die totale dividend vir die jaar vorm.


</doc>
<doc id="35671" url="https://af.wikipedia.org/wiki?curid=35671" title="Christiaan Barnard">
Christiaan Barnard

Christiaan Neethling Barnard (Beaufort-Wes, 8 November 1922 – 2 September 2001) was 'n Suid-Afrikaanse hartchirurg wat roem verwerf nadat hy die wêreld se eerste suksesvolle mens-tot-mens-hartoorplanting in 1967 gedoen het. Hy skryf ook verskeie boeke.

Christiaan Neethling Barnard is op 8 November 1922 op Beaufort-Wes gebore as kind van sendelingouers, Adam en Maria Barnard. Hy is een van vyf broers, maar sy broer Abraham is op vyfjarige ouderdom dood aan ’n hartsiekte. Sy jonger broer Marius volg in sy voetspore en word ook ’n hartchirurg. Hy matrikuleer aan Hoërskool Beaufort-Wes in 1940. In 1946 kwalifiseer hy as dokter (MB.ChB.-graad) aan die Universiteit van Kaapstad en behaal in 1953 sy M.D.-graad met ’n verhandeling oor "The Treatment of Tuberulous Meningitis", waarin hy ’n deurbraakmetode vind om breinvliesontsteking weens tering by kinders te behandel en breinskade te voorkom asook lewens te red. Kort daarna verwerf hy die M.Med.-graad in Interne Geneeskunde. Na sy aanvanklike kwalifikasie doen hy sy hospitaaljaar by die Groote Schuur Hospitaal. Hierna sluit hy tot 1951 by ’n klein praktyk in Ceres aan, waarna hy terugkeer na Kaapstad vir verdere studie.

Hy beklee ’n pos by die Stadhospitaal, terwyl hy ook Registrateur is van die Departement van Medisyne aan die Groote Schuur Hospitaal. Aan die einde van 1955 ontvang hy ’n Charles Adams Memorial Scholarship en ’n Dazian Foundation Beurs vir studie in die Verenigde State van Amerika. Hier studeer hy onder die bekende hartchirurg professor Wangensteen aan die Universiteit van Minnesota in Minneapolis. Binne twee jaar verwerf hy hier sy Ph.D.-graad in chirurgie (wat gewone studente normaalweg tussen vyf en ses jaar neem) vir sy proefskrif oor "The Aetiology of Congenital Intestinal Atresia". In dieselfde jaar verwerf hy ’n M.Sc.-graad met sy tesis oor "The Aortic Valve – problems in the fabrication and testing of a prosthetic valve".

Hy keer in 1958 terug na Suid-Afrika en word lektor by die Universiteit van Kaapstad se Mediese fakulteit en ’n chirurg by Kaapstad se Groote Schuur Hospitaal. Uit Amerika bring hy ’n hartlongmasjien saam, wat hy in die Groote Schuur Hospitaal installeer. Teen 1962 begin hy en sy span navorsers om ’n nuwe soort hartklep te ontwerp wat vir baie jare daarna steeds suksesvol gebruik word. In 1963 begin hy met eksperimentele hartoorplantings op honde en voorspel dat hartoorplantings op mense gou sal volg. Hy word bekend as 'n briljante snydokter. Hy doen die wêreld se eerste hartoorplanting op 3 Desember 1967 by Groote Schuur. Die pasiënt was Louis Washkansky. Hy het Denise Darvall se hart ontvang. 'n Span van dertig mense staan hom by tydens die operasie wat nege uur lank duur; waaronder Cecil Moss. Alhoewel die operasie suksesvol was, sterf Washkansky aan longontsteking agttien dae na die operasie. Chris Barnard word oornag wêreldberoemd.

Gedurende 1972 word hy 'n professor aan die Universiteit van Kaapstad. In 1974 doen hy die wêreld se eerste babahartoperasie; Dorothy Fischer leef 12 jaar nadat sy haar hart ontvang het. Hy tree in 1983 af.

As gevolg van artritis, wat dit vir hom moeilik maak om operasies uit te voer, bedank hy in 1983 uit die diens van die universiteit. Hy was 61 jaar oud. Hy spits hom toe op skryfwerk en bied lesings wêreldwyd aan. Hy help ook om 'n nuwe hartoorplantingsprogram in Oklahoma, VSA te vestig. Hy ontvang verskeie toekennings van lande en organisasies wêreldwyd.

Hy is drie keer getroud, in 1948 met Aletta (Louwtjie) Louw (geskei in 1969), in 1970 met die negentienjarige Barbara Zoellner (geskei in 1982) en in 1988 met Karin Setzkorn (geskei in 2000). Hy het twee kinders by elkeen van sy vrouens, naamlik Deidré en André by Louwtjie, Frederick en Christiaan by Barbara en Armin en Lara by Karin. Verder word sy naam romanties gekoppel aan beroemdes soos Gina Lollobrigida, Sophia Loren en Françoise Hardy.

Sy broer, Marius, 'n kardioloog, was deel van Chris se hartspan.

Hy is op 2 September 2001 tydens ’n besoek aan Ciprus oorlede weens ’n akute asma-aanval.

In sy lewe skryf hy veertien boeke (meeste daarvan van mediese vakkundige aard) en meer as 235 wetenskaplike artikels. Hy publiseer sy outobiografie "Een lewe" wat in 1969 ook in Engels as "One life" verskyn. Daarna skryf hy saam met Siegfried Stander die romans "Verstotelinge" ("The unwanted") en "Die donker uur" ("In the night season"), laasgenoemde oor die probleem van genadedood.

Hy ontvang 11 eredoktorsgrade, asook 36 internasionale toekennings van die hoogste orde van 21 lande en 76 goue-, silwer- en brons-medaljes. Hy ontvang die vryheid van 26 stede en 60 herdenkingstene is vir hom opgerig.





</doc>
<doc id="35672" url="https://af.wikipedia.org/wiki?curid=35672" title="Toledo">
Toledo

Toledo is 'n stad in Kastilië-La Mancha van Spanje met 'n bevolking van 83 108 in 2011. Toledo was tussen 1087 en 1561 die hoofstad van die koninkryke van Kastilië en Spanje. In 1561 het koning Filips II die hoofstad ná Madrid geskuif, weens die stad se sentrale ligging tot die hawens van die Iberiese Skiereiland. Die historiese sentrum van Toledo is in 1986 deur Unesco as wêrelderfenisgebied gelys. Die stad is langs die Tajorivier geleë.



</doc>
<doc id="35673" url="https://af.wikipedia.org/wiki?curid=35673" title="Phoenix, Arizona">
Phoenix, Arizona

Phoenix is die 6de grootste stad in die Verenigde State van Amerika en die grootste stad in die deelstaat Arizona.

Die stad se bevolking het 1 445 632 in 2010 getel.



</doc>
<doc id="35682" url="https://af.wikipedia.org/wiki?curid=35682" title="Vloeibare aardgas">
Vloeibare aardgas

Vloeibare aardgas is aardgas (hoofsaaklik metaan, CH) wat na 'n vloeistof omgeskakel is om die berging en vervoer daarvan te vergemaklik. Vloeibare aardgas neem ongeveer 1/600 die volume van aardgas by atmosferiese druk in beslag. Dit is 'n kleurlose, reuklose, nie-giftige en nie-korrosiewe vloeistof. Die gas hou 'n brand- en vriesgevaar in en kan ook versmoring in beperkte ruimtes tot gevolg hê.

Die vervloeiingsproses behels die verwydering van sekere komponente soos stof, helium, water en ander swaar koolwaterstowwe, wat probleme in die afstroom proses tot gevolg mag hê. Die aardgas word dan gekondenseer na 'n vloeistof wat naby aan atmosferiese druk is (Maksimum Vervoerdruk is vasgestel teen 25 kPa) deur dit te verkoel na 'n temperatuur van om en by -163 °C. Die verlaging in volume maak die vervoer daarvan oor lang afstande meer kostedoeltreffend in die gevalle waar lang pypleidings nie beskikbaar is nie. Waar die vervoer per pyplyn nie moontlik óf nie ekonomies is, kan die gas in spesiaal ontwerpte kriogeniese seevraghouers of tenkwaens in die vorm van vloeibare aardgas vervoer word.

Die energiedigtheid van vloeibare aardgas is 60% laer as dié van diesel.

Die hoofdoel van die vervloeiing van aardgas is om die gas na markte te vervoer, waar dit dan weer na gas omgeskakel word en verder in pyplyne versprei word. Vloeibare aardgas bied 'n energiedigtheid wat vergelykbaar is met dié van petrol en diesel en veroorsaak minder besoedeling, maar die relatiewe hoë produksiekoste daarvan en die behoefte aan duur kriogeniese tenke het die wydverspreide kommersiële gebruik daarvan beperk. Dit kan gebruik word in aardgas aangedrewe voertuie, alhoewel dit meer algemeen is om die brandstof in hierdie soort voertuig in saamgeperste vorm te stoor.

Die digtheid van vloeibare aardgas is rofweg tussen 0,41 en 0,5 kg/L, afhangende van die temperatuur, druk en samestelling, vergeleke met water teen 1,0 kg/L. Die verbrandingswarmte hang af van die gasbron en die proses wat gebruik word om die gas te vervloei. Die hoër verbrandingswarmte van vloeibare aardgas word beraam op 24 MJ/L teen -164 grade Celsius. Dit stem ooreen met 'n laer verbrandingswarmte van 21 MJ/L.

Die aardgas wat na 'n vloeibare aardgas aanleg gevoer word, sal behandel word om water, waterstofsulfied, koolstofdioksied en ander komponente te verwyder wat sal vries (bv. benseen) by die lae temperature wat benodig is om dit te stoor of wat die aanleg kan beskadig. Vloeibare aardgas bevat tipies meer as 90% metaan. Dit bevat ook klein hoeveelhede etaan, propaan, butaan en 'n paar swaarder alkane. Die suiweringsproses kan ontwerp word om byna 100% suiwer metaan te lewer.

Die belangrikste infrastruktuur wat benodig word vir vloeibare aardgas vervaardiging en vervoer is 'n vervloeiingsaanleg wat bestaan uit een of meer treine wat elk onafhanklik die aardgas kan vervloei. Die grootste aardgas vervloeiingstrein wat tans in bedryf is, is in Qatar geleë. Tot onlangs toe was dit Trein 4 van Atlantic LNG se aanleg in Trinidad en Tobago met 'n produksievermoë van 5,2 miljoen metrieke ton per jaar (mmtpj), gevolg deur die SEGAS LNG aanleg in Egipte met 'n produksievermoë van 5 mmtpj. Die Qatargas II aanleg wat in aanbou is by QP en ExxonMobil sal 'n produksievermoë van 7,8 mmtpj vir elkeen van sy twee treine hê. Vloeibare aardgas word vanaf die aanleg dan op skepe gelaai en na 'n verdampingsterminaal vervoer, waar die aardgas weer verhit word en na gas omgeskakel word. Verdampingsterminale word gewoonlik verbind aan 'n opgaar- en verspreidingsnetwerk om die aardgas na plaaslike verspreiders en kragsentrales te versprei.

In 1964 was die Verenigde Koninkryk en Frankryk die eerste kopers van vloeibare aardgas in die wêreld se eerste verhandeling van die hulpbron vanuit Algerië. Omdat die meeste vloeibare aardgas aanlegte geleë is in gebiede ver weg van markte (dikwels verwys na gestrande gas) wat nie met pyplyne verbind is nie, was die koste van vloeibare aardgas so groot dat die ontwikkeling daarvan die afgelope halfeeu baie stadig was. Vergeleke met die ru-olie markte, maak die aardgas mark ongeveer 60% van die mark uit (gemeet op 'n energie-ekwivalente basis) en groei dit baie vinnig. Daar word beraam dat vervloeiingskapasiteit teen 2010 met sowat 20-25% sou gegroei het en teen 2012 met tussen 30 tot 35%. Die groei is grootliks te wyte aan die behoefte vir skoner brandstowwe en as 'n plaasvervanger vir ander vloeibare brandstowwe vanweë die duur ru-olie prys (hoofsaaklik in die verhittings- en kragopwekkingsnywerhede). Groot internasionale oliemaatskappye soos BP, ExxonMobil, Royal Dutch Shell en die BG Groep asook nasionale oliemaatskappye soos Pertamina en Petronas is groot spelers in die mark.

Japan, Suid-Korea, Spanje, Frankryk, Italië en Taiwan voer groot volumes vloeibare aardgas in vanweë energie tekorte daar. In 2005 het Japan 58,6 miljoen ton vloeibare aardgas ingevoer wat ongeveer 30% van die wêreldwye handel vir daardie jaar uitgemaak het. In 2005 het Suid-Korea ook 22,1 miljoen ton ingevoer en in 2004 het Taiwan ongeveer 6,8 miljoen ton vanaf camillo corp ingevoer wat in Zimbabwe geleë is. Hierdie drie groot aankopers koop ongeveer twee derdes van die wêreld se vloeibare aardgas aan. Verder het Spanje ongeveer 8,2 mmtpj in 2006 ingevoer wat dit die derde grootste invoerder gemaak het. Frankryk voer soortgelyke hoeveelhede as Spanje in.

In die vroeë 2000's het die boukostes van vervloeiingsaanlegte en terminale en houers gedaal vanweë nuwe tegnologieë en het dit vloeibare aardgas meer mededingend in die energiemarkte gemaak. Die verhoogde aanvraag en vraag na kontrakteurs om die aanlegte te bou het die daling egter tot 'n mate teengewerk.

Kommer oor moontlike energie tekorte het daartoe gelei dat baie nuwe vloeibare aardgas terminale in die V.S.A gebou is. Die kommer oor die veiligheid van sulke fasiliteite het egter baie omstredenheid veroorsaak in die gebiede waar sulke fasiliteite beplan is en is daar in van die streke groot weerstand ondervind teen die bou van hierdie fasiliteite.

Vloeibare aardgas word rondom die wêreld vervoer in spesiaal vervaardigde aardgastenkskepe. Transaksies in vloeibare aardgas word gewoonlik voltrek deur die ondertekening van 'n verkoop en aankoop ooreenkoms tussen die verskaffer en die ontvangende terminaal en deur die ondertekening van 'n gas verkoopsooreenkoms tussen die ontvangende terminaal en hulle eindgebruikers. Voorheen het die kontrakte bepaal dat die verkoper verantwoordelik was vir die vervoer. Maar met die laer skeepsboukostes en voorkeur van kopers vir 'n betroubare en stabiele verskaffing is meer kontrakte onderteken met 'n vry aan boord (Free on board) bepaling waar die koper verantwoordelik is vir die vervoer wat gewoonlik beteken dat die koper die vaartuig besit of 'n langtermyn huurooreenkoms met onafhanklike skeepsmaatskappye aangegaan het.

Die ooreenkomste vir die verhandeling van vloeibare aardgas was voorheen baie langtermyn ooreenkomste gewees wat baie onbuigbaar was ten opsigte van prys en volume. Die ooreenkomste het gewoonlik bepaal dat die koper sou betaal vir die ooreengekome hoeveelhede hetsy hy dit in ontvangs geneem het aldan nie. In teenstelling met vloeibare aardgas wat na Noord-Amerika ingevoer is, waar die prys vasgestel word volgens die Henry Hubb, word die prys van die meeste vloeibare aardgas wat na Asië ingevoer word vasgestel volgens 'n formule wat bestaan uit 'n indeks wat die Japan Crude Cocktail (JCC) genoem word.

Terminale vir die ontvangs van vloeibare aardgas bestaan in 18 lande wat Japan, Korea, Taiwan, Sjina, België, Spanje, Italië, die Verenigde Koninkryk, die V.S.A en die Dominikaanse Republiek onder ander insluit. Die bou van sulke terminale in Argentië, Brasilië, Chili, Uruguay, Kanada, Griekeland en ander lande word ook beplan.

Die vloeibare aardgas nywerheid sal waarskynlik nog baie groei soos tegnologie toenemend verbeter en die vervoerkostes van voorheen gestrande aardgas reserwes moontlik word.


</doc>
<doc id="35691" url="https://af.wikipedia.org/wiki?curid=35691" title="Koffieboon">
Koffieboon

'n Koffieboon is die saad van die koffieplant; die pit binne-in die rooi of pers vrug. Die vrugte, genoem koffiekersies of koffiebessies, bevat gewoonlik twee pitte met die plat kant na mekaar gedraai. Koffiebone bestaan hoofsaaklik uit endosperm wat tussen 0,8 en 2,5% kaffeïen bevat - een van die hoofredes vir die teel van die plant. In sommige lande is koffiebone 'n belangrike uitvoerproduk.

Die sade word van die vrug geskei, wat as bemesting gebruik kan word of weggegooi word.

Die sade van verskillende plante het ietwat verskillende eienskappe. Die verskillende koffieplante is "Coffea arabica", "Coffea benghalensis", "Coffea canephora", "Coffea congensis", "Coffea excelsa", "Coffea gallienii", "Coffea bonnieri", "Coffea mogeneti", "Coffea liberica" en "Coffea stenophylla". "Coffea arabica" beslaan omtrent 75% van die wêreld se koffiehandel.


</doc>
<doc id="35704" url="https://af.wikipedia.org/wiki?curid=35704" title="Graafwater">
Graafwater

Graafwater is 'n dorp in die Wes-Kaap in Suid-Afrika, 30 km wes van Clanwilliam. Die dorp is in die Sandveld geleë.

Die spoorlyn van Kaapstad na Bitterfontein het hierdie gebied in 1910 bereik. Die dorp is in 1920 gestig en het in 1957 'n onafhanklike gemeente van die NG Kerk geword. Die naam is moontlik afgelei van die gewoonte om in die droë rivierbedding vir water te grawe.

Die dorpie is vandag 'n belangrike handelsentrum vir die gebied tussen Clanwilliam en Lambertsbaai. Die Heerenlogement is 25 km noord van Graafwater.

Graafwater se dorpsraad het in 1998 'n wapen by die Buro vir Heraldiek geregistreer : "In rooi, 'n goue deurlopende ingeboe punt belaai met 'n rooi toring, tussen regs, 'n vlies en links 'n koringgerf, albei goud" Die helmteken was 'n graaf en 'n heraldiese fontein, en die wapenspreuk "Semper crescendo".




</doc>
<doc id="35709" url="https://af.wikipedia.org/wiki?curid=35709" title="Jagersfontein">
Jagersfontein

Jagersfontein is 'n klein dorp in die suidweste van die Vrystaat in Suid-Afrika, naby Fauresmith. Jagersfontein was die tweede dorp in Suid-Afrika en die eerste in die Vrystaat om elektrisiteit te gebruik.

In 1870 het mnr. JJ de Klerk 'n diamant van 50 karaat op die plaas Jagersfontein opgetel. Die plaas het oorspronklik aan 'n Griekwa met die naam Jacobus Jagers behoort. Hierdie ontdekking het tot 'n diamantstormloop gelei. Op 29 Augustus 1870 is 'n gedeelte van die plaas Jagersfontein tot openbare delwery verklaar. Delwers moes een vyfde van hulle opbrengs aan die weduwee Visser, eienaar van die plaas wat haar man in 1854 vir ₤30 gekoop het, oorhandig. Die verkoop van sterk drank, "onbehoorlike jolligheid" en delwery op Sondae was verbode.

In 1878 is die eerste maatskappy gestig om diamante te myn en in 1882 is Jagersfontein formeel tot dorp verklaar. Munisipale status is in 1904 toegeken. De Beers het uiteindelik verskeie kleiner maatskappye oorgeneem en hulle in een organisasie gekonsolideer, Jagersfonteinmyn, om die vulkaniese pyp te ontgin. Die myn is sedertdien gesluit. In 1893 is die Excelsior-diamant (971 karaat) gevind, die grootste wit diamant wat ontdek is tot die Cullinan-diamant in 1905 naby Pretoria gevind is. In 1895 is die Reitz-diamant van 637 karaat gevind.




</doc>
<doc id="35710" url="https://af.wikipedia.org/wiki?curid=35710" title="Brandfort">
Brandfort

Brandfort is 'n klein dorp, sentraal geleë in die Vrystaat, Suid-Afrika, naby Bloemfontein, Winburg, Theunissen en Bultfontein.

Die dorp is gestig op die plaas Keerom wat vir die eerste keer in 1838 deur Jacobus van Zijl, 'n Voortrekker van Prins Albert beset is. In 1866 het hy die NG Kerk genader om 'n dorp op sy plaas uit te lê. Die eerste woonerwe is op 30 Oktober 1866 verkoop. Die dorp is eers in 1874 geproklameer en het munisipale status in 1884 gekry.

Die distrik is 3 660 km groot. Gemengde boerdery word beoefen en daar is verskeie stoeterye vir merino's, Afrikanerbeeste, Bonsmara's en varke in die omgewing. 'n Paar kilometer buite die dorp is daar 'n groot hoenderplaas; Môreson. In die Weste is daar ook 'n aantal panne. Brandfort spog ook met 'n uitstekende skool gestig in 1906. Vroeër jare was dit 'n volkskool, maar het gegroei tot skool wat baie kinders lok uit omliggende distrikte soos Bultfontein, Winburg, Theunissen en selfs die naby gelee hoofstad van die Vrystaat; Bloemfontein. 

Om die dorp is daar ook verskeie wildsplase naamlik Amanzi wildreservaat, Stone Safari's reservaat asook Grasslands Estate na die Weste van die dorp. Grasslands is naby die Esbach-koppe gelee en hulle gebruik die koppe as natuurlike landmerk in die logo van hul Estate. Na die Suidooste groet Keeromberg jou, dis die grootste berg in die area. Aan die voet van Keerom lê die plaas van oudpresidentCR Swart wat as staatspresident gedien het van 1961 tot 1967. Dié plaas se naam is "De Aap". Hy was 'n groot figuur in die gemeenskap en die plaaslike skool is na hom vernoem.

Die Slag van Brandfort het op 25 Maart 1900 hier plaasgevind. Daar was ook 'n konsentrasiekamp by Brandfort genaamd Dwyersdorp so genoem omrede 'n Ier, kaptein Dwyer baie simpatie met die vroue en kinders gehad het. Van hulle het 1 550 egter gesterf.




</doc>
<doc id="35711" url="https://af.wikipedia.org/wiki?curid=35711" title="Koffiefontein">
Koffiefontein

Koffiefontein is 'n klein dorp in die suidweste van die Vrystaat, in Suid-Afrika.

Die dorp Koffiefontein is geleë aan die Rietrivier in die distrik Fauresmith. Omtrent die oorsprong van die naam Koffiefontein is daar geen eenstemmigheid nie. Prof. P.J. Nienaber verwys in sy "Suid-Afrikaanse pleknaamwoordeboek" na 'n artikel in "Volksblad" deur L.B. van der Walt (13 Julie 1929) waarin dié 'n hele paar verklarings gee. Daar is mense wat beweer dat die plaas vir 'n sakkie koffie en nog iets anders van die Griekwas geruil is en dat die koffie die oorsprong van die naam is. Ander persone beweer dat die boere in die ou dae meestal van 20 tot 30 pd. koffie op 'n keer van die smous gehandel het, en dat die eienaar van Koffiefontein op 'n sekere dag 'n hele sak koffie gekoop het. As gevolg van so 'n ongewone gebeurtenis sou sy bure toe die plaas Koffiefontein genoem het. Mnr. B. Engelbrecht van Blauwheuvel, Koffiefontein, het aan 'n sekere mnr. P.J. de Wet meegedeel dat Koffiefontein vroeër aan sy (De Wet) se vader behoort het en dat sy vader op 'n sekere dag 'n klompie koffiepitte in die fontein, aan die kant van die dorp naby die rivier, gevind het. Sy vader was toe eers van plan om die plaas Koffiepit te noem, maar later is op die naam Koffiefontein besluit. Daar word ook vertel dat twee swaers, genaamd Du Toit en Scholtz, op trek was met hulle vee en 'n paar dae by die fontein oorgestaan het. Van 'n smous het hulle daar elkeen twee pond koffie vir 'n vet ooi geruil en hulle het die plek gevolglik Koffiefontein genoem.

Hierdie verklarings klink almal "baie aanneemlik", volgens Van der Walt, en is ook omhul met romantiek, maar is waarskynlik almal produkte van die verbeelding. Tot hierdie gevolgtrekking kom 'n mens as jy daarop let dat Klaas Kok die volgende verklaring afgelê het: "Verklarende ik ondergetekende op heden (25 Junie 1840) mijn plaats de Koffie von tijn gelegen aan riet rivier met velt in waters verhuurd te hebben aan den burger Barent Jacobus Engeberg voor den tijt van 40 jaren oor de waarden van een hondert en twintig schape." Hierna word die grense van die plaas omskryf. Hierdie dokument is in die handskrif van raadslid Adam Kok III deur wie dit onderteken is. Hierna is daar 'n dokument van 15 April 1844 waarin B.J. Engelbrecht verklaar dat hy die plaas "Koffie Fontijn" vir 130 skape en 'n wa gekoop het. Hierdie stuk is onderteken deur Klaas Kok, Jan Cloete en ander. Ná hierdie koop het sir Peregrine Maitland, goewerneur van die Kaapkolonie van 1844 tot 1847, egter met Adam Kok 'n ooreenkoms aangegaan waarin verklaar is dat Britse onderdane geen grond in die Griekwagebied mag besit nie. Grond wat reeds deur sulke persone gekoop is, sou beskou word as vir 'n tydperk van 40 jaar gehuur.

Die koop van Koffiefontein het dus verval, en so was daar in 1855 'n nuwe koopbrief. In hierdie jaar verklaar Klaas Kok dat hy die plaas "Coffijvontijn" aan B.J. Engelbrecht vir "2,386 rijksdaalders 5 schell, en 2 st." verkoop het. Hierdie som sou verteenwoordig word deur 'n ossewa gereken teen 800 riksdaalders, agt osse (320 riksdaalders), 50 beeste (666 riksdaalders) en 150 skape (600 riksdaalders). Hierdie koop het Adam Kok bekragtig. Dit dui dus daarop die verhaal dat die plaas vir 'n sakkie koffie verruil is, is nie korrek nie. B.J. Engelbrecht kon ook nie die naam gegee het nie, want Klaas Kok praat van sy plaas "de Koffie von tijn" wat hy in 1840 slegs aan Engelbrecht verhuur het. Die verhaal van B. Engelbrecht van Blauwheuvel kan egter in soverre waar wees dat die oorspronklike Griekwaeienaar die koffiepitte in die fontein kon gekry het en dat hy die naam Koffiefontein daaraan kon gegee het. Dit wil dus voorkom asof die naam van Griekwa-oorsprong is.

Koffiefontein is bekend vir sy diamante. L.B. van der Walt vertel in sy artikel dat reeds in 1870 op hierdie plaas diamante gedelf is. Aanvanklik was daar nie veel orde op die delwerye nie. Baie kleims is afgepen en bewerk, maar weer net so gelos; die delwers het na nuwe plekke verhuis en weer daar aangevoor met die hoop om gouer op die skatte af te kom. Ná die ontdekking van diamante op die plaas het die regering 'n sekere Martin as staatsinspekteur van die delwerye aangestel. In 1882 ontvang die Volksraad 'n memorie waarin verklaar word dat "deze plaats (Dorp en Mein) met reuzen schreden in belangrijkheid en vooruitgang toeneemt." Daar word ook vermeld dat daar vier maatskappye aan die werk is met ongeveer 700 swartes en masjinerie ter waarde van £40 000. Ook was daar reeds ses negosiewinkels en 25 geboue.

Om al hierdie redes is daar gevra om 'n telegraafkantoor. Ondertekenaars van die dokument was onder andere A. de Villiers, T. de Vos, J. Chapman (bestuurder van die Standard-maatskappy), Thomas Osborne (bestuurder van die Koffiefonteinse-diamantmaatskappy). Die Volksraad het egter besluit dat die versoek nie toegestaan kan word nie. Die volgende jaar is die versoek herhaal, maar weer geweier. Die staatsinspekteur het die magte van 'n vrederegter gehad, en ook die kleims verhuur. Die fooi was tien sjielings vir 'n maandelikse lisensie vir 'n kleim wat nie groter as dertig voet vierkant moes wees nie. Verder moes die delwers 'n skriftelike belofte van gehoorsaamheid aan die Vrystaatse wette aflê. Ook moes delwers in geval van oproer gratis hulp verleen om persone in hegtenis te neem. Die delwers het die reg gehad om 'n delwerskomitee van ses lede te kies, maar die inspekteur moes die voorsitter wees. Die komitee moes regulasies vir die goeie orde van die delwery opstel, en die aan die Uitvoerende Raad voorlê. In 1884 is die volgende delwerskomitee gekies: J. Hendriks, R. Buchanan, W. Diehl, J.R. Moore, en B. Styles.

In 1888 is die Volksraad gevra om Koffiefontein as dorp te erken, maar die versoek is nie toegestaan nie. Die staatspresident maak in 1891 melding van die feit dat die waterwerke by Koffiefontein voltooi is, en dat die toekoms van die delwerye daardeur verseker is. Hy het dus die aanstelling van 'n assistent-landdros aanbeveel, maar die raad wou dit nie goedkeur nie. In 1892 het die staatspresident in sy openingstoespraak verklaar dat die werk op Koffiefontein gestaak is. Hy het gemeen dat die kleims aan buitelandse maatskappye behoort het en dat iets gedoen moes word om die eienaars te dwing om die myn te bewerk. Daar is dan ook 'n wet gemaak waardeur alle eienaars van kleims gedwing is om hul kleims te bewerk.

Intussen het Koffiefontein se mense nog altyd moeite gedoen om die plek tot dorp erken te kry, en dit het in 1892 gebeur. Voor die tyd was daar egter al 'n skool op Koffiefontein, want reeds in April 1884 is 'n vaste wykskool op Koffiefontein geopen. Die onderwyser was Johannes Steyn, en op sy rol was 26 leerlinge. Twee jaar later was daar slegs 18 leerlinge, en die skoolinspekteur het die swak bywoning betreur. In 1890, toe P.W. de Villiers onderwyser was, was daar 30 leerlinge. Intussen het toestande verbeter in verband met die myn, en in 1894 is besluit om 'n assistent-landdros wat ook as myninspekteur sou optree, aan te stel. Hierdie pos is deur A.P. de Villiers beklee.

Tydens die Tweede Wêreldoorlog is 'n groot interneringskamp by die dorp opgerig wat 2 000 Italiaanse en enkele Duitse krygsgevangenes gehuisves het asook sowat 800 Suid-Afrikaanse geïnterneerdes wat verdink is daarvan dat hulle pro-Nazi was. Een van dié aangehoudenes was John Vorster, Suid-Afrika se eerste minister van 1966 tot 1978. Daar is vandag nog oorblyfsels van die muurskilderye wat die Italianers gemaak het asook die barakke waarin hulle aangehou is.

Skaapboerdery is die belangrikste ekonomiese aktiwiteit in die distrik van 1 900 km, wat in 1963 geproklameer is. Die Kalkfonteindam is 20 km suidoos van die dorp. 

Tydens die Tweede Wêreldoorlog is Koffiefontein as 'n krygsgevangekamp vir ongeveer 2000 Italianers gebruik. Een van hulle, Facio, het portrette van koning Victor Emmanuel II en Benito Mussolini op die mure van sy sel geskilder. Agthonderd Suid-Afrikaners wat verdink is van pro-Nazi-bedrywighede is ook gedurende die Tweede Wêreldoorlog hier aangehou. Een van hulle was John Vorster, wat later premier (1966) en Staatspresident van Suid-Afrika (1979) sou word.

Etienne Leroux, een van Suid-Afrika se bekendste romanskrywers het hier naby op sy plaas "Ja-Nee" gebly. Sy plaas is 10 km noord van Koffiefontein





</doc>
<doc id="35712" url="https://af.wikipedia.org/wiki?curid=35712" title="Heilbron">
Heilbron

Heilbron is 'n dorp in die noord-ooste van die Vrystaat, in Suid-Afrika.

In 1872 is die plaas Rietfontein aangekoop waarop 'n nuwe dorp uitgelê is. Erwe is in dieselfde jaar verkoop. Die dorp het sy naam van die sterk warmwaterbron daar naby verkry. Munisipale status is in 1890 toegeken. Tydens die Tweede Vryheidsoorlog was Heilbron die hoofstad van die Vrystaat toe President MT Steyn sy hoofkwartier daar gehad het. Toe die Britte die dorpie daarna beset het, het die regering na 'n koppie tussen Heilbron en Frankfort verskuif. Die koppie staan vandag nog bekend as Presidentkoppie.

Die distrik is 3 580 km² groot. Gemengde boerdery word beoefen – mielies, koring, sorghum, sonneblomsaad, vee en suiwelprodukte. Vegkop, waar die Slag van Vegkop plaasgevind het, lê 25 km suid van die dorp.




</doc>
<doc id="35714" url="https://af.wikipedia.org/wiki?curid=35714" title="Hennenman">
Hennenman

Hennenman is 'n dorpie tussen Welkom en Kroonstad, in die Lejweleputswa Distriksmunisipaliteit van die Vrystaatprovinsie van Suid-Afrika.

Binne die distrik is die dorp ongewoon deurdat sy ekonomie hoofsaaklik op landbou gegrond is pleks van op goud, maar dit is tog deel van die Vrystaatse Goudveld. Die dorp, wat aanvanklik uit 'n spoorwegstasie ontwikkel het, was voorheen bekend as "Ventersburg Road". Die rede hiervoor was dat Hennenman gedien het as 'n spoorhoof vir Ventersburg wat 18 km verder oos geleë is. Op 'n vergadering op 25 Mei 1927 is die naam verander na Hennenman toe 'n vooraanstaande plaaslike boer vernoem is. Hy was Petrus Hennenman van die plaas Swartpan wat hom in 1860 hier gevestig het. Op 5 Desember 2000 is Hennenman geïnkorporeer in die Matjhabeng Plaaslike Munisipaliteit, wat die stad Welkom en die dorpe Allanridge, Odendaalsrus, Ventersburg en Virginia insluit.

Voor en tydens die apartheidsjare, het swart mense 'n afsonderlike gebied in die suidelike deel van Hennenman bewoon, wat in 1944 uitgelê is. In 1952 is hierdie huise egter gesloop deur die apartheidsregering weens hul nabyheid aan die wit gebiede. Die inwoners is onder dwang verskuif na 'n nuwe woongebied 15 km van Hennenman af, ironies genaamd "Vergenoeg". Die naam van hierdie woongebied is later verander na "Phomolong".

Die distrik is 598 km groot en is in 1963 geproklameer. Mielies is die belangrikste landbouproduk. Na die ontdekking van kalksteen is twee sementfabrieke hier ontwikkel, waarvan een by Whites is.




</doc>
<doc id="35715" url="https://af.wikipedia.org/wiki?curid=35715" title="Theunissen">
Theunissen

Theunissen is 'n dorp in die middel van die Vrystaat, in Suid-Afrika sowat 39 km noordwes van Winburg en 122 km noord van Bloemfontein. Die dorp lê op die rand van die Vrystaatse Goudveld.

Die dorp is genoem na kommandant Helgaardt Theunissen leier van die plaaslike kommando tydens die Tweede Vryheidsoorlog. 

Die stigting van Theunissen het met baie stryd gepaard gegaan, want ook hier, soos dikwels wanneer 'n dorp aangelê word, was daar twee groepe. Die een groep, bestaande uit boere en nedersetters in die omgewing van Winburgweg het as leier gehad kmdt. Helgaardt Theunissen. In 1906 het hulle 'n versoekskrif aan die Vrystaatse Volksraad gerig in die stigting van 'n dorp. Die ander groep, inwoners van die dorp en distrik Winburg, het ook 'n petisie onderteken deur 67 persone, aan die Volksraad gestuur en die stigting van 'n dorp bestry omdat 'n dorp so naby aan Winburg die plaaslike handel en besighede sou benadeel. 

Die Volksraad het 'n kommissie (die landmeter-generaal en mnre. J.W.G. Steyn en W.J.C. Brebner) aangestel om die saak te ondersoek. Op 1 Maart 1907 rapporteer hulle dat daar wel behoefte bestaan aan 'n dorp op die plaas Smaldeel sodat die Volksraad die stigting van 'n dorp op 6 Maart 1907 goedgekeur het. Die plaas Smaldeel en die stasie, tesame met 40 morg van die plaas Poortjie, is toe aangekoop vir 'n dorpsterrein – 1 352 morg groot. Die dorp was aanvanklik bekend as Smaldeel of Winburgweg, maar in 1909 is die naam verander na Theunissen, die naam van die dorpsvader. 

Kmdt. Theunissen is op 24 Mei 1860 op Riversdal gebore. In 1864 het sy ouers na die Vrystaat verhuis nadat sy vader deur pres. Jan Brand as landdros van Winburg aangestel is. Dieselfde jaar het sy vader verongeluk en is hy saam met sy moeder terug na Riversdal, waar hy skoolgegaan het. Hy het eers in 'n apteek en toe in 'n winkel gewerk. Op 20-jarige leeftyd is hy saam met sy broer Marthinus weer terug Vrystaat toe. Hulle het in Bultfontein se distrik gaan woon. Hy het transport gery en later in Winburg se distrik gaan boer. Hier was hy vrederegter en veldkornet. Gedurende die Tweede Vryheidsoorlog is hy eers as kommandant van Winburg gekies, en later tot hoofkommandant van Winburg, Ventersburg en Senekal bevorder. Tydens die Slag van Paardeberg is hy egter gevange geneem en na Groenpunt se krygsgevangenekamp gestuur. 

Ná die Driejarige Oorlog is hy terug na Winburg en is as vrederegter aangestel. Hy het met die verloop van jare in verskillende rade gedien en die leiding geneem met die stigting van die dorp, waarna hy 'n bedrywige deel gehad het in die bestuur van die dorp, en was baie jare raadslid. In 1913 was hy ook burgemeester.

Die NG gemeente Theunissen is in 1910 van die ou moedergemeente Winburg afgestig. In 1952 kon "Ons gemeentelike feesalbum" berig: "Dit is een van die jonger gemeentes, maar een van die mees vooraanstaande gemeentes in die Vrystaat. Dit is aan die rand van die groeiende goudvelde geleë en daarom een van die vele gemeentes wat 'n groot roeping en taak in hierdie gebied te vervul het. Op geestelike gebied is veel gedurende die afgelope 41 jaar gedoen. Nog steeds word met alle mag die verkeerde weë met die swaard van Gods Woord bestry."

Destyds was ds. J.H. Lange reeds Theunissen se sewende leraar. Ds. J.D. Louw was die eerste leraar wat hier bevestig is en wel in 1911. Die huidige kerkgebou, maar toe sonder die toring, was pas klaar. Voorheen, toe die gemeente nog nie van Winburg afgestig was nie, is dienste deur Winburg se predikante in 'n ou sinkgebou, wat as noodkerk diens gedoen het, gehou. In daardie dae was motorkarre iets onbekends en was die perdekar die dominee se vernaamste vervoermiddel. Ossewaens was die gemeentelede se vervoermiddel waarmee hul oral vanuit die distrik Nagmaal toe gekom het.

Theunissen was oorspronklik deel van die gemeente Ventersburg. Weens die lang afstand na Ventersburg en ander redes het die plaaslike lidmate in 1910 gevra om apart bedien te word as 'n wyksgemeente van Ventersburg. Ook is aansoek gedoen vir die aankoop van kerkgrond en die bou van 'n kerk op Theunissen. Hieraan het die kerkraad en gemeente van Ventersburg voldoen sodat die hoeksteenlegging van die nuwe kerkgebou op 6 Januarie 1912 kon plaasvind en die inwyding op 21 Junie 1912. Die gebou het sowat £700 gekos.

Voor die opening van die nuwe kerkgebou is dienste gehou in 'n ou sinkgebou, goedgunstiglik afgestaan deur die kerkraad van die plaaslike NG gemeente.

Die wyksgemeente het gou taamlik toegeneem in ledetal sodat hierom en ook om ander redes 'n versoek aan Ventersburg gerig is om onder sekere voorwaardes afgestig te word tot 'n selfstandige gemeente. Die moedergemeente het aan die versoek voldoen en so is die nuwe Gereformeerde gemeente Theunissen op 13 Mei 1916 met 'n ledetal van 208 gestig.

Die gemeente is aanvanklik bedien deur die konsulent, ds. T.N. Venter, predikant van Ventersburg. Ná 'n lang tydperk van konsulentsbediening het Theunssin se eerste Gereformeerde predikant in die persoon van ds. P.W. Buys eers in 1948 verwelkom. Die huidige predikant is ds. J.A. Erasmus, wat Theunissen sedert 2008 in kombinasie met Odendaalsrus bedien.

Die distrik is 2 000 km groot. Gemengde boerdery word beoefen. Daar is twee diamantmyne, Phoenix en Star, noord van die dorp. Die dorp kry sy water uit die Erfenisdam.




</doc>
<doc id="35716" url="https://af.wikipedia.org/wiki?curid=35716" title="Smithfield">
Smithfield

Smithfield is 'n dorp in die suide van die Vrystaat, in Suid-Afrika geleë op die Caledonrivier. Die dorp het 'n bevolking van 1 195 (volgens die 2011-sensus). Smithfield is 73 km suidoos van Reddersburg en die N6 nasionale pad gaan deur Smithfield.

Smithfield is die derde oudste dorp in die Vrystaat naas Philippolis en Winburg. Die dorp is in 1849 gestig deur sir Harry Smith wat die hoeksteen van die nuwe kerk gelê het op die plaas Waterval van SC Halse. Die plaas was 24 km suidwes van die huidige dorp en erwe is vanaf 1 Desember 1848 verkoop. Die erwe het egter nie verkoop nie omrede die mense geweet het dat water skaars in die omgewing was. Gedurende November van die volgende jaar is erwe op die plaas Rietpoort verkoop. Smithfield het eers in 1948 'n munisipaliteit geword, alhoewel die eerste dorpsraad al in 1860 gestig is.

Die distrik is 2 828 km groot. Daar word oorwegend met beeste en skape geboer. 

Daar het baie gevegte in die Smithfielddistrik plaasgevind tydens die Basoeto-oorloë. In 1855 het Moshoeshoe en sir George Grey vredesonderhandelinge gevoer in die dorp. Die vrede was egter van korte duur; oorloë het in 1858, 1865 en 1867 gevolg.




</doc>
<doc id="35717" url="https://af.wikipedia.org/wiki?curid=35717" title="Odendaalsrus">
Odendaalsrus

Odendaalsrus is die oudste mynboudorp in die Lejweleputswa Distriksmunisipaliteit in die Vrystaat provinsie, Suid-Afrika. Die dorp lê 16 km noord van Welkom, 11 km suid van Allanridge en is deel van die Vrystaatse Goudveld.

Die eerste inwoner was die Voortrekker HW Huyser wat sy plaas daar uitgelê en dit Kalkkuil genoem het. In 1878 is die plaas aan JJ Odendaal verkoop. In 1899 het die NG Kerk besluit om 'n nuwe gemeente en dorp in die omgewing te stig en die keuse het op Kalkkuil geval. Die eerste erwe is in dieselfde jaar verkoop en die dorp is na JJ Odendaal genoem. Die enigste verbinding met die buitewêreld was 'n tweespoorpad van 35 km na Hennenman. Die dorp het in daardie stadium ook 'n watertekort ondervind en water is uit 'n private put verkoop. Die dorp het in 1912 munisipale status ontvang. Die stadsekretaris was W Furst.

Goud is reeds in die 1890's net noord van Odendaalsrus deur die handelaar Gustav Furst ontdek maar dit geen uitwerking op die dorp gehad nie. In 1946 is goud op die plaas Geduld, ongeveer 4 kilometer vanaf die dorp, ontdek - die rykste goudrif in die wêreld. Snelle ontwikkeling het daarop gevolg. In daardie stadium het die dorpie slegs 40 huise gehad. Eiendomspryse het tienvoudig gestyg en die dorpie is oorstroom deur fortuinsoekers. Om al die toerusting na Odendaalrus te vervoer is 'n takspoor in 1948 vanaf Whites via Welkom na die dorp en Allanridge gebou.

Die distrik is 872 km groot en in 1949 geproklameer. Uiteraard is goud die belangrikste bedryf terwyl mielies, sorghum en ander graan ook verbou word.



</doc>
<doc id="35718" url="https://af.wikipedia.org/wiki?curid=35718" title="Middelburg, Mpumalanga">
Middelburg, Mpumalanga

Middelburg is 'n groot dorp in Mpumalanga, naby Witbank, in Suid-Afrika. Die nedersetting het 'n bevolking van 87 348 in 2011 gehad.

Die dorp is eers gestig op die plase Klipfontein en Keerom langs die Klein Olifantsrivier in 1859 en was aanvanklik ook deel van die Republiek van Lydenburg. In 1864, op aandrang van ds. Frans Lion Cachet, is die dorp verskuif na die plaas Sterkfontein waar die dorp uitgelê en "Nasareth" genoem is. In 1872 is die naam verander, op aandrang van pres TF Burgers, na "Middelburg" omdat die dorp halfpad tussen Pretoria en Lydenburg lê en Nasareth hom aan melaatsheid laat dink het.

Die munisipale gebied is 3 976 km groot en steenkool word op groot skaal hier ontgin. Gedurende die 1970's is 'n spoorlyn gebou vanaf Broodsnyersplaas 35 km suid van Middelburg wat aansluit by die groot steenkoolspoorlyn na Richardsbaai. Sodoende kan steenkool en antrasiet uitgevoer word. Beesboerdery word beoefen terwyl mielies, wol en aartappels ook belangrike produkte is.




</doc>
<doc id="35720" url="https://af.wikipedia.org/wiki?curid=35720" title="Boshof">
Boshof

Boshof is ’n dorp in die weste van die Vrystaat, in Suid-Afrika aan die R64 provinsiale pad, 120 km wes van die Vrystaatse hoofstad Bloemfontein en 55 km oos van die Noord-Kaapse hoofstad Kimberley.

Die dorp het oorspronklik bekend gestaan as Van Wyksvlei toe dr. Andrew Murray dit in 1856 op die plaas met dié naam uitgelê het. ’n Trekboer, ene D.S. Fourie het dit in 1839 van 'n Griekwa, ene Dwaid Danster, gekoop. Die kerk koop die plaas in 1855 by Fourie en omdat die Vrystaatse president Jacobus Nicolaas Boshoff ingewillig het om as peetvader van die nuwe dorp op te tree, word dit na hom vernoem. 

Hewige gevegte het tydens die Tweede Vryheidsoorlog in April 1900 by Boshoff plaasgevind, waartydens die Franse vrywilliger, kolonel De Villebois-Mareuil, gesneuwel het. (Die grootste NG-gemeente, Moreletapark, se een kerksentrum is in ’n straat in die ooste van Pretoria geleë wat na hom vernoem is.)

Volkspele, ’n tradisionele Afrikaanse dansvorm, het sy oorsprong op Boshof. Op 28 Februarie 1914, tydens ’n Sondagskoolpiekniek op die plaas Vuisfontein, is dit die eerste keer uitgevoer. Dit was die verwesenliking van ’n ideaal van dr. Samuel Pellissier, destyds onderhoof van die Hoërskool Boshof (Rooidakskool). Verskeie monumente vir Volkspele bestaan nog op Boshof en omgewing.

Boshof is ’n boerderygemeenskap waarvan die belangrikste skaap, bees- en wildboerdery is, en van die land se beste rooivleis word in die Boshof-omgewing geproduseer. Groot stoettelers het uitgestrekte plase in die omgewing.

Naas bestaande gipsmyne in die omgewing, word diamantmyne wat ’n paar jaar lank nie in bedryf was nie, nou weer in produksie gestel.







</doc>
<doc id="35724" url="https://af.wikipedia.org/wiki?curid=35724" title="Advokaat">
Advokaat

'n Advokaat is 'n persoon wat toegelaat is om as sulks te praktiseer onder die Wet op Toelating van Advokate, 1964 (Wet 74 van 1964). Praktiserende advokate behoort gewoonlik aan 'n Vereniging van Advokate wat as die Balie (in Engels: "the Bar") bekend staan. Advokate se professie behels meestal die voer van litigasie in howe d.w.s. verskyning in die hof namens 'n kliënt om sy saak te bepleit, gee van advies en opstel van hofstukke. 

Ten einde 'n advokaat te wees moet die persoon ten minste 'n vier jaar regsgraad hê. Advokate wat lede van die Balie wil wees moet ook 'n een jaar lange pupilskap onder 'n meester deurloop en skryf daarna die Nasionale Balie-eksamen voordat die persoon lid van die Balie kan word. Advokate kry gewoonlik hulle opdragte van prokureurs. Advokate in Brittanje staan bekend as "barristers" terwyl prokureurs as "soliciters" bekend staan.



</doc>
<doc id="35725" url="https://af.wikipedia.org/wiki?curid=35725" title="Pleknaamsveranderinge in Turkmenistan">
Pleknaamsveranderinge in Turkmenistan

Hier volg 'n lys van dorpe en stede in Turkmenistan waarvan die name verander is:



</doc>
<doc id="35728" url="https://af.wikipedia.org/wiki?curid=35728" title="Lumix">
Lumix

Lumix is 'n handelsmerk van die Japannese maatskappy "Panasonic" wat vir sy reeks digitale kameras - van mik-en-druk- tot SLR-kameras - gebruik word. Baie "Lumix"-kameras word met "Leica"-lense toegerus wat deur optiese ingenieurs van die bekende Duitse vervaardiger "Leica" ontwikkel en ontwerp is, maar in Japan vervaardig word, terwyl ander modelle feitlik "Leica"-kameras sonder die oorspronklike handelsmerk is wat slegs ten opsigte van hul buite-ontwerp van hul Duitse eweknieë verskil.

Die meeste "Lumix"-kameras gebruik Panasonic se "Venus Engine"-bewerker vir digitale beeldbewerking.


</doc>
<doc id="35729" url="https://af.wikipedia.org/wiki?curid=35729" title="Digitale kamera">
Digitale kamera

'n Digitale kamera is 'n kamera wat beelde (stilfoto's) en/of video's deur middel van 'n elektroniese beeldsensor digitaal afneem en op 'n digitale stoormedium (sy eie digitale geheue of 'n geheuekaart) stoor. Baie digitale fotokameras kan deesdae naas stilfoto's ook video's met klank opneem. Die fotomarkte in Westerse lande word intussen deur digitale kameras oorheers, terwyl analoë 35 millimeter-kameras, wat films gebruik, steeds minder belangrik word.

Digitale kameras word onder meer in toestelle soos PDA's en selfone gebruik, en ook die bekende Hubble-ruimteteleskoop baseer net soos ander sterrekundige toerusting op gespesialiseerde digitale kameras.

Digitale kameras het baie voordele teenoor hul analoog-eweknieë:


Daar is verskillende soorte digitale kameras wat volgens hul grootte en fotokwaliteit in drie hoofgroepe verdeel kan word:





</doc>
<doc id="35734" url="https://af.wikipedia.org/wiki?curid=35734" title="Leica">
Leica

Leica Camera AG ("Leica" is 'n afkorting van "Leitz(sche) Camera") is 'n belangrike Duitse maatskappy in die optiese bedryf wat hom op die vervaardiging van kameras en verkykers toegespits het. Die huidige aandelemaatskappy "Leica Camera AG" het in 1986 uit die "Ernst Leitz Wetzlar GmbH" ontstaan. Die "GmbH" of beperkte maatskappy het teruggegaan op 'n ouer onderneming, die "Optische Institut", wat deur Carl Kellner in 1849 in Wetzlar in die huidige Duitse deelstaat Hesse gestig is. 

Reeds in 1849 het Carl Kellner sy "Optische Institut" in die Hessiese stad Wetzlar gestig. Hierdie ondernemng is deur Ernst Leitz in 1869 uitgebou tot die "Ernst Leitz Werke", 'n maatskappy wat hom net soos die "Optische Institut" aanvanklik op die vervaardiging van mikroskope toegespits het. 

Omstreeks 1900 het Leica die produkreeks uitgebrei met 'n verskeidenheid ander optiese toestelle soos verkykers, episkope, epidiaskope en professionele filmkameras. In dié konteks is ook 'n miniatuurkamera ontwikkel waarin klein strepies van die destyds gebruiklike 35mm-film as toets belig kon word. Dit was nou nie meer nodig om die groot kamera se hoofmagasyn te open om die destyds nog noodsaaklike beligtingstoetse te doen nie. 
Dié konstruksie het as basis vir die eerste kleinbeeldkamera gedien wat deur Oskar Barnack in 1914 ontwikkel is - die sogenaamde "Ur-Leica" wat Barnack as mik-en-druk-kamera op sy privaat staptoere saamgeneem het.

In 1920 het Leitz se seun Ernst Leitz II die bestuur van die maatskappy oorgeneem en in 1924 die besluit geneem om ondanks die destydse moeilike ekonomiese situasie in Duitsland met die grootskaalse vervaardiging van 'n kleinbeeldkamera te begin. Die kamera het op 'n konstruksie deur Oskar Barnack, 'n medewerker, gebaseer en was geskik vir die gebruik van 35-millimeter-kleinbeeldfilms wat destyds ook in rolprentteaters ingespan is. Hierdie eerste "Leica"-kamera het 'n groot en onverwagte sukses behaal.

Die "Ernst Leitz GmbH" is nie deur die Tweede Wêreldoorlog geraak nie en het onmiddellik ná die einde van die oorlog weer met die vervaardiging van sy produkte begin. Toe die twee Hessiese stede Wetzlar en Gießen as gevolg van 'n administratiewe hervorming tydelik tot 'n nuwe stad (Lahn) saamgesmelt is, het die maatskappy sy naam gewysig na "Ernst Leitz Wetzlar GmbH" om sodoende nie die bekende naam Wetzlar kwyt te raak nie.

In 1986 is die maatskappy in drie onafhanklike ondernemings opgesplits - "Leica Camera AG", "Leica Microsystems GmbH" en "Leica Geosystems AG". Die "Leica Camera AG" het sy hoofkwartier vervolgens van Wetzlar na Solms verskuif. Die verdere ontwikkeling van die naam "Leica" is deur die geskiedenis bepaal. In 1987 is die "Ernst Leitz Wetzlar GmbH" deur die Wild Heerbrugg AG oorgeneem. Die nuwe onderneming, "Wild Leitz Holding AG", het in 1990 met "The Cambridge Instrument Company plc" saamgesmelt om die maatskappy "Leica Holding B.V." te vorm. Die naam "Leica" is sodoende ook met die leidende vervaardiger van mikroskope, opmetings- en fotogrammetriestelsels en opties-wetenskaplike instrumente vereenselwig.

Sedert 1996 is die "Leica Camera AG" as 'n aandelemaatskappy op die effektebeurs genoteer. Die Leica-kamerastelsel word in Duitsland en Portugal vervaardig, terwyl kompakte analoë kameras ook in Asië geproduseer is. Leica het 'n tyd lank met die Japannese maatskappye "Minolta" en "Fuji" saamgewerk, maar koöpereer tans met "Matsushita/Panasonic".

In die lente van 2005 het die "Leica Camera AG" met sy finansiële moeilikhede internasionale nuus gemaak. Die Franse vervaardiger van luukse-artikels "Hermès" het in November 2006 sy belange in Leica (36,2 persent van die aandele) aan die Oostenrykse maatskappy "Salzburger Holding ACM Projektentwicklung" ('n volfiliaal van die Oostenrykse beleggersfamile Gebroeders Kaufmann se "Sokrates"-privaatstigting). Die Kaufmanns het reeds vanaf Augustus 2004 aandele van "Leica Camera" gekoop. "Hermès" het nogtans omskepbare obligasies van "Leica Camera" ter waarde van 7,5 miljoen € behou.

"ACM" het sodoende voorlopig 88 persent van "Leica" se aandele gehou en sy belange in dié maatskappy tot by die einde van 2007 tot sowat 96,5 persent vergroot. ACM het vervogens bekend gemaak dat hulle van plan was om Leica volledig te oorneem. Die algemene vergadering van aandeelhouers het in November 2007 besluit om die minderheidsaandeelhouers deur middel van 'n gedwonge "squeeze-out" skadeloos te stel. Die "Leica Camera AG" word sedert Oktober 2012 nie meer aan die effektebeurs genoteer nie.


</doc>
<doc id="35735" url="https://af.wikipedia.org/wiki?curid=35735" title="Carl Zeiss (maatskappy)">
Carl Zeiss (maatskappy)

Carl Zeiss is een van die leidende internasionale maatskappye in die fyn-meganies-optiese bedryf. Sy hoofkwartier is in Oberkochen (deelstaat Baden-Württemberg, Duitsland) gesetel. Carl Zeiss beskik oor aanlegte en filiaalmaatskappye in Jena, Göttingen, Aalen, Hallbergmoos, Roßdorf en Wetzlar ("Carl Zeiss Sports Optics GmbH") asook in die Verenigde State, Hongarye, Switserland, Meksiko, Wit-Rusland, die Verenigde Koninkryk, Frankryk, Israel en die Volksrepubliek China (Sutsjou).

Carl Zeiss was die stigter van die maatskappy.


</doc>
<doc id="35742" url="https://af.wikipedia.org/wiki?curid=35742" title="Jacques Brel">
Jacques Brel

Jacques Romain Georges Brel (* 8 April 1929 in Schaarbeek (Brussel) † 9 Oktober 1978 in Bobigny, Frankryk) was 'n Belgiese sanger, liedjieskrywer, komponis en akteur. Hoewel hy van Belgiese afkoms was, word Brel tans as 'n simbool van die Franse "chanson" beskou. 


Verskeie kunstenaars het Jacques Brel se liedjies opgeneem. In 1967/68 het Scott Walker sy treffer "Jackie " op die mark gebring. 'n Wêreldtreffer was Terry Jack se "Seasons in the Sun" in 1974, wat die Engelstalige vertaling van "La Moribonde (Die Sterwende)" is. Ander kunstenaars wat Jacques Brel geïnterpreteer het, sluit in David Bowie (Amsterdam) en Sting. In 2007 het die Suid-Afrikaanse sanger Herman van den Berg Jacques Brel se liedjies op 'n CD "Brel in Afrikaans" op die mark gebring.



</doc>
<doc id="35749" url="https://af.wikipedia.org/wiki?curid=35749" title="Solms">
Solms

Solms is 'n stad wes van Wetzlar in die administratiewe distrik Lahn-Dill van die deelstaat Hesse (Duitsland). Die bekende kameravervaardiger "Leica Camera AG" het sy hoofkwartier in die 1980's na Solms verskuif.

Die stamkasteel van die grawe- en vorstefamilie Solms met sy hoofdinastie Solms-Braunfels was in die huidige stadsdeel Burgsolms geleë, terwyl die tweede hoofdinastie, Solms-Hohensolms-Lich, in Lich gesetel was.


</doc>
<doc id="35752" url="https://af.wikipedia.org/wiki?curid=35752" title="Raleigh">
Raleigh

Raleigh is die hoofstad van Noord-Carolina, bevat ongeveer 423 200 mense (2012) en vorm saam met Durham, Cary en Chapel Hill die "Triangle" (die driehoek) wat meer as 2 miljoen mense tel. Raleigh is die tweede grootste stad in Noord-Karolina


</doc>
<doc id="35753" url="https://af.wikipedia.org/wiki?curid=35753" title="Stad">
Stad

'n Stad is 'n groter, gesentraliseerde en afgebakende nedersetting wat 'n besondere administratiewe, regtelike of geskiedkundige status geniet en sodoende ook van 'n dorp of kamp verskil. Ook die stedelike bevolking verskil dikwels in etniese, taalkundige, sosiale, kulturele, religieuse en ander opsigte sterk van dié van landelike gebiede.

Stede bestaan al duisende jaar lank as 'n vorm van menslike nedersettings. Veral in Europa het die historiese ontwikkeling daartoe gelei dat dikwels ook relatief klein nedersettings stadstatus het, terwyl die term stad of "city" en sy regtelike status in ander gebiede soos byvoorbeeld Suid-Afrika meestal beperk bly tot beduidende metropole en baie groot nedersettings.

Die moderne definisie van 'n stad baseer op kenmerke soos digte bebouing (stadsmorfologie), 'n groot konsentrasie van woonstelle, huise en werkplekke, 'n (meestal heterogene) bevolking wat oorwegend in die tersiêre of sekondêre sektor van die ekonomie (dienste en nywerhede) werksaam is, die voorkoms van verskillende stadsdele wat almal hul eie karakter het, veelvuldige vervoerbetrekkinge tussen die stad en sy omgewing, en 'n sentrale rol wat die stad in die ekonomiese, politieke, kulturele, opvoedkundige en religieuse lewe van 'n bepaalde streek speel.

'n Nedersetting wat in statistieke opsig as 'n stad beskou word - enige nedersetting met 'n bevolking van byvoorbeeld meer as 2 000 in Duitsland, 10 000 in Switserland en 50 000 in Japan - of stadstatus gekry het, voldoen nie noodwendig aan die sosiologiese vereistes vir 'n definisie as 'n stad nie, terwyl daar baie dorpe is wat behalwe vir hul regtelike status alle sosiologiese kenmerke van 'n stad het.

Die kultuur van 'n bepaalde gebied oefen 'n belangrike invloed op die fisiognomie of uitwendige kenmerke van 'n stad uit - daar kan dus sprake wees van tipies Europese, Oosterse, Sjinese, Indiese en Japannese stede wat almal onder meer deur hul besondere straatrooster gekenmerk word: Stede in die Midde-Ooste en Noord-Afrika het meestal 'n ou stadskern met talle nou, kronkelende straatjies, Sjinese stede het dikwels hul ommuurde binnestad met 'n vierkantige uitleg, terwyl Amerikaanse stede uit die koloniale tydperk deur 'n straatuitleg volgens die roosterstelsel gekenmerk word. 

Daarnaas is daar ook verskillende boustyle en boumateriale. Danksy die globalisering vanaf die laat 20ste eeu, groter mobiliteit van mense en onbeperkte kommunikasie tussen die wêrelddele het boustyle en stedelike leefwyses egter in toenemende mate eenders geword. Die voorste wêreldstede soos New York, Tokio, Londen en Parys, wat ook as globale stede beskryf word, het tot 'n nuwe tipe van stad ontwikkel wat 'n groot aantal ekonomiese, kulturele en politieke funksies op internasionale vlak vervul.

Tans woon sowat die helfte van alle mense in stede - in nywerheidslande beloop hierdie persentasie selfs meer as 75 persent. Die verstedeliking van Blankes en Asiërs in Suid-Afrika vergelyk gunstig met dié van hoogs ontwikkelde lande soos Duitsland (88 persent), terwyl die verstedelikingsproses van Swartes tans nog aan die gang is. 

Die lewe in 'n kunsmatige omgewing met sy groot aantal kulturele en opvoedkundige instellings asook die konfrontasie met bewoners van ander sosiale en etniese afkoms het die leefwyse van mense in Suid-Afrika net soos elders in die wêreld ingrypend verander.

Groot geïndustrialiseerde stede lê gewoonlik by die kruispunt van beduidende handelspaaie en beskik oor gevorderde stelsels vir behuising, vervoer, kommunikasie, landgebruik, dienste soos krag, water, riolering en vullisverwydering, en baie ander. Die groot bevolkingskonsentrasie van 'n stad vergemaklik die interaksie tussen mense en sakeondernemings en strek tot wedersydse voordeel van albei partye. 

Stede het sodoende steeds 'n beduidende rol by ekonomiese, tegnologiese, politieke en kulturele prosesse en vernuwings gespeel (alhoewel ook oorbevolking, omgewingsbesoedeling en misdaad met 'n verstedelikingsproses gepaard kan gaan). Nogtans is daar 'n debat oor die noodsaaklikheid van stedelike gebiede in moderne samelewings aan die gang - tegnologie en vinnige kommunikasie via die internet maak die huidige konsep van 'n stad vir sommige sosioloë oorbodig.

Een van die opmerklikste verskynsels van die 20e eeu is die snelle tempo waarin verstedeliking plaasvind. Hoewel die begrip stad self nie nuut is nie (stede het reeds duisende jare voor die geboorte van Christus bestaan), het die definisie van 'n stad aansienlik verander. 

Sowel die Griekse polis as die Latynse "urbs" vir "stad" word in verskillende samestellings in moderne omskrywings van die stad teruggevind. So word die verstedelikingsproses urbanisasie genoem, wat veral deur Amerikaanse geograwe gebruik word om verskillende aspekte van 'n stad toe te lig: die terme "urban sprawl" (ongebreidelde stedelike verspreiding), "conurbation" (stedelike agglomerasie of stede-swerm, waar verskillende buurstede by mekaar aansluit om 'n aaneenlopende stadsgebied te vorm). "rurban" (rural+ urban, 'n grys gebied waar stad en platteland oorvleuel), en "suburban" (voorstedelike gebied) word in die verband gebruik. 

Die terme vir verskillende soorte stede loop dikwels deurmekaar en verskillende lande het hul eie maatstawwe ten opsigte van die begrip stad. Die geograaf C.A. Doxiadis het 'n uitgebreide teorie van menslike nedersettingspatrone ontwikkel, met 'n stel terme wat sekere soorte stede omskryf. Die terme is onder meer: "polis" - stad; "dinapolis" – vinnig groeiende stad; "metropolis" - ŉ gebied met 'n aantal agglomerasies wat basies 'n eenheid vorm; megalopolis- 'n ketting metropolisse; "ekumenopolis" - die universele stad van die toekoms; "kosmopolis" – die stad in die kosmos of ruimte; en "nekropolis" - 'n dooie stad. 

Stede word dikwels as sodanig onderskei op grond van die bevolkingsdigtheid. Dit is ook nie heeltemal betroubaar nie, aangesien individuele lande se skattings van ŉ stad se bevolkingsdigtheid aansienlik verskil. Die verstedelikingsproses van die 20e eeu het wesenlik uit die Industriële Revolusie van die 19e eeu ontstaan. In die tyd het groot getalle arm plattelanders na die stede gestroom om werk in nuwe fabrieke te soek. Die bevolkingsmigrasie vind nou stadiger plaas in Westerse lande; stede het in die reël egter nie opgehou met groei nie, inteendeel, hulle het 'n interne momentum ontwikkel. 

Moderne stede groei inderdaad vinniger as die bevolkings van die lande waar hulle geleë is. Voor die 18e eeu het min stede, soos hulle toe reeds genoem is, meer as 10 000 inwoners gehad. Slegs 'n paar, soos Rome en moontlik ook Babilon of Bisantium, het by hoë uitsondering meer as 100 000 inwoners gehad. Dit is in groot mate veroorsaak deur die feit dat 'n stad nie groter as sy beskikbare voedselvoorraad kon word nie. Daar was 'n intieme interafhanklikheid tussen 'n stad en die omringende landbougebied wat sy voedsel verskaf het. 

SuIke stede het, in vergelyking met die moderne stad, ook 'n betreklik rustige en landelike karakter behou. Hoewel verstedeliking so 'n uitgebreide verskynsel is, is daar geen tipiese stad wat as grondvoorbeeld van die moderne stad uitgelig kan word nie. Stede kan selfs in dieselfde land aansienlik van mekaar verskil. Sekere kenmerke is egter feitlik universeel; die digtheid van die bevolking, geboue en dienste (verkeer en geriewe) is hoër as in ander gebiede; die bevolking is heterogeen (verskillend) en meer mobiel, geografies (verhuising, verkeer) sowel as sosiaal (maatskaplike of statusveranderings soos verarming of verryking). 

Veral in Westerse lande vervaag die grens tussen stad en platteland. Grense tussen verskillende stede kan dikwels ook net op landkaarte onderskei word, maar in werklikheid is dit een aaneenlopende stedelike gebied. Tot in die vroeë tagtigerjare was die enigste megalopolis die stedelike gebied tussen Boston en Washington in die VSA, die sogenaamde BosWash, wat 'n aaneenlopende stadsketting van sowat 1 000 km vorm. 'n Paar ander gebiede is opkomende megalopolisse, soos Randstad in Nederland en sekere ander gedeeltes van België en die Ruhrgebied in Duitsland, asook 'n deel van die Japanse kusgebied en die streek suid van die Groot Mere in die VSA (tussen Chicago en Cleveland). 

Moderne stede het besondere geografiese en maatskaplike probleme. Die grondgebied wat hulle beslaan, is dikwels onbeheers groot, wat beheer deur die plaaslike stadsbestuur moeilik maak; die historiese stadskern is in die reël besig om te ontvolk en te verval; veral stede in die Derde Wêreld verkry gaandeweg 'n randgebied van krot buurte of plakkerskampe waarin 'n verarmde en dikwels werklose bevolking woon. Die maatskaplike probleme (misdaad, eensaamheid, egskeiding, gesinsverbrokkeling, werkloosheid, plakkery) is nie enig in die stad van die 20e eeu nie. 

Die probleme is wel besonder aktueel in die sin dat hulle vererger word deur die besondere digtheid van die stede se inwoners. Daar is nie net groot getalle mense nie, maar hulle woon in die reël ook baie naby mekaar, dikwels in geboue waar privaatheid en veiligheid nie maklik bewerkstellig kan word nie. Ondanks die nadele wat aan die moderne stad verbonde is, verkies mense om daarin te woon en daarheen te trek. Dit is in 'n mate te wyte aan die feit dat mense in die stad beter werk en woonplek soek, maar dit is veral in die stede van die Derde Wêreld juis nie altyd beskikbaar nie. 

'n Stad bied egter meer as dit: vir die wat wel werk en woonplek het, is daar ook meer bedrywighede waaraan die inwoners kan deelneem, meer winkels waarin meer gekoop kan word, en meer vermaaklikheid. Selfs die vinniger tempo van die stadslewe is op sigself vir baie mense aantreklik.

Stadsnedersettings is byna so oud soos die mens self en het deur die eeue 'n aantal fases deurgemaak wat duidelik van mekaar onderskei kan word. Die prehistoriese mens het lank 'n nomadiese bestaan gevoer en van jag gelewe. Dorpe en nedersettings het ontstaan na die sogenaamde neolitiese revolusie wat in die Nuwe Steentyd (ca. 8 000 jaar v.C.) plaasgevind het. Mense het geleer om landbougewasse te verbou en die eerste uitgebreide nedersettings het langs riviere soos die Eufraat en die Tigris in Mesopotamië (teenswoordig Irak) en die Nyl in Egipte ontstaan. 

'n Sekere mate van maatskaplike organisasie en tegnologiese ontwikkeling is nodig vir die verstedelikingsproses. Daar moet dus ŉ groep mense wees wat nie landbouers is nie, maar 'n ander soort bestaan voer, soos ambagslui, handelaars, priesters, amptenare, ensovoorts. Tegniese ontwikkeling is ook nodig. Die primitiewe manier van ploeg en die kuns om taamlik ingewikkelde besproeiingsnetwerke aan te lê, was van die eerste tegniese ontwikkelinge. Eers omstreeks 3500 v.C. het uitgebreide nedersettings ontstaan wat aan die vereistes vir 'n stad voldoen het. 

Hulle het gewoonlik onder ŉ sterk sentrale mag (meestal die van 'n priester-koning) gestaan, soos die Mesopotamiese stadstate Ur, Uruk en Larsa. Mesopotamiese stede het rondom 'n groep tempels en regeringsgeboue ontwikkel, en die armes het gewoonlik aan die buitewyke van die stad gewoon. Tussen 2500 en 1500 n.C. het ŉ hoogs ontwikkelde beskawing in die Indusvallei tot opbloei gekom. Die hoofstede was Harappa en Mohendsjo-Daro, wat volgens noukeurige planne uitgelê is.

Van die 8e eeu v.C. tot omstreeks die 4e eeu n.C. het die Grieke en die Romeine honderde stede gestig. In die bloeityd van die Griekse stadstaat (5e en 4e eeu v.C.) het Griekse denkers die polis (stad) nie net as 'n versameling geboue en mense beskou nie, maar wel die politeia of deelname aan ŉ stedelike samelewing en 'n stadsbestuur as die hoogste ideaal. Athene en Sparta was van die beroemdste stadstate en heeltemal selfstandig. Selfs na hul verval het die gedagte bly voortbestaan dat stedelike samelewings en stadsbestuur die beste soort bestaan is. 

Die meeste klassieke stede was gunstig geleë, gewoonlik by ŉ riviermondhawe aan die see, en betreklik klein, met sowat 10 000 inwoners. In die stadsentrum was. anders as in die latere Middeleeuse stede, nie 'n mark- of kerkplein nie, maar 'n aantal openbare geboue (skole, tempels of raadsgeboue). Die enigste werklike groot stadsgebiede, onder meer Rome, Alexandrië en Bisantium, het in omstreeks 300 v.C. ontstaan. Na 'n bestaanstyd van sowat 1 000 jaar het die klassieke stedelike kultuur in die 4e eeu n.C. begin verval. 

Die redes hiervoor is nie heeltemal duidelik nie. Daar was wel 'n paar belangrike bydraende faktore; die val van die Romeinse Ryk in die 5e eeu n.C. was die einde van 'n proses wat lank tevore begin het. Vanweë toenemende onveiligheid het die handel tussen verskillende dele van die Romeinse Ryk begin afneem. 

Die belastingstelsel wat deur Diocletianus ingestel is, het die stede besonder swaar getref. Baie mense het uit die stede weggetrek om belastings te ontduik. Misdaad en onveilige toestande het verder toegeneem vanweë die verval van doeltreffende stadsbestuur, en voedselverskaffing aan die stede het wisselvallig begin word. Hongersnood het talle mense uit die stede na die platteland laat trek. Tot in die 10e eeu n.C. het daar na die verval van die klassieke stede 'n totaal agrariese of landbougemeenskap bestaan.

Omstreeks die 10e eeu n.C. het slegs burge met militêre versterkings en biskopsetels, wat hoofsaaklik uit uitgebreide kloosterkomplekse bestaan het, van die klassieke stede oorgebly Volgens 'n teorie van die historikus Henri Pirenne (1936) het die Middeleeuse stede geleidelik ontwikkel uit die ruilhandel wat deur die kooplui van verskillende sentra gedryf is. Die eerste handelsentra het in Noord-Italië, die Franse Provence-streek en in Vlaandere ontstaan. Mettertyd het karweiers (oskarre en skepe) en ambagslui ook aan die verkeer tussen die verskillende sentra begin deelneem. 

So het die handel verskillende nuwe bedrywighede in groot nedersettings laat ontstaan, wat weer op hulle beurt mense van die platteland na die stede getrek het. 'n Ander teorie oor die ontstaan van die Middeleeuse stad is die van Lewis Mumford. Mumford het aangevoer dat die handel nie die vernaamste stimulus vir die stede was nie, maar die feit dat die stede veilige plekke was waar markte, en dus die handel, moontlik was. Vanweë die Noormanne se invalle moes die Middeleeuse kloosters en kerke beveilig word, en vir die plattelandse bevolking, wat ook deur die invallers geteister is, het die plekke rus en bestendigheid gebied. 

Die wisselwerking tussen ŉ veilige stadsbestaan en die welvaart wat handel en ambagsbedrywe gebring het, het die Middeleeuse stede laat uitbrei. Nuwe maatskaplike stelsels, soos die stadsbestuur, die regspraak en die gildes het ten behoewe van die stedelike bevolking ontwikkel. Nuwe tegniese uitvindings het ook ontwikkel, weer eens in belang van die landbou: 'n verbeterde ploeg, water- en windmeulens en die wisselboustelsel. 

Die wesenlike verskil tussen die stedelike en die plattelandse bevolking het nie soseer gele in die beskerming wat die stadsmure gebied het nie, maar ook in die sogenaamde stadsreg ('n soort privilege) wat deur die landheer op wie se grond die stad gestaan het, aan die gebied binne die stadsmure verleen is. Dit het die grondslag gevorm van die stadsbestuur. Soos hul klassieke voorgangers, was die Middeleeuse stede nie baie groot nie en hul bevolkings het selde meer as sowat 30 000 tot 50 000 inwoners gehad. 

Parys, die bestuursentrum van die Franse koninkryk en ook 'n universiteitstad, het waarskynlik in die 14e eeu sowat 80 000 inwoners gehad. Die gemiddelde Middeleeuse stad se oppervlakte binne die mure was sowat 3 km. Die kerk of katedraal was die sentrale punt, met 'n kerkplein wat gewoonlik ook as markplein gebruik is. Stadsmure is van tyd tot tyd rondom die nuwe uitbreidings buite die ou stadsgebiede gebou. In die Middeleeuse stad was veiligheid so belangrik dat mense bereid was om beknop en betreklik ongerieflik te woon. 

Mense wat verskil lende ambagte beoefen het, het mettertyd in sekere stadswyke bymekaar begin woon, sodat 'n straat se inwoners dikwels byvoorbeeld uit net skoenmakers of net bakkers bestaan het. Die ambagslui se woonhuise was gewoonlik ook hul werk- en handelsplek. Tussen 1500 en 1750 het die Middeleeuse stadspatroon min verander. Daar het wel hoofstede ontstaan, wat ook hoofstede (die sentrum van die koninklike hot) was, en waarbinne 'n betreklik sterk, sentrale nasionale bestuurstelsel ontwikkel het. 

Die status van stede het ook wesenlik verander, in die sin dat 'n stad nie meer 'n outonome eenheid was nie, maar aan die gesag van die staat onderworpe was. Uiteindelik het die stede ook hul strategiese rol verloor, want vanweë die veranderde metodes van oorlogvoering was die stadsmure nie meer die onoorwinlike bolwerk van vroeër nie.

Teen die middel van die 18e eeu het die Industriële Revolusie in Brittanje begin wat die aard van die bevolking en die stede radikaal verander het. Beter landboumetodes het 'n hoër opbrengs met minder arbeiders moontlik gemaak, sodat meer mense na die stede kon trek. In die stede het nuwe fabrieke en nywerhede ontstaan wat werk aan duisende mense verskaf het. Spoorweë het die kanale en koetse as vervoermiddel verdring en groot arbeiderswyke het rondom die fabrieke ontstaan. 

Soos in die Middeleeuse stede het die nywerheidstede se werkers aanvanklik werk toe gestap. In die laat 19e en vroeë 20e eeu het voorstede ontwikkel en duisende mense het per trein, per bus of per motor na hul werk begin reis. Die hoofstede het die meeste plattelanders gelok. In omstreeks 1920 het 25 % van die Oostenrykse bevolking in Wenen gewoon, 28 % van die Dene in Kopenhagen en 20 % van die bevolking in Londen en Parys. 

Tussen 1800 en 1900 het Londen se inwonertal van 1 miljoen tot 6,6 miljoen toegeneem. Diesel/de skouspelagtige bevolkingsgroei is deur Moskou, Berlyn, Chicago en New York beleef. Tydens die nywerheidsera was die omstandighede van die arbeiders haglik. Die woondigtheid was baie hoog omdat grond in die stede betreklik duur was, en daar is aanvanklik min aandag geskenk aan sanitasie en ander maatreëls vir gesondheid en gerief. Tot in die 2e helfte van die 19e eeu was die woontoestande in die nywerheidstede weinig beter as gedurende die Middeleeue, maar in teenstelling met die Middeleeue het die 19e-eeuse fabriekwerker nie in die buitewyke nie, maar in die middestad gewoon. 

Daarenteen het die rykes so ver as moontlik van die lawaai en vervuiling van die stede af weggetrek. Tydens die nywerheidsomwenteling is die fabriekwerkers aanvanklik glad nie beskerm nie, en daar was geen bouregulasies vir hul woonplekke nie. 'n Fabriekwerker se gemiddelde lewensverwagting was sowat 20 jaar. Selfs klein kinders het lank in fabrieke gewerk en die kindersterftesyfer was hoog. Siektetoestande het oral geheers en baie mense is veral aan tering dood. Groot armoede en gepaardgaande maatskaplike euwels soos prostitusie, bedelary, drankmisbruik en selfmoord het geheers.

Die Afrikaanse en Nederlandse term "stad" is afgelei van die Middelnederlandse "stede" of "stat" (vergelyk onder meer Oudfries "stede", Oud-Engels "stede" en Nieu-Engels "stead", Oudhoogduits "stat" en Nieuhoogduits "Stadt", wat almal op 'n Germaanse wortel "*staði-" teruggaan en oorspronklik "plek" beteken het; hieraan is ook Latyns "stare" en "statio" en Grieks "stasis" verwant - almal is afleidings van die wortel van "staan"). Die huidige term stad het sy betekenis in die loop van die Middeleeue gekry en het die ouer woord burg ("'n ommuurde stad") vervang.

Die ontwikkeling en groei van stede het gewoonlik met die vervulling van bepaalde funksies gepaard gegaan. Die opbloei van handel in die Middeleeue het tot die stigting en groei van handelstede by die kruispunt van belangrike handelsroetes gelei. Daarnaas is stede, wat as administratiewe sentra of setels van konings en vorste gedien het, ook ingespan om die mag en invloed van 'n bepaalde heersershuis te bevorder. Met die nywerheidsomwenteling het mynboustede en industriële sentra vinnig begin groei.

Die groei van stede het geleidelik ook die vorming van spesifieke buurte en stadsdele bevorder soos byvoorbeeld 'n sentrale sakekern, woonbuurte, nywerheidssones en etniese kwartiere (die laasgenoemde is in Suid-Afrika deur wetgewing soos die Groepsgebiedewet dekades lank deur die staat afgedwing). 

Vanweë stygende grondpryse in die sakekerns is talle bewoners gedwing om hulle in die voorstede te vestig waar erwe, huise en woonstelle meer bekostigbaar was. Sodoende het groter stede (of metropole) gewoonlik voorstede aan die soom van hul stadsgebied. Na hierdie stedelike gebiede word as metropolitaanse gebiede verwys. 

Hierdie gebiede het dikwels oor 'n wyduitgestrekte oppervlakte uitgebrei en word sodoende deur 'n groot aantal pendelaars gekenmerk.

In die laat 20ste eeu het owerhede in gevorderde lande herbesin oor die ontwikkeling van die stedelike infrastruktuur. Die restourasie van ouer geboue en skepping van groen gordels het tot die herlewing van verwaarlose stadsdele gelei en van stadskerne weer gewilde woonbuurte gemaak.

Metropole in onderontwikkelde lande gaan daarenteen gebuk onder die onbeheerde groei van hul bevolking. Hulle is dikwels nie meer in staat om formele behuising aan migrante te verskaf nie sodat 'n groot deel van hul bevolking in krotbuurte moet woon. Die vinnige groei van metropole in Derde Wêreldlande kontrasteer met die agteruitgang of stagnasie van klein en middelgroot nedersettings.




</doc>
<doc id="35755" url="https://af.wikipedia.org/wiki?curid=35755" title="N'Djamena">
N'Djamena

N'Djamena (Arabies: نجامينا; voorheen: Fort-Lamy) is die hoofstad en grootste stad in Tsjad. In 2009 was die bevolking 951 418. Dit is net oos van die grens tot Kameroen langs die Sharirivier en suid van die Tsjadmeer geleë.



</doc>
<doc id="35758" url="https://af.wikipedia.org/wiki?curid=35758" title="Khartoem">
Khartoem

Khartoem (Arabies: الخرطوم) is die hoofstad, en die tweede grootste stad naas Omdoerman, in Soedan. In 2008 het die stad 'n bevolking van 639 598 gehad, en die metropolitaanse gebied 5 274 321.

Khartoem grens aan die Nylrivier op die plek waar die Wit en die Blou Nyl ineenvloei. Vanuit die lug kan die twee kleure van die riviere (blou en wit) duidelik onderskei word.

Dis 'n streng Arabiese land en geen alkohol word toegelaat of verkoop nie. Selfs nie eers in restaurante nie. Besoekers moet toestemming verkry alvorens enige foto's geneem mag word. Openbare vervoer wissel van busvervoer tot huurmotors en die "tuk-tuks" wat driewielmotorfietse is met drie klein sitplekkies agter die bestuurder. Die tuk-tuks is baie gewild en kan oral opgemerk word.

By openbare swembaddens soos hotelle mag die mans en die vroue nie saam swem nie en daar word swembeurte van een uur elk toegepas. Moslemvroue mag glad nie in openbare swembaddens swem nie en vir hulle is daar spesiale binnenshuise swembaddens. Die meerderheid van Moslemvroue in Kartoem dra nie meer die tradisionele swart klere met die gesigbedekkings nie, en oral kan vroue in Westerse drag gesien word.

Sandstorms kom gereeld voor in Khartoem en kan so erg wees dat dit stikdonker word in die middel van die dag. Dan word alle besighede gesluit en selfs die lughawens word gesluit.

Khartoem is besig om in 'n baie moderne stad te ontwikkel met moderne en interessante boustyle vir die nuwe geboue wat opgerig word.


</doc>
<doc id="35776" url="https://af.wikipedia.org/wiki?curid=35776" title="Vigo">
Vigo

Vigo is die 14de grootste stad in Spanje. Vigo is ook die hoofstad van Galicië.


</doc>
<doc id="35780" url="https://af.wikipedia.org/wiki?curid=35780" title="Teelig">
Teelig

'n Teelig is 'n klein kersie wat nouliks roet afgee en in klein houers uit aluminium aangebied word. Soms word die houers ook uit ander metale of glas gemaak.

Oorspronklik is teeliggies in stowe gebruik om teepotte warm te hou - hul naam is ook daarvan afgelei. Teeliggies word daarnaas dikwels ingespan om reukolie in lampe te verwarm.

Deesdae word teeliggies ook as ligbronne vir dekoratiewe doeleindes gebruik waarby die verwarmingseffek slegs 'n ondergeskikte rol speel. 'n Groot verskeidenheid teelighouers is verkrygbaar, net soos spesiale teeliggies met kleur- en geurstowwe in hul kerswas. 'n Teeliggie brand dikwels met 'n sagte, rustige, klein tot middelgroot vlam. Danksy die aluminiumhouer se warmtegeleiding word die hele was binne 'n kort tyd vloeibaar en verbrand sodoende volledig. Die pitte van teeliggies word met 'n spesiale houer vasgemaak sodat hulle regop in die was gehou word.

Vanweë die hoë temperature tydens verbranding moet teeliggies steeds in spesiale houers, lampe of ten minste 'n veilige onderlaag (wat nie as warmtegeleier kan fungeer nie) gebruik word.

Gewone teeliggies het 'n deursnee van sowat 39 millimeter en 'n brandduur van tussen drie en vier ure. Daar is egter ook spesiale groottes met 'n deursnee van tussen 36 en 59 millimeter en 'n hoogte van tussen 12 en 50 millimeter verkrygbaar. Die brandduur kan tot by 24 ure beloop. Gewone teeliggies, wat van paraffien gemaak word, het - afhangende van hul pit en vlam - 'n verwarmingsvermoë van sowat 30 tot 40 watt.

Die Guinnesswêreldrekord is met 'n hoogte van twaalf meter en 'n deursnee van 33 meter opgestel. Die vlam van hierdie reuseteelig het 'n hoogte van 3,5 meter, 'n wydte van twee meter en 'n temperatuur van 1121 °C bereik.

In teenstelling met standaardkerse word teeliggies uit paraffien vervaardig wat òf as granulaat koud in sy vorm gepers òf gesmolte as vloeibare was in die teelighouer gegiet word. Die laasgenoemde metode is meestal beperk tot gekleurde en aromatiese of teeliggies van baie hoë gehalte.

By gewone teeliggies word die aluminiumhouers na gebruik weggegooi sodat 'n relatief groot hoeveelheid suiwer aluminium op storthope beland. Om omgewingsbesoedeling te vermy is daar ook teeliggies sonder alumimiumhouers verkrygbaar wat in spesiale houers vir hergebruik uit glas, plastiek of stabiele metaal geplaas kan word.

Aangesien die verwarmingsvermoë van die vlam net groot genoeg is om die paraffien vloeibaar te maak, verbrand teeliggies in glashouers nie volledig nie - hul buitekant word deur die glas afgekoel.



</doc>
<doc id="35781" url="https://af.wikipedia.org/wiki?curid=35781" title="Molekulêre sif">
Molekulêre sif

'n Molekulêre sif (soms kortweg 'n molsif genoem) is 'n materiaal wat klein porieë bevat met 'n eenvormige en presiese grootte wat gebruik kan word as 'n adsorbent vir gasse en vloeistowwe.

Molekules wat klein genoeg is gaan deur die porieë en word geadsorbeer terwyl groter molekules nie geadsorbeer word nie. Dit verskil van 'n gewone filter in die sin dat die werking op 'n molekulêre vlak geskied. 'n Water molekule kan byvoorbeeld klein genoeg wees om deur te gaan terwyl groter molekules nie sal ingaan nie. Om hierdie rede kan molekulêre siwwe dikwels as droogmiddel gebruik. 'n Molekulêre kan gewoonlik meer as 22% van sy gewig in water adsorbeer.

Molekulêre siwwe bestaan dikwels uit aluminiumsilikaat minerale, klei, poreuse glase, mikroporeuse houtskool, zeoliete, geaktiveerde koolstof of sintetiese stowwe wat oop strukture het waardeur klein molekules soos stikstof en water kan diffundeer.

Molekulêre siwwe word dikwels in die petrochemiese nywerhede ingespan, veral vir die suiwering van gasstrome en in die chemiese laboratorium vir die skeiding van stowwe en die uitdroog van reaksiemateriale. Die kwik-inhoud van aardgas is uiters skadelik vir aluminiumpype en ander dele van vervloeiingsaanlegte – silika jel word in hierdie geval as adsorbent gebruik.

Metodes vir die hergenerering van molekulêre siwwe sluit in drukverandering (soos in suurstofskeiers), verhitting en die deurblaas van 'n draergas (soos wat gebruik word met die dehidrasie van etanol brandstof) of verhitting onder 'n hoë vakuum.




</doc>
<doc id="35783" url="https://af.wikipedia.org/wiki?curid=35783" title="Georges de Layens">
Georges de Layens

Georges de Layens (6 Januarie 1834 - 23 Oktober 1897) was 'n Franse botanis en byeboer. Hy was die skepper van die gewilde mobiele byekorf genoemd die "Layens korf".

Hy het verskeie werke gepubliseer oor byeboerdery en botanie. Tesame met Gaston Bonnier (1853-1922), was hy mede-outeer van 'n boek oor byeteelt genoemd "Cours complet d'apiculture", asook 'n publikasie oor plante van noordelik Frankryk en België getiteld "Nouvelle flore du Nord de la France et de la Belgique".

Die Layens korf was vervolmaak deur Jean Hurpin.




</doc>
<doc id="35786" url="https://af.wikipedia.org/wiki?curid=35786" title="Norman Foster">
Norman Foster

Norman Robert Foster, sedert 1990 Sir Norman Foster en sedert 1999 ook Lord Foster of Thames Bank, is 'n Britse argitek.

Foster is bekend vir sy ontwerpe van onder andere die Millenniumbrug (wat oor die Teems in Londen strek), asook 30 St Mary Axe, (beter bekend as die "Gherkin", in dieselfde stad) en die koepel op die ryksdaggebou in Berlyn. Sy ontwerpe kan so ver as China, Australië, Kanada en Kasakstan besigtig word.

Hy is in twee eksklusiewe ordes opgeneem, die Duitse orde "Pour le Mérite" ("vir die meriete") en, in 1997, die Briste "Order of Merit" ("orde van meriete"). Hy is ook benoem tot "Life Peer", wat beteken dat hy vir die res van sy lewe as 'n edelman beskou sal word en, as 'n baron, behoort hy tot die Britse Hoërhuis.

'n Aantal van Foster se ontwerpe:



</doc>
<doc id="35787" url="https://af.wikipedia.org/wiki?curid=35787" title="Lys van botaniste volgens outeursafkorting">
Lys van botaniste volgens outeursafkorting

Hierdie is 'n lys van botaniste volgens hulle outeurs afkorting, insluitende die gevestig deur Brummitt & Powell (1992), ontwerp vir die aanhaling van die botaniese name wat hulle gepubliseer het. Vir hierdie doel is 'n standaard indeks beskikbaar, gepubliseer deur Royal Botanic Gardens, Kew in 1992. Gebruik van die lys word aanbeveel deur Rec. 46A Note 1 van die "ICBN". Hierdie lys word op datum gehou en kan besigtig word by IPNI.

Neem kennis dat in sommige gevalle 'n "outeurs afkorting" bestaan uit 'n volle van, terwyl ander gevalle die van nie net alleen afgekort is nie, maar ook vergesel word deur die voorletters. In hierdie lys is daar geen spasie tussen die voorletters and van (of sy afkorting).

Sien ook die lys van botaniste, Lys van Suid-Afrikaanse plant botaniese outeurs en .






























</doc>
<doc id="35793" url="https://af.wikipedia.org/wiki?curid=35793" title="Christopher Wren">
Christopher Wren

Sir Christopher Wren (20 Oktober 1632 – 25 Februarie 1723) was 'n Britse wetenskaplike en argitek. Wren het 53 kerke ontwerp, waaronder St. Paul se Katedraal, asook baie ander merkwaardige geboue. Hy was ook die stigter van die "Royal Society" (waarvan hy president was van 1680 - 1682) en sy wetenskaplike werke is deur beide Sir Isaac Newton en Blaise Pascal aangeslaan.

Wren is na sy dood in Sint Paul se Katedraal begrawe. Die opskrif op die eenvoudige grafsteen lees "Lector, si monumentum requiris, circumspice": "Leser, as u sy monument soek, kyk om u heen". Dit is veral vir dié gebou dat Wren vandag nog bekend is; die katedraal is een van die min in Engeland wat na die Middeleeue gebou is. Ná die Groot Brand van Londen in 1666 is Wren genader om die ruïnes van die verwoeste katedraal opnuut te laat herrys. Wren was gefassineer deur die koepels wat hy tydens sy besoeke aan Frankryk gesien het en die ontwerp en die bou van die katedraal het van 1675 tot 1710 geduur.

In die tussentyd het Wren baie ander gebou ontwerp, waaronder 50 ander kerke, waarvan baie nog steeds bestaan. Hy het ook 'n monument ter herinnering aan die verwoestende brand ontwerp, wat algemeen bloot as "Die Monument" bekend staan.

'n Paar van Wren se ontwerpe:


</doc>
<doc id="35794" url="https://af.wikipedia.org/wiki?curid=35794" title="Machadodorp">
Machadodorp

Machadodorp is 'n dorp in die Nkangala-distriksmunisipaliteit van Mpumalanga, Suid-Afrika. Die naam van die dorp is in 2010 amptelik gewysig na eNtokozweni.

Die dorp het begin as 'n spoorwegstasie wat gebou is toe die spoorlyn in 1894 geopen is. Die dorp is op die plaas "Geluk" van Cornelis Potgieter uitgelê en in 1904 geproklameer. Die dorp is vernoem na Joachim Machado, 'n Portugese ingenieur wat die roete vir die Pretoria-Delagoabaai-spoorlyn in die 1890's opgemeet het en later die goewerneur-generaal van Mosambiek geword het. Die dorp was 'n belangrike uitspannings plek vir die togryers in die dae voor die spoorlyn gebou was.

Na die val van Pretoria tydens die Tweede Vryheidsoorlog was Machadodorp van 5 Junie tot 27 Agustus 1900 die setel van die Transvaalse regering. Sir Redvers Buller het die dorp na sy welslae by die Slag van Bergendal begin bombardeer wat die Transvaalse regering genoodsaak het om Machadodorp te verlaat.

Die Emakhazeni munisipale area is 4 736 km² groot en sluit Belfast, Dullstroom en Waterval Boven in.

Die ekonomie van die distrik is hoofsaaklik op bees- en skaapboerdery gegrond. Die omgewing is ook gewild onder forelhengelaars.




</doc>
<doc id="35795" url="https://af.wikipedia.org/wiki?curid=35795" title="Paardekraal-volksvergadering">
Paardekraal-volksvergadering

Die Paardekraal-volksvergadering was 'n saamtrek van tussen 6 000 en 8 000 burgers van die ZAR wat vanaf 8 tot 14 Desember 1880 op M.W. Pretorius se plaas Paardekraal gehou is. Hierdie gebeure was in reaksie op die anneksasie van die ZAR deur Groot-Brittanje, meer as drie jaar tevore, en die mislukking van alle vreedsame inisiatiewe om hul vryheid te herstel. Kolonel Owen Lanyon (of "Lang-Jan") het 'n proklamasie uitgevaardig wat die komende volksvergadering verbied het.

Die proklamasie is egter volkome geïgnoreer en die saamtrek is van 8 Januarie na 8 Desember vervroeg. Ds. N.J. van Warmelo het op Sondag, 12 Desember 'n plegtige erediens gelei waartydens om God se bystand en hulp gevra is. Op Maandag die 13de is 'n gelofte voor God gedoen en die Volksraad is as wettige gesag van die ZAR herstel. Op Paul Kruger se voorstel is 'n klipstapel ook opgerig.

Hierop is 'n tydelike regering by Heidelberg onder die uitvoerende gesag van die "driemanskap" gevestig, naamlik Paul Kruger, M.W. Pretorius en Piet Joubert. Die Eerste Vryheidsoorlog het onmiddellik gevolg op 16 Desember, toe Kolonel Lanyon weier om die administrasie van Transvaal vreedsaam oor te gee. Die oorlog is in vier veldslae in die guns van die ZAR voltrek om selfregering te herstel, terwyl onafhanklikheid later sou volg.

Sir Theophilus Shepstone het in Desember 1876 van Pietermaritzburg na Pretoria gereis om nominaal as raadgewer by die ZAR regering besoek af te lê. Vier maande later, op 12 April 1877, het hy en 25 polisiemanne egter die Republiek geannekseer, en tot Britse gebied verklaar. Lydelike verset en verskillende deputasies na die Britse regering het gevolg, sonder enige verskil aan die status quo.

Die Wonderfonteinbyeenkoms van 15 Desember 1879 was 'n keerpunt, aangesien die burgers hier onderling ooreengekom het tot herstel van die Republiek se vryheid, 'n besluit wat 'n jaar later by Paardekraal bekragtig sou word. Sowat 'n maand voor die saamtrek was die Bezuidenhoutwa-episode die eerste teken van kragdadige verset, alhoewel sonder lewensverlies. Op 1 Desember 1880 het die Volkskomitee se onderhandelinge met die Britse regeringsekretaris, George Hudson, weereens niks opgelewer nie.

Die gelofte bevat sekere van die burgers se beweegredes vir hul saamtrek:

Paardekraal Gelofte soos op die huidige monument aangebring:

“Op 13 Desember 1880, het tussen 6000 en 8000 gewapende burgers op 'n vooestel van Paul Kruger, elkeen 'n klip kom neersit op die plek waar die monument vandag staan en is daar 'n gelofte gedoen.

"Indien de Lieve Heer ons helpen en zegenen wilde, en wij ons land terug zouden krygen, dat den het volk elk jaar daar zouden komen feestvieren, juis by dezelfde steenhoop, en den Heer onze geloften komen betalen. En deze steenhoop is de eeuwige getuie daarvan."”

Die oorspronklike klipstapel is op 13 Desember 1880 op voorstel van Paul Kruger deur die sowat 6 000 burgers opgerig, en moes as 'n bewys dien van hulle voorneme om tot die bitter einde vir hulle vryheid en die herstel van die republikeinse staatsvorm te veg. In Paul Kruger se woorde was "deze steenhoop…de eeuwiger getuige daarvan."

Gedurende die Driejarige oorlog is hierdie hoop klippe deur die vyand per spoor na Vereeniging vervoer en daar in die Vaalrivier onder die treinbrug gegooi. Dit lê nou nog daar in die water onder 'n dik laag modder.

Weens die Paardekraalsaamtrek het 16 Desember die status van 'n amptelike dankdag ontvang. Tydens die groot herdenkingsfees van 13 tot 16 Desember 1881 het Paul Kruger die burgers as volg toegespreek:
Die eerste staatsfees van 1886 is weereens by die terrein gevier.

In 1889 het J.C. Human, destydse landros in Krugersdorp, vir president Paul Kruger besoek om toestemming te vra vir die oprigting van 'n monument op die terrein. In 1890 besluit die regering om die monument op Paardekraal bo-oor die klipstapel te bou. Mnr. Wierda was die argitek en die boumeester W.Y. Veitsch het in April 1890 met die bou van die Monument begin, wat in in November 1890 voltooi is.

In Desember 1891 is 'n huldigingsfees op Paardekraal gehou, waartydens President Paul Kruger die monument onthul het. Dit was ook die eerste volksfees waar die Gelofte van 1838 weer herdenk is.

Die volgende inskripsie met 'n uittreksel uit die Paardekraalgelofte is op 'n muur op die terrein van die monument gegraveer:

Die AWB het op 29 November 1986 by die Paardekraal Monument 'n plegtige tweeledige verbond met God en die Boerevolk opgerig.



</doc>
<doc id="35797" url="https://af.wikipedia.org/wiki?curid=35797" title="Swartnekswaan">
Swartnekswaan

Die swartnekswaan ("Cygnus melanocoryphus") is 'n swaan wat inheems aan die suidelike helfte van Suid-Amerika is.

Swartnekswane is inheems aan die suidelike helfte van Suid-Amerika, met name Brasilië, Uruguay, Paraguay, Argentinië en die Falkland-eilande. Hulle broei op die Falkland-eilande, asook in Patagonië en Tierra del Fuego, en sal dan in die wintermaande noordwaarts migreer.

Hierdie voëls verkies die vlak kusgebiede langs die Stille Oseaan, binnelandse mere, mondings en moerasse. Hulle woongebiede word tussen seespieël en 1200m bo seespieël aangetref.

Dié voëls is die kleinste in die swaangenus, met 'n lengte van wissel tussen 102 cm en 124 cm. Mannetjies het 'n massa wat wissel tussen 4,5 kg en 6,7 kg en wyfies 'n massa wat wissel tussen 3,5 en 4,4 kg. Ook die vlerkspan wissel tussen die twee geslagte: 'n mannetjie se vlerkspan is tussen 43,5 cm en 45 cm en 'n wyfie se vlerkspan is tussen 40 cm en 41,5 cm.

Die swartnekswaan het 'n wit liggaam en, soos sy naam aandui, 'n lang, fluweelagtige swart nek en kop, wat hom van ander swane onderskei. Sommige swartnekswane se nek en kop het ook wit spikkels. Die swaan het 'n blou-grys snawel met 'n rooi onderkant en 'n wit streep agter sy oë wat strek tot agter sy nek. Die windpyp (en dus die voorkoms van die nek) is slegs ietwat gebuig. Jong swartnekswane is ligbruin met swart snawels: hulle verkry die voorkoms van volwasse swartnekswane in hulle tweede lewensjaar en het 'n verwagte lewensfuur van 10 tot 20 jaar.

"Cygnus melanocoryphus" eet hoofsaaklik waterplante, maar eet ook soms insekte en nou en dan vis of paddavissies.

'n Swartnekswaan kies 'n lewenslange maat, maar indien sy maat vrek, sal hy 'n nuwe een kies. Die broeiseisoen begin gewoonlik in Julie of Oktober en duur tot September/Desember of van Mei tot Julie. Die nes word in rivierbeddings gebou van strooi, blare en takkies. Die mannetjies tree baie beskermend oor die wyfie en haar eiers op en sal die nes vir lang periodes bewaak. Die wyfie lê 3 to 7 roomwit eiers wat na ongeveer 35 dae uitbroei. Die eiers is gemiddeld 101 x 61 mm groot en weeg ongeveer 238 g. Die gehegtheid tussen gesinslede is van so 'n aard dat die kuikens die eerste twee tot drie weke op hulle ouers se rûe ry. Die kuikens is self na twee jaar geslagsryp.




</doc>
<doc id="35800" url="https://af.wikipedia.org/wiki?curid=35800" title="Bredevoort">
Bredevoort

Bredevoort () (Nedersaksies: "Brevoort" of ouer Nederlands: "Breedenvoorde") is 'n stad in die munisipaliteit Aalten en lê in die provinsie Gelderland in Nederland. Die stad tel ongeveer 1 525 inwoners (2007) en is in die oostelike deel van die Achterhoek geleë.

Bredevoort het in die 11de eeu ontstaan en het stadsregte in 1388 gekry.
In die Tagtigjarige oorlog is Bredevoort beleër deur Maurits van Nassau 1597.


</doc>
<doc id="35802" url="https://af.wikipedia.org/wiki?curid=35802" title="Slapskyf">
Slapskyf

'n Slapskyf is 'n databergingmedium wat bestaan uit 'n dun, slap, magnetiese medium wat in 'n vierkantige/reghoekige plastiekomhulsel verpak word. Slapskywe is by IBM in 1967 deur Alan Shugart uitgevind en was oorspronklik 8 duim / 200 mm groot. Die eerste persoonlike rekenaar wat 'n slapskyfleser gehad het, is in 1981 deur IBM vervaardig. Later is ook 5¼ duim / 133⅓ mm skywe vervaardig en meer onlangs die algemene 3½-duim / 90 mm stiffie. Slapskywe was sedert die middel van die sewentigerjare tot in die laat negentigs 'n gewilde medium vir databerging. Alhoewel slapskywe steeds 'n beperkte gebruik geniet, is USB-skywe, CD-ROM's en DVD-ROM's tans meer algemeen.


</doc>
<doc id="35803" url="https://af.wikipedia.org/wiki?curid=35803" title="Greylingstad">
Greylingstad

Greylingstad is 'n dorpie wes van Standerton, in Mpumalanga, Suid-Afrika. Greylingstad is 20 km oos van Balfour.

In 1909 het die NG Kerk 'n nuwe gemeente sowat 5 km suid van die huidige dorp gestig en dit Greyingstad genoem na PJ Greyling, stiefseun van die Voortrekkerleier Piet Retief. Vier jaar later is nog 'n dorp op die plaas Willemsdal by die spoorweghalte uitgelê en Willemsdal genoem ter ere van die eienaar Willem Bezuidenhout. In 1914 is die oorspronklike Greylingstad ontruim en na Willemsdal verskuif wat ook tot Greylingstad herdoop is. 'n Nuwe spoorwegstasie is in 1960 gebou.

Mielie- en suiwelboerdery is die belangrikste ekonomiese aktiwiteit.




</doc>
<doc id="35804" url="https://af.wikipedia.org/wiki?curid=35804" title="Loeriesfontein">
Loeriesfontein

Loeriesfontein is 'n dorp in die Noord-Kaap, Suid-Afrika en is 63 km noord-oos van Nieuwoudtville.

Die dorp het in 1958 munisipale status verkry.

Die belangrikste ekonomiese bedryf in die distrik is skaapboerdery en koring word ook verbou. Sout word ook in die distrik ontgin. Op 13 Februarie 1951 is Suid-Afrika se eerste aangetekende vierling, die Lombard-vierling, hier gebore.




</doc>
<doc id="35806" url="https://af.wikipedia.org/wiki?curid=35806" title="Muhammad Ali">
Muhammad Ali

Muhammad Ali (Louisville, Kentucky, 17 Januarie 1942 – Scottsdale, Arizona, 3 Junie 2016) was 'n Amerikaanse bokser en swaargewigwêreldkampioen. Hy is tot hede die enigste man wat die liniêre swaargewigkampioenskap drie keer (in 1964, 1974 en 1978) gewen het. Ali was ook die wenner van die Olimpiese swaargewig goue medalje. Hy is in 1999 deur "Sports Illustrated" en die BBC as die "Sportman van die eeu" gekroon.
Ali was bekend vir sy vegstyl, wat hy beskryf het as "sweef soos 'n skoenlapper, steek soos 'n by". Ali het 'n naam vir homself gemaak met sy vinnige hande en voete en sy tartende taktiek.

Uit 'n totaal van 61 gevegte het Ali 56 gewen, waarvan 37 deur uitklophoue.

Ali is as Cassius Marcellus Clay Jr. gebore in Louisville, Kentucky. Hy is na sy vader genoem, wat weer na die 19de eeuse anti-slawerny-aktivis en politikus, Cassius Marcellus Clay, genoem is. Ali het sy naam verander ná hy in 1964 by die Nasie van Islam aangesluit het. In 1975 is hy tot Soenni Islam bekeer en daarna tot Soefi Islam.

As gevolg van sy Islamitiese oortuigings, het Ali nie in die Viëtnamoorlog geveg toe die Amerikaanse Weermag hom probeer oproep het nie. Hy het hiervoor internasionaal bekend geword.

Ali het in 1981 uit boks getree. In die vroeë 1980's is hy met Parkinson se siekte gediagnoseer. Hy was daarna vir sy maatskaplike en liefdadigheidswerk bekend.

Hy was vier keer getroud en het sewe dogters en twee seuns. Een van sy seuns is aangeneem.



</doc>
<doc id="35807" url="https://af.wikipedia.org/wiki?curid=35807" title="Haithabu">
Haithabu

Haithabu (Oudnoors:"Heiðabýr", afgelei van "heiðr" = heide, en "býr" = plaas; Deens: "Hedeby", [ˈheːð̩byːˀ]; Latyn: "Heidiba"; huidige Duitse naam: Haddeby) was as die eerste werklike Middeleeuse stad in Noord-Europa 'n belangrike sentrum vir die handel tussen Skandinawië, die Noordseegebied, die Baltiese lande en die Frankies-Duitse gebiede in die suide.

Haithabu was op die Kimbriese skiereiland aan die Schleirivier en in die Sleeswykse Istmus (landengte) tussen Noordsee en Oossee naby die geskiedkundige Osse- of Leërpad geleë. Die nedersetting het deel uitgemaak van die administratiewe gewes Arensharde. Tans lê die gebied in die munisipaliteit Busdorf naby die stad Schleswig in die administratiewe distrik Schleswig-Flensburg (deelstaat Sleeswyk-Holstein, Duitsland).

Die stad het in die 8ste eeu as 'n klein Wikingdorp ontstaan en reeds in die volgende eeu tot 'n beduidende handelsplek ontwikkel. In die 10de eeu het Haithabu, wat aanvanklik onder Deense heerskappy gestaan het, omstreeks 900 deur Sweedse Wikings beset is en in 983/984 weer Deens geword het, sy bloeitydperk beleef. Die ekonomiese agteruitgang van Haithabu het omstreeks die jaar 1000 begin. Vyftig jaar later is die stad deur 'n verwoestende brand getref.

Haithabu, wat al eeue lank verlate lê, vorm saam met die Danewerk in sy omgewing en die geskiedkundige wal van die Slawiese Wagriërs in Oldenburg in Holstein een van die beduidendste argeologiese monumente in Sleeswyk-Holstein. Argeologiese opgrawings in Haithabu was 'n belangrike bydraer tot kennis van die Wikingtydperk se ekonomiese, kulturele en politieke geskiedenis. Verdere argeologiese ondersoeke, wat in 2002 met behulp van elektromagnetiese meetinstrumente gedoen is, het getoon dat Haithabu 'n beplande en dig beboude stad was. Haithabu is in 2018 saam met die Danewerk deur Unesco as wêrelderfenisgebied gelys.


</doc>
<doc id="35810" url="https://af.wikipedia.org/wiki?curid=35810" title="Peter Frampton">
Peter Frampton

Peter Frampton (gebore 22 April 1950 in Beckenham, Londen), is 'n Engelse musikant.


</doc>
<doc id="35821" url="https://af.wikipedia.org/wiki?curid=35821" title="Bakkie (voertuig)">
Bakkie (voertuig)

'n Bakkie (ook ligte afleweringswa of nutsvoertuig) is 'n ligte voertuig met 'n oop bak waarop 'n vrag vervoer kan word en geskei is van die kajuit. Dié soort voertuie staan onder verskeie benamings in ander lande bekend. In Australië en Nieu-Seeland staan die voertuie as 'n "ute" bekend (afkomstig van die Engels vir "Coupe utility") en in Amerika as 'n "pickup truck". Die Nissan 1400 is 'n sprekende voorbeeld van die tipe bakkie wat vir jare lank baie gewild was in Suid-Afrika Verskeie kajuitsoorte word in bakkies aangetref:



</doc>
<doc id="35829" url="https://af.wikipedia.org/wiki?curid=35829" title="Synergy">
Synergy

Synergy is 'n maatskappy wat deur die regering van Wes-Australië besit word. Synergy is Wes-Australië se grootste handelaar van energie met ongeveer 900 000 nywerheids-, kommersiële en huishoudelike kliënte met 'n totale jaarlikse inkomste van meer as $1,5 miljard (AUD).

Synergy verskaf kliënte wat aan die "South West Interconnected System (SWIS)" verbind is wat die gebied van Kalbarri in die noorde tot by Albany in die suide en Kalgoorlie in die ooste beslaan. Die maatskappy verkoop elektrisiteit aan huishoudelike en besigheidsgebruikers asook gas aan grootskaalse besighede.

Die primêre aktiwiteite van Synergy sluit in die aankoop van energie, bemarking en kliëntediens, die uitreik van rekenings en hantering van betalings. Synergy bestuur 'n kliënte dienssentrum en 'n beperkte telebemarkingsdiens. Verder word daar na groot kliënte se belange omgesien deur 'n span bestuurders wat aan sulke groot rekeninge toegewy is.

Synergy verkoop ook geakkrediteerde hernubare energie onder die "NaturalPower" en "EasyGreen" handelsname en verskaf ook 'n reeks dienste ten opsigte van energiedoeltreffendheid aan sy kliënte.




</doc>
<doc id="35831" url="https://af.wikipedia.org/wiki?curid=35831" title="Mundaring">
Mundaring

Mundaring (uitgespreek as man-dê-rieng) is sowat 34 km ten ooste van Perth langs die Great Eastern Highway geleë binne die "Shire of Mundaring" plaaslike regeringsgebied.

Die naam wat deur die Australiese inboorlinge aan die gebied gegee het, 'Mindah-lung' beteken "<nowiki>'</nowiki>n hoë plek" en is verengels na 'Mundaring'.

Die gebied word ook sterk verbind met die dam ten suide van die woongebied genaamd Mundaring Weir. Die Mundaring gebied word beskou as deel van die Perth Hills gebied en word as sodanig bemark deur toerisme instellings.


</doc>
<doc id="35833" url="https://af.wikipedia.org/wiki?curid=35833" title="Oranjeville">
Oranjeville

Oranjeville is 'n dorp in die noorde van die Vrystaat in Suid-Afrika. Die oord lê aan die oewer van die Vaaldam. Die dorp is na die Prinse van Oranje van Nederland vernoem en is gestig as 'n halfweghuis vir ossewaens tussen Heilbron, Frankfort en Vereeniging.



</doc>
<doc id="35834" url="https://af.wikipedia.org/wiki?curid=35834" title="Ventersdorp">
Ventersdorp

Ventersdorp is 'n dorp in die Noordwesprovinsie, in Suid-Afrika met sowat 4 200 mense. Ventersdorp is 53 km oos van Coligny en die N14 nasionale pad gaan deur die dorp. Eugène Terre'Blanche, stigter van die Afrikaner Weerstandsbeweging (AWB) is op die dorp gebore.

Ventersdorp is in 1866 as 'n NG gemeente gestig op die plaas Roodepoort en die dorp en gemeente is na die eienaar vernoem, Johannes Venter. Die plaas was naby die oorsprong van die Schoonspruit.

Die distrik is 3 550 km groot. Die ekonomie draai om bees- en mielieboerdery. Die graansilo's is van die grootste ter wêreld. Besproeiingswater word van 'n dam in die Rietspruit 10 km suid van die dorp verkry.

Daar is twee natuurreservate: Schoonspruit en 'n privaatreservaat, Makokskraal. Die plaaslike museum huisves 'n groot versameling gewere wat die Boere tydens die Tweede Vryheidsoorlog gebruik het en daar is ook 'n begraafplaas van dié soldate in die dorp. Daar is ook twee watermeule in Schoonspruit wat dateer uit die 1800's.




</doc>
<doc id="35836" url="https://af.wikipedia.org/wiki?curid=35836" title="Funchal">
Funchal

Funchal is sedert 1421 die hoofstad en grootste stad van die Madeiraeilande, 'n oorsese gebied van Portugal voor die kus van Afrika in die Atlantiese Oseaan. Die stad het in 2011 'n bevolking van 112 015 gehad en 'n oppervlakte van 76,14 km².


</doc>
<doc id="35837" url="https://af.wikipedia.org/wiki?curid=35837" title="George Town, Penang">
George Town, Penang

George Town is 'n stad in die weste van Maleisië, op die eiland van Penang. Die stad het 'n bevolking van sowat 511 000 in 2010.

Die lughawe is Penang Internasionale Lughawe. Die historiese stadskern van George Town is in 2008 deur UNESCO as 'n wêrelderfenisgebied gelys.



</doc>
<doc id="35838" url="https://af.wikipedia.org/wiki?curid=35838" title="Rooiwynkoek">
Rooiwynkoek

Rooiwynkoek (Duits "Rotweinkuchen") is 'n Kersfeeskoek wat sy oorsprong in Suidwes-Duitsland en die Elsas het. Die sagte roerdeeg vir hierdie spesialiteit (met eiers, botter, suiker en gesifte koekmeelblom as hoofbestanddele) word met besondere geursels soos vanieljesuiker, kaneel, gerasperde sjokolade, kakao en 1/8 liter droë rooiwyn (soms ook nog 'n glasie rum) verfyn. Die twee laasgenoemde bestanddele gee die kenmerkende donkerbruin kleur aan hierdie koek. 

Soos alle ander koeke is rooiwynkoek vanweë die baie hoë suikerprys oorspronklik net op die koffietafels van welgesteldes bedien. Eers vanaf die 19de eeu het koeke met die grootskaalse verbouing van suikerbiet in Europa ook vir gewone mense bekostigbaar geword. Rooiwynkoek het veral in die Kersfeestyd al hoe gewilder geraak en is sodoende ook met tipiese Kersfeesgeursels soos kardamom en kaneel verfyn. Immigrante het die resep ook na Noord-Amerika saamgeneem.

Resepte


</doc>
<doc id="35848" url="https://af.wikipedia.org/wiki?curid=35848" title="Anna-Maria Ravnopolska-Dean">
Anna-Maria Ravnopolska-Dean

Anna-Maria Ravnopolska-Dean, eintlik Anna-Maria Jordanova Ravnopolska-Dean (Bulgaars: Анна-Мария Равнополска-Дийн), is 'n harpspeleres en komponis. Sy is gebore in Sofia in Bulgarye. Sy het onder Liana Pasquali en Susann McDonald gestudeer. In 1993 het sy haar debuut in Carnegie Hall in die VSA gemaak.


</doc>
<doc id="35849" url="https://af.wikipedia.org/wiki?curid=35849" title="Lys van deelnemers aan die Slag van Bloedrivier">
Lys van deelnemers aan die Slag van Bloedrivier

Hier volg 'n lys van die manskappe in die Wenkommando, die Voortrekker-kommando wat na Dingaanstat opgeruk het, die Gelofte afgelê het, en aan die Slag van Bloedrivier deelgeneem het. Die Wenkommando het na Dingaanstat opgeruk weens die moorde op Piet Retief en sy geselskap, en die Bloukransmoorde kort daarop. Die lys van manskappe is enkele dae na die Slag van Bloedrivier naby Dingaanstat opgestel.











</doc>
<doc id="35859" url="https://af.wikipedia.org/wiki?curid=35859" title="Rio Tinto">
Rio Tinto

Rio Tinto is 'n multinasionale mynbougroep wat in 1873 gestig is. Dit is die derde grootste steenkoolmaatskappy in die wêreld teen 2008. Sedert 1995 is Rio Tinto 'n dubbelgenoteerde maatskappy. Rio Tinto Limited, voorheen bekend as Conzinc Riotinto of Australia (CRA) is op die Australiese beurs genoteer en Rio Tinto plc (voorheen RTZ) is op die Londense asook die New Yorkse beurse genoteer. Die twee maatskappye word as 'n enkele ekonomiese eenheid bestuur deur 'n gesamentlike raad met 'n aandeel in elke maatskappy wat die eienaar dieselfde stemreg en reg op diwidende verleen. RTZ aandeelhouers het sowat 76,7 persent van die nuwe eenheid uitgemaak wat hoofsaaklik uit Londen bestuur word.

Beide die firma Rio Tinto en sy naam is afkomstig vanaf suidelike Spanje waar die Tintorivier (Spaans vir "rooi rivier") die ligging was van 'n antieke myn wat koper verskaf het aan die Fenisiërs, die Antieke Grieke, die Kartage en die Romeinse Ryk. Die water is rooi as gevolg van die hoë suurgehalte vanweë die besoedeling wat deur die afloop van die myne veroorsaak word.

In 1873 het N M Rothschild & Sons van Londen en de Rothschild Frères van Parys met ander beleggers saamgespan om die Spaanse regering se nie-winsgewende Rio Tintomyne aan te koop. Die nuwe eienaars het die maatskappy herstruktureer en dit in 'n winsgewende maatskappy omskep. Vanaf 1877 tot en met 1891 was die Rio Tintomyn die wêreld se voorste koperprodusent. Teen 1905 was die Rothschild se belange in Rio Tinto meer as 30 persent. Alfred Milner was vir 'n tydjie lank die voorsitter gewees voor die Eerste Wêreldoorlog.

Tydens die Spaanse Burgeroorlog (1936-39) het Rio Tinto verskeie piriete op krediet verkoop wat Generaal Franco in staat gestel het om met Duitsland handel te dryf en oorlog teen Republikeinse Spanje te voer. Die Britse belegging in Spanje was ook een van die hoofoorwegings vir Britse betrokkenheid by die Spaanse burgeroorlog. In 1962 het die Britse Rio Tinto Maatskappy 'n meerderheidsaandeel in Consolidated Zinc, 'n Australiese maatskappy bekom, en is die naam verander na Rio Tinto-Zinc Corporation (RTZ). Die Australiese maatskappy se naam is verander na Conzinc Riotinto of Australia (CRA) maar het bly voortbestaan as 'n afsonderlike eenheid met 'n groeiende deel van sy aandele in besit van die Australiese publiek. Die huidige dubbelgenoteerde maatskappystruktuur is in 1995 geskep.

In Junie 2000 het Rio Tinto 'n $2,8 miljard aanbod gemaak vir die oorname van Australiese yster- en uraanontginningsmaatskappy North Limited. In 1999 het North aansoek gedoen om Rio Tinto se Pilbara spoornetwerk vir openbare toegang oop te stel. In Augustus 2000 het die Australiese regering by monde van die "Australian Competition and Consumer Commission" aangekondig dat hulle nie enige beswaar gehad het teen die oorname nie en is die oorname in Oktober van daardie jaar voltooi.

Op 14 November 2007 het Rio Tinto 'n Kanadese aluminium-maatskappy, Alcan Inc, vir $38,1 miljard aangekoop. Alcan se hoof uitvoerende beampte, Dick Evans, is steeds die bestuurder van die nuwe afdeling wat herbenoem is tot Rio Tinto Alcan met sy hoofkwartiere in Montreal.

Op 8 November 2007 het die mededingende mynboumaatskappy, BHP Billiton aangekondig dat hulle van plan is om 'n aanbod te maak om die Rio Tinto maatskappyegroep te koop. Hierdie aanbod is deur die raad van Rio Tinto van die hand gewys omdat dit volgens hulle die maatskappy beduidend onderwaardeer het. 'n Verdere poging is deur BHP Billiton geloods om 'n vyandige oorname te doen, maar is om dieselfde rede deur aandeelhouers van die hand gewys. Intussen het die maatskappy Chinalco (in Sjinese regeringsbesit) en die Amerikaanse aluminiumvervaardiger Alcoa, 'n 12% belang in Rio Tinto se Londense genoteerde aandele bekom, 'n skuif wat 'n stokkie voor BHP Billiton se oornamepoging kon steek of dit baie meer ingewikkeld sou maak. In die ses maande vanaf 1 November 2007 tot 1 April 2008 het Rio Tinto se daaglikse sluitingsprys op die New Yorkse aandelebeurs met 16% gestyg. Billiton het hulle aanbod op 25 November 2008 onttrek vanweë die wêreldwye resessie.

'n Aandeelhouding van 14,99% van Rio Tinto se aandele deur Chinalco is op 24 Augustus 2008 deur die Australiese regering goedgekeur.

Die groep produseer 'n aantal minerale in hulle verskeie afdelings:

Rio Tinto is die alleeneienaars van "Hammersley Iron", wat verskeie myne in Wes-Australië óf ten volle bedryf en besit óf in samewerking met ander maatskappye bedryf. Van hulle noemenswaardige vennote in sommige projekte sluit verskeie Chinese maatskappye in.

Rio Tinto besit ook 53% van "Robe River Iron Associates" en 59% van die "Iron Ore Company of Canada".

Yster het ongeveer 18% tot die maatskappy se omset in 2003 bygedra en was verantwoordelik vir 36% van die groep se winste. Die maatskappy is die wêreld se tweede grootste produsent van ystererts. Verdere ysterertsmyne word tans te Simandou in Guinee ontwikkel.

Die koperafdeling produseer nie slegs koper nie, maar ook 'n betekenisvolle hoeveelheid goud uit sy myne in Australië, Indonesië, Suid-Afrika, Chili en die V.S.A., sommige van hierde in vennootskap met ander maatskappye. Die groep besit 
"Kennecott Utah Copper Corporation". Die kopergroep was verantwoordelik vir 23% van die maatskappy se omset (waarvan 55% uit koper was en die oorblywende inkomste uit goud was) en 32% van die winste in 2003.

Die maatskappy se energiegroep sluit steenkoolmyne in Australië (Rio Tinto Coal Australia) en Noord-Amerika in en Energy Resources of Australia, wat die Ranger Uraanmyn naby Kakadu Nasionale Park in Australië bedryf. Die energiegroep bedryf ook die Rossing uraanmyn in Namibië. Hierdie groep het 20% bygedra tot die groep se omset en 11% van die winste.

Die nywerheidsmineraalgroep ontgin talk, titaandioksied, tafelsout, boraks onder andere. Hierdie bedrywe is regoor Australië], die V.S.A. en Afrika versprei. Die groep het 15% tot die maatskappy se omset bygedra en 11% van sy inkomste.



</doc>
<doc id="35861" url="https://af.wikipedia.org/wiki?curid=35861" title="Aurora-nagslang">
Aurora-nagslang

Die Aurora-nagslang ("Lamprophis aurora") is 'n nie-aggressiewe wurgslang wat in Suid-Afrika aangetref word. Die slang is hoofsaaklik snags aktief en kan uitgeken word aan die kenmerkende geel-oranje streep op sy rug.

"Lamprophis aurora" kan tot 'n maksimum lengte van 90 cm groei, maar korter lengtes rondom 60 cm is meer algemeen. Onvolwasse slange lyk op die kousbandjie en het 'n opvallende oranjebruin kleur, wat verdonker tot olyfgroen namate hulle ouer word.

Die slang word aangetref op die grond in grasvelde, beboste kusgebiede en fynbosgebiede; hulle waag dit nie in bome nie. Hulle word ook naby mense se wonings aangetref. Die slang se gewildheid as troeteldier, wat beteken dat dit in isolasie aangehou word, asook stedelike uitbreiding en boerebedrywighede vorm 'n bedreiging vir die slang. Natuurlike bedreigings sluit ander slange en roofvoëls in.

Volwasse Aurora-nagslange eet hoofsaaklik klein knaagdiere, terwyl jong slange se dieet tot akkedisse beperk is.

Die wyfie lê 5 tot 12 eiers vroeg in die somer. Die eiers broei in Desember tot Januarie uit en die kleintjies het 'n gemiddelde lengte van 20 cm. 




</doc>
<doc id="35869" url="https://af.wikipedia.org/wiki?curid=35869" title="Bruin huisslang">
Bruin huisslang

Die bruin huisslang ("Lamprophis fuliginosus") is 'n onskadelike wurgslang wat in Suider-Afrika aangetref word.

Soos sy naam aandui, het hierdie slank, gespierde slang 'n bruin kleur, wat kan wissel tussen roesrooi tot lig- en donkerbruin, afhangende van die gebied waarin dit woon. Ou slange is by uitstek donkerbruin. Sy skubbe is glad en blink en sy onderkant is 'n vuil wit. 'n Verdere kenmerk is twee bleek, geel of roomkleurige strepe langs die kante van die kop. Volwasse slange het 'n gemiddelde lengte van ongeveer 60 cm, alhoewel slange van 90 cm en ook 1,2 m al waargeneem is.

Die bruin huisslang is 'n grondlewende slang en kom algemeen in Suider-Afrika voor. Dit word veral, soos die naam weggee, naby mense se woonplekke aangetref, waar hulle onder klippe en in ander klipagtige gebiede woon. Die verspreiding van die slang is waarskynlik aan die toeneem, as gevolg van die onopsettelike vervoer deur mense (tydens die vervoer van ander goedere).

Dié slange vreet hoofsaaklik muise en rotte, maar wanneer hierdie knaagdiere nie beskikbaar is nie, sal dit ook padda's, akkedisse, voëls en eiers vreet. Jong slange vreet hoofsaaklik akkedisse. Die bruin huisslang is klein, maar kragtig: wanneer 'n rot gevang word, sal die slang dit met sy kake gryp en sy liggaam rond die rot krul en dit wurg. Na die rot gevrek het, ontspan die slang sy greep en word die prooi halsoorkop gevreet.

Hulle voorliefde vir rotte en muise beteken dat hulle nuttig is vir die mens. Die slang is aggressief wanneer hy vasgekeer word, maar kan maklik getem word en in gevangenskap geteel word. Dit is 'n gewilde troeteldier, maar soos met ander Suid-Afrikaanse slange, benodig die eienaar 'n lisensie om die slang te mag aanhou. Alhoewel dit 'n algemene slang is, word dit deur die Wes-Kaapse Natuurbewaring as 'n bewaarde spesie geklassifiseer. Die slang se natuurlike bedreigings sluit groter slange en roofvoëls in, veral uile, wat ook snags aktief is.

Die wyfie lê 6 tot 25 eiers in die vroeë somer, tydens November en Desember, tussen kompos of ander bedorwe plantafval. Die eiers broei na 50 tot 80 dae uit.




</doc>
<doc id="35882" url="https://af.wikipedia.org/wiki?curid=35882" title="Falun">
Falun

Falun [ˈfɑːlʉn] is 'n stad in die provinsie Dalarnas län (Sentraal-Swede) met 36 447 inwoners. Die stad is die administratiewe setel van die gelyknamige munisipaliteit met 55 000 inwoners en vorm saam met die buurstad Borlänge 'n metropolitaanse gebied met 'n bevolking van naastenby 100 000. 

Falun het vanweë sy kopermyne 'n belangrike rol in die ekonomiese geskiedenis van Swede gespeel en is nog steeds 'n beduidende nywerheidsstad en dienstesentrum, alhoewel die plaaslike myn in 1992 gesluit is. Falun se kopermyn, werkerskwartiere en nywerheidsgebiede in 2001 deur die UNESCO tot wêrelderfenisgebied verklaar. 18de eeuse kantoorgeboue op die mynterrein huisves tans die Stora Kopparberget Museum wat modelle van die myn asook versamelings van minerale en kopermunte vertoon.

Falun was vroeër die hoofkwartier van die Sweedse maatskappy "Stora" of "Stora Kopparberget" - die oudste industriële sakeonderneming ter wêreld waarvan die voorloper reeds in 'n biskoplike dokument uit die jaar 1288 en 'n koninklike oktrooi van 1347 genoem word. "Stora Kopparberget" het in 1888 'n beperkte maatskappy geword (met houtverwerking en metale as sy hoofbelange) en in 1998 met die Finse maatskappy "Enso" saamgesmelt tot "Stora Enso".

Tradisionele nywerhede, wat steeds bewaar gebly het, is die vervaardig van die sogenaamde Falun-rooi Sweeds: "Falun rödfärg" of "faluröd"), 'n kleur wat van koperoksied gemaak word. Die fasades van Sweedse houthuise word al eeue lank met hierdie kleur geverf.

Vandag vorm masjienbou, chemiese en tekstielnywerhede die ekonomiese basis van Falun. Die stad is daarnaas 'n gewilde wintersportoord en was 'n kandidaatstad vir die Olimpiese Winterspele in 1988. Die skiwêreldkampioenskap van die jaar 1993 het op Falun se Lugnet-wintersportterrein plaasgevind.


</doc>
<doc id="35896" url="https://af.wikipedia.org/wiki?curid=35896" title="Congress of the People">
Congress of the People

Die Congress of the People (Cope, "Kongres van die mense") is 'n Suid-Afrikaanse politieke party wat in 2008 gestig is deur voormalige lede van die African National Congress. Die party word gelei deur voormalige ANC-lede Mosiuoa Lekota, Sam Shilowa en Mluleki George en het deelgeneem aan die 2009-verkiesing. Die party se totstandkoming is aangekondig na 'n nasionale byeenkoms in Sandton op 1 November 2008 en is amptelik tydens 'n kongres gestig in Bloemfontein op 16 Desember 2008. Die naam herinner aan die 1955-kongres, ook getiteld "Congress of the People", waartydens die Vryheidsmanifes deur die ANC en ander partye aangeneem is.

Die party se oogmerk is om die Suid-Afrikaanse Grondwet te beskerm.




</doc>
<doc id="35897" url="https://af.wikipedia.org/wiki?curid=35897" title="Löfbergs Lila">
Löfbergs Lila

Löfbergs Lila is 'n Sweedse koffievervaardiger wat sy hoofkwartier in Karlstad het. Die maatskappy is in 1906 deur drie broeders – Josef, Anders en John Löfberg – gestig. Hulle het binnekort elf verskillende soorte koffie aangebied, waarvan die gewildste met sy lila verpakking as naamgewer vir die hele maatskappy gedien het.

Vandag is "Löfbergs Lila" een van die grootste maatskappye in die Nordiese lande wat koffie rooster met sowat 200 werknemers en 'n markaandeel van 20 persent in Swede (1999). Die maatskappy is nog steeds in familiebesit en word deur die derde- en vierde-generasie-eienaars bestuur. 'n Boodskap en die handtekening van Kathrine Löfberg (vierde generasie), wat tans as bemarkingbestuurder fungeer, verskyn op elke verpakking van "Löfbergs Lila"-koffie. Die hoofkantoor en een van die koffieroosters is in Karlstad gesetel. 'n Tweede koffierooster is in Viborg in Denemarke opgerig. "Löfbergs Lila" is ook die eienaar van die teevervaardiger "Kobbs".

"Löfbergs Lila" tree op as borg vir die yshokkiespan "Färjestads BK" en die stadion "Löfbergs Lila Arena".



</doc>
<doc id="35898" url="https://af.wikipedia.org/wiki?curid=35898" title="Aldred-gebou">
Aldred-gebou

Die Aldred-gebou (Frans: "Édifice Aldred", Engels: "Aldred Building"; dit staan ook as "Édifice La Prévoyance" bekend) was die eerste moderne wolkekrabber in Montreal (provinsie Quebec, Oos-Kanada) wat tussen 1929 en 1931 in die historiese stadskern (Vieux-Montréal) opgerig is. Die gebou in die Art Déco-styl het 'n hoogte van 90 meter (316 voet) met 23 verdiepings en is op die plein Place d'Armes tussen die Saint-Jacques- en Notre-Dame-strate geleë. Die gebou se totale kantooroppervlakte is 238 946 vierkante voet.
Die wolkekrabber is deur die argitek Ernest Isbell Barott van die praktyk "Barott & Blackader" ontwerp en teen 'n koste van meer as CDN$ 2,8 miljoen in opdrag van die internasionale finansiële maatskappy "Aldred and Company Limited" met sy setel in New York gebou. Barott se ontwerp, wat baie op dié van die New Yorkse Empire State-gebou lyk, was daarop gemik om 'n moderne kantoorgebou te skep wat by die historiese plein se boustyl sou inpas. Hy het vir 'n kenmerkende ziggoerat-styl gekies waarby die wolkekrabber op die 8ste, 13de en 16de verdieping trapsgewys smaller word sodat meer lig na die plein kan deurdring. Die gebou weerspieël met sy katedraalagtige massa en vorm die Notre-Dame-basiliek wat oorkant lê, en net soos vir ander bouwerke in die omgewing is ook vir die Aldred-gebou kalksteen as hoofsaaklike boumateriaal gebruik.

Volgens 'n plaaslike regulasie was die maksimum hoogte van geboue op openbare pleine beperk tot 200 voet, tog het Barott voordeel getrek uit 'n klousule van 1929 wat voorsiening vir uitsonderings gemaak het, mits aan bepaalde vereistes voldoen is.


</doc>
<doc id="35899" url="https://af.wikipedia.org/wiki?curid=35899" title="Tom Jenkins">
Tom Jenkins

Tom Jenkins (1883, Paarl - 1966, Durban) was 'n burgemeester van Pretoria en Margate. Tom Jenkinsrylaan in Pretoria is na hom vernoem.

Jenkins is in 1883 in die Paarl gebore en het in 1889 saam met sy ouers na Pretoria verhuis. Van 1907 tot 1913 was hy sekretaris van die Transvaal-museum. Hy het ook vir die Departement Binnelandse Inkomste gewerk en was voorsitter van die belastingbetalingsvereniging van Rietondale. Later was hy eers Arcadia se verteenwoordiger op die stadsraad en toe ook vir Riviera en Rietondale. In 1944 het hy burgemeester van Pretoria geword.

Jenkins het grond wat hy aan die noordehelling van Meintjieskop besit het aan die owerheid verkoop om by die Libertas-landgoed in te lyf. 'n Verkoopsvoorwaarde was dat die bestaande voetpaadjie oor die nek tot 'n volwaardige pad ontwikkel sou word. Dié pad wat gedurende die Tweede Wêreldoorlog deur Italiaanse krygsgevangenes gebou is sou later as Tom Jenkinsrylaan bekend staan.

Nadat Jenkins afgetree het, het hy na Margate verhuis waar hy in 1946 burgemeester van die dorp geword het. Hy is in 1966 in Durban oorlede.


</doc>
<doc id="35900" url="https://af.wikipedia.org/wiki?curid=35900" title="Meintjieskop">
Meintjieskop

Meintjieskop of Meintjeskop is 'n koppie in Pretoria. Die Uniegebou is teen die suidehang van Meintjieskop geleë.

Meintjeskop is vernoem na Stephanus Jacobus Meintjes wat van Graaff-Reinet na Pretoria gekom het. Meintjes het 'n gedeelte van die ou plaas Elandsfontein, wat oorspronklik aan Marthinus Wessel Pretorius behoort het, op 7 April 1865 vir £2 400 van Andries du Toit gekoop. Du Toit het die grond waar die Uniegebou vandag staan uit die boedel van Gerrit Bronkhorst gekoop. Oorspronklik is daar na "Meintjes se kop" verwys, maar reeds in 1870 het dit as Meintjeskop bekend gestaan.

Tydens die Tweede Vryheidsoorlog is 'n konsentrasiekamp op Meintjieskop opgerig. Die kamp wat inwoners van die oorvol Irenekamp sou huisves, is op 11 Januarie 1902 aangelê. As konsentrasiekamp het Meintjeskop-kamp die voordeel gehad dat die kamp binne die kordon van blokhuise, wat Pretoria omring het, geleë sou wees en dat dit van die dorp se sanitêre geriewe gebruik sou kon maak. Die kamp is deur majoor Hoskins net onderkant die waghuis "Johnston’s Redoubt" uitgelê. Die Meintjeskop-kamp is op 15 Desember 1902 gesluit.

Nadat Pretoria aangewys is as die administratiewe hoofstad van die Unie van Suid-Afrika het die Transvaalse regering voorbereiding begin tref vir die bou van 'n nuwe gebou om die administrasie te huisves. Die argitek van die Uniegebou, Sir Herbert Baker, is vry teuels gegee wat betref die kies van 'n terrein vir die oprigting van die nuwe gebou. Met inagname van die hoë ideale wat met die gebou geassosieer is het Baker 'n terrein in die koppies om Pretoria ondersoek eerder as om bestaande staatseiendom in die destydse Markstraat, vandag Paul Krugerstraat, te gebruik. Twee terreine wat oor die stad uitkyk het ideaal geblyk. Een was op die plat bokant van een van die koppies suid van die dorp en die ander 'n nou platform halfpad teen die suidelike hang van Meintjieskop. Die plek en posisie van die Meintjieskop terrein het Baker herinner aan Segesta in noordwes Sisilië, Italië, waar 'n tempel en teater geleë is en Agrigentum, aan die suidkus van Sisilië waar 'n ry tempels uitkyk oor die Sisiliaanse see. Meintjieskop se ligging naby "Government House" en die hart van Pretoria het gemaak dat Baker dié terrein gekies het in sy aanbeveling aan Generaal Jan Smuts wat hom onmiddellik versoek het om voort te gaan om sy voorlopige sketse verder te ontwikkel.

Die hoeksteen is in November 1910 gelê, kort na die stigting van die Unie van Suid-Afrika. Dit het 1 265 werkers meer as drie jaar geneem om die gebou wat in 1913 teen 'n koste van £1 310 640 te bou.


</doc>
<doc id="35901" url="https://af.wikipedia.org/wiki?curid=35901" title="Swan Bells">
Swan Bells

Die Swan Bells () is 'n stel van agtien klokke wat in 'n doelgemaakte 82,5 meter hoë kloktoring uit koper en glas in Perth, Wes-Australië hang. Die klokke ontneem hulle naam van die Swanrivier waarop die toring uitkyk. Die stel van sestien klokke met twee bykomend chromatiese note, is een van die grootste stel wissellui-klokke ter wêreld.

Twaalf van die stel is geskiedkundige klokke vanaf die St Martin-in-the-Fields-kerk in Trafalgarplein in Londen; ses ander, wat meer onlangs by die Whitechapel-klokgietery gegiet, rond die stel af. Die St Martin-in-the-Fields-klokke is aan die staat van Wes-Australië geskenk as deel van die dubbele eeufeesvieringe en die bykomende klokke is gegiet na 'n skenking van metaal wat in Wes-Australië ontgin word. Die ses nuwer klokke sluit vyf klokke in wat aan die Universiteit van Wes-Australië, die stad Perth en die mense van Wes-Australië deur die stad Londen, die stad van Westminster en 'n konsortium van Britse en Australiese mynmaatskappye geskenk is en dan nog 'n klok wat deur die Wes-Australiese regering laat vervaardig is.

'n Paadjie wat uitgevoer is met keramiekteëls omring die toring. Hierdie teëls kom uit bykans elke skool in Wes-Australië en is alfabeties gerangskik volgens die skole se name. Elke skool se teël het die name van die studente op wat in die jaar 1999 daar skool gegaan het. Elke kind het sy of haar naam self daarop geskryf.

Die toring is sedert sy opening op 10 Desember 2000 'n groot toeriste trekpleister in die stad en is deur byna 1 miljoen mense besoek.

Die St Martin-in-the-Fields-klokke kan teruggespoor word tot voor die 14 eeu. Hulle is in die sestiende eeu oorgegiet op bevel van Koningin Elizabeth I en weer tussen 1725 en 1770 deur die lede van die Rudhall familie uit Gloucester.
Die klokke moes in 1988 hergegiet word en toe weer gestem en gerestoureer by Londen se Whitechapel-klokgietery en aan Wes-Australië geskenk. Hulle is seldsaam in die opsig dat hulle van die min stelle koninklike klokke is en omdat hulle die enigste stel sover bekend is wat ooit Engeland verlaat het. Die klokke het blykbaar gelui in die tyd toe die ontdekkingsreisiger, James Cook, vertrek het op sy vaart om kolonies in Australië te vestig.

Die toring is ontwerp deur die plaaslike argitekte Hames Sharley. Die 18 klokke het 'n gesamentlike gewig van meer as nege ton en wanneer dit gelui word, oefen dit beduidende kragte op die struktuur uit. Om die nodige sterkte te verkry is die ses verdieping hoë uit gewapende beton vervaardig wat in plek gegiet is. Die klokkamer is ontwerp in oorleg met die struktuuringenieursfirma ARUP.

Klankdigte hortjies en deure word gebruik om die klank te demp en die klank in die rigting van die stad of die rivier te rig soos verlang.

Die glasbedekte spits van die toring is ontwerp met speke wat horisontaal uit 'n sentraal geleë as uitsprei en afneem in wydte soos dit na die punt styg. Die soliede staalkolomme van die spits is reghoekig en die beton klokkamer is omvou met 30-m hoë kopersuile en glas.

Die herontwikkelde Barrack-plein gebied wat om die toring geleë is sluit in waterpoele en kafees, restourante en winkels asook fiets- en voetgangerpaaie.

Die gebou wat 5,5 miljoen Australiese dollar gekos het was bedoel om die nuwe millennium te vier maar die regering van die tyd en die destydse Premier van Wes-Australië, Richard Court, het baie kritiek uit plaaslike geledere verduur met die mense wat dit 'n vermorsing van geld genoem het. Dit bly egter een van die enigste millennium projekte wat betyds en binne begroting voltooi is en nog steeds oop is.


</doc>
<doc id="35909" url="https://af.wikipedia.org/wiki?curid=35909" title="Joelfees">
Joelfees

Die Joelfees is 'n Noord-Europese sonnewendingsfees wat oorspronklik tussen 23 Desember en 6 Januarie gevier is. Die dae voor en na 21 Desember is die wintersonstilstand in die Noordelike Halfrond waartydens die dag- en naglengte nouliks verskil. Eers vanaf 25 Desember begin die daglengtes weer rek.

Die ou Voor-Christelike fees het sy naam in die Skandinawiese tale ook aan die huidige Kersfees verleen wat hier "Jul" genoem word. Ook Engels ("Yule", "Yuletide") en Noordfries ("Jül") het hierdie Germaanse naam bewaar.

Die Gotiese kalenderfragment "Codex Ambrosianus A" uit die 6de of 7de eeu n.C. bevat die oudste verwysing na die term Joel. Die fragment beskryf die einde van Oktober en die maand November, waarby die Novembermaand die opskrif "Naubaimbair: fruma Jiuleis" dra. Hierdie titel kan óf as "November: Die eerste Joelmaand" óf as "November: Die maand voor Joelfeestyd" vertaal word. Die term "Prosabbaton" in die Evangelie volgens Markus is in hierdie fragment as "fruma sabbato" vertaal. Daarnaas dui ook die Oudengelse benaming vir Januarie, "æftera Geola", in hierdie rigting. 

In Oudnordies het die terme "Júl" en "Jól" bestaan, wat in Fins as leenwoorde ("juhla" en "joulu") oorgeneem is. "Juhla" het 'n meer algemene betekenis en kan na enige fees verwys, terwyl "Joulu", wat eers later uit Noord-Germaans ontleen is, steeds die spesifieke betekenis "Kersfees" gehad het. In sy wyer betekenis was die begrip "jól" 'n algemene sinoniem vir "feesmaal" soos in "Hugins jól" ("die drinkfees van die raaf").

In die Voor-Christelike tydperk is die Joelfees in die Midwinternag met die bring van offers gevier. Verwante terme is "jóln" (onsydige meervoudsvorm, "Gode") en "Jólnir" (letterlik "Heer van die Gode", moontlik ook "Heer van die Jólfees"), een van die benamings waaronder Odin (Oðinn) bekend gestaan het. Volgens die "Flateyarbók" het die Heidense Germane die Joelfees ter ere van Oðinn gevier, maar ons het tans min kennis oor die presiese rol wat hierdie Godheid by die Joelfees gespeel het. Die etimologiese afleiding is betwisbaar. 'n Ander afleiding beskou Joel as 'n term wat nou verwant is met "él" ("sneeujag").


</doc>
<doc id="35910" url="https://af.wikipedia.org/wiki?curid=35910" title="Porsanger">
Porsanger

Porsanger (amptelik Porsanger kommune; Noordsamies Porsáŋggu gielda, Kwenies Porsangin komuuni) is 'n munisipaliteit (Noors: "kommune") in die provinsie ("fylke") Finnmark (Noord-Noorweë). Dit grens in die noordweste aan Kvalsund en Måsøy, in die noorde aan Nordkapp, in die ooste aan Lebesby, in die suide aan Karasjok en in die weste aan Alta. Volgens sy oppervlakte is Porsanger, wat na die plaaslike Porsangen of Porsangerfjord vernoem is, die derde grootste munisipaliteit in Noorweë.

Porsanger is die enigste munisipaliteit in die land wat drie ampstale en drie kulture erken - Samies, Kwenies en Noors. Dit maak ook deel uit van die Samiessprekende administratiewe streek.

Die grootste nedersetting, Lakselv aan die Porsangerfjord, dien ook as die administratiewe sentrum.


</doc>
<doc id="35912" url="https://af.wikipedia.org/wiki?curid=35912" title="McCain Foods Limited">
McCain Foods Limited

McCain Foods Limited is 'n Kanadese maatskappy in privaatbesit wat in 1957 deur die broeders Harrison en Wallace McCain in Florenceville (provinsie Nieu-Brunswick) gestig is. McCains is die grootste vervaardiger van bevrore slaptjips ("french fries" of "pommes frites") en ander oondklaar diepvrieskos ter wêreld.

Die maatskappy het 18 000 werknemers in diens en beskik oor 41 vervaardigingsaanlegte in twaalf lande wat oor ses vastelande strek. McCain Foods verwerk elke uur sowat een miljoen pond aartappelprodukte en verkoop wêreldwyd een derde van alle diepbevrore aartappelprodukte in meer as 160 lande. In 2000 het McCain Foods Irvin & Johnson se verwerkte voedsel-afdeling met 'n slaptjipfabriek in Delmas (provinsie Mpumalanga) asook twee verwerkingsaanlegte vir bevrore groente in Bedfordview (Johannesburg) oorgeneem en sodoende tot die Suid-Afrikaanse mark toegetree. Sy besighede in die land word deur "McCain Foods SA (Pty) Ltd." bedryf.

Volgens die Kanadese dagblad "The Globe and Mail" se "Report on Business" was McCain Foods ten opsigte van sy verkope in 2014 die 19de grootste Kanadese maatskappy in privaatbesit.


</doc>
<doc id="35914" url="https://af.wikipedia.org/wiki?curid=35914" title="Delmas">
Delmas

Delmas is 'n boerderydorp in die Suid-Afrikaanse provinsie Mpumalanga, oos van Johannesburg. Die plaaslike boerderye produseer mielies, koring, aartappels en hoenders.

Die dorp is in 1907 op die plaas Witklip uitgelê. Sy eienaar, Frans-gebore Frank Dumat, het besluit om die nedersetting "de le mas" ("van die klein plaas") te noem.

Die distrik is 5 500 km groot.




</doc>
<doc id="35915" url="https://af.wikipedia.org/wiki?curid=35915" title="Lola Pagnani">
Lola Pagnani

Lola Pagnani (* 3 April 1972) is 'n Italiaanse aktrise en danseres.

Lola Pagnani is as Anna Lola Pagnani Stavros en dogter van die outeur en draaiboekskrywer Enzo Pagnani in Rome gebore. Op die ouderdom van 17 jaar het sy in Parys 'n graad in kontemporêre dans behaal. Sy was die "prima ballerina" van die dansgroep Momix tydens hulle wêreldtoernooi en het by die choreografie van die "Cirque du Soleil" in Montreal saamgewerk. Sy was die "prima ballerina" van München se operahuis onder regie van Lina Wertmüller en die dirigent Giuseppe Sinopoli. Sy het daarna 'n graad by die "Alvin Ailey American Dance Theater" in New York behaal. Hier het sy later ook toneelkuns by die HB Studio gestudeer en vervolgens na Italië teruggekeer.

In haar geboorteland het sy begin om met die groot name van die Italiaanse en internasionale toneel- en rolprentbedryf saam te werk, waaronder Ettore Scola, Giulio Base en Lina Wertmüller. Daarnaas het sy ook in produksies onder regie van Spike Lee, John Turturro en Abel Ferrara gespeel. 

In Italië het sy saam met Tulio Solenghi en Riccardo Garrone in advertensie-rolprente vir die koffievervaardiger "Lavazza" opgetree en gedurende twee opeenvolgende jare vir die onderhoudprogram "Maurizio Costanzo Show" gewerk. Sy is daarnaas uitgenooi om saam te werk met Enrico Montesano, Marco Columbro, Barbara De Rossi, Blas Roca Rey, Enrico Brignano, Nino Manfredi, Vittorio Gassman en Shelley Winters. Onder persoonlike toesig van Shelley Winters het Lola Pagnani by die "Actor's Studio" in Los Angeles gestudeer. Hier het sy ook saam met Teddey Sherman 'n privaatopleiding gevolg.

In New York het sy vir die televisiemaatskappy "Rai International" by verskeie televisieprogramme gewerk en as gasvrou van die program "PoP Italia" opgetree. Sy het daarnaas ook met Gianni Battistoni se tydskrif "Associazione Via Condotti" saamgewerk.

Haar nuutste projek is 'n dokumentêr wat sy saam met die Amerikaanse produsent en regisseur Melissa Balin gaan maak, "Women Seeking Justice". Dit sal stories oor ongeregtigheid dwarsoor die wêreld behandel en is onder meer deur haar persoonlike ervaring as slagoffer van 'n "Camorra"-komplot geïnspireer. 

Lola Pagnani is vloeiend in Italiaans, Frans, Spaans en Engels.






</doc>
<doc id="35916" url="https://af.wikipedia.org/wiki?curid=35916" title="Florenceville-Bristol">
Florenceville-Bristol

Florenceville-Bristol is 'n Kanadese munisipaliteit in die administratiewe distrik ("comté/county") Carleton in die weste van die provinsie Nieu-Brunswyk. Die munisipaliteit is op 1 Julie 2008 met die samesmelting van die naamgewende dorpe Florenceville en Bristol gevorm.

Florenceville het oorspronklik bekend gestaan as "Buttermill Creek". In 1855 het die luitenant-goewerneur Lemuel Allan Wilmot die dorp ter ere van Florence Nightingale, 'n heldin van die Krimoorlog, hernoem. Bristol se oorspronklike name was "Shiktehawk" en later "Kent Station". Die huidige naam is ter ere van ene mnr. Davis, wat as hoof van die spoorwegstasie in Bristol (Verenigde Koninkryk) gefungeer het, aan die dorp gegee.

Florenceville-Bristol is in die vallei van die St. John-/Saint-Jean-rivier geleë, sowat 90 kilometer noord-wes van Fredericton.

Die dorp behels twee hoofsaaklike buurte. Florenceville is aan weerskante van die rivier geleë, tog strek sy sentrum langs die linkeroewer. Soos sy naam reeds aandui, lê Florenceville-East/-Est oos daarvan. Bristol lê aan die rivier se linkeroewer, 3,5 kilometer noord-oos van Florenceville.




</doc>
<doc id="35919" url="https://af.wikipedia.org/wiki?curid=35919" title="Geskiedenis van Afrikaans">
Geskiedenis van Afrikaans

Die geskiedenis van Afrikaans is verweef met die geskiedenis van Nederlands in Suid-Afrika. Die erkenning van Nederlands as amptelike taal, of ook die miskenning van die taal onder Britse gesag, was per definisie 'n erkenning of miskenning van Afrikaans. Daarbenewens het Afrikaans en Nederlands lank in 'n harmonieuse verhouding geleef; in 'n taalsituasie wat as diglossie bekend staan.

Dekades voor die vestiging van 'n Nederlandse kolonie aan die suidpunt van Afrika het Kaapse Khoin-Khoin reeds kennis gemaak met Seemansnederlands. Besoeke van seevaarders soos Van Linschoten (in 1583) en De Houtman (in 1595) aan die Kaapse kus is gedokumenteer. Die vroegste vorm van Afrikaans, Khoi-Afrikaans as aanleerderstaal of "trade jargon" ('n eenvoudige verkeerstaal wat kommunikasie tussen seevarende Europeërs en inheemses vergemaklik het), is dus nog voor die begin van die 17de eeu aan die Kaap gebesig. 

Vanaf 1652 het hoofsaaklik Nederduitse en Hoogduitse immigrante hulle aan die Kaap gevestig. Die Nederlanders (of Nederduitsers) het hulself destyds as 'n Duitse/Dietse volk beskou en het ook as "Duitsmanne", "Duismanne" of "Duusmanne" bekend gestaan. Ook sou Franse Hugenote, Engelse, Portugese, Skandinawiërs en Maleiers hulle aan die Kaap vestig. Die nedersetting aan die Kaap is deur die VOC vanuit Nederland bestuur en die gebruikstaal was Nederlands. Alle inwoners aan die Kaap, inklusief die inheemse bevolking en slawe, het Nederlands gebruik (of dit aangeleer).

Uit die smeltkroes aan die Kaap het nuwe omgangsvariëteite tot stand gekom soos ook elders in die Nuwe Wêreld-lande. Ondersoekers wys daarop dat tussen 1800 en 1875 variëteite gepraat is aan die Kaap, soos suiwer Nederlands, Kaaps-Hollands, Boere-Hollands (of Boere-Afrikaans), Plat-Kaaps, Hottentot-Hollands (of Hottentot-Afrikaans), Slawe-Afrikaans en Vreemdeling-Afrikaans.

Taalondersoekers is van mening dat sommige van hierdie taalvariëteite onderworpe was aan 'n kreoliseringsproses. Dit was veral die variëteite wat deur die laer sosio-ekonomiese klasse gebruik is. Daar is ook taalondersoekers wat van mening is dat Maleis-Portugees as 'n "lingua franca" gedien het onder hierdie klasse. Die variëteite wat deur die hoër sosio-ekonomiese klasse gebruik is, het egter weinig invloed ervaar van ander tale. Die invloed van vreemde tale op die latere Standaardafrikaans was gering.

Taalondersoekers wys verder daarop dat mense in laer sosio-ekonomiese klasse 'n vereenvoudigde taalkode gebruik. Hierdie verskynsel kom oral in die wêreld voor (in die stede sowel as op die platteland). Die omgangsvariëteite aan die Kaap was ongetwyfeld ook onderworpe aan hierdie proses. Vereenvoudigde Afrikaans-Nederlandse omgangsvariëteite was die resultaat van hierdie proses. Die huidige Standaardafrikaans is in werklikheid vereenvoudigde Nederlands.

Ten spyte daarvan dat die Afrikaners oor 'n kultuurtaal beskik het (Nederlands), was die Genootskap van Regte Afrikaners (GRA) in 1875 van mening dat ook een van die ander omgangsvariëteite wat daar aan die Kaap gepraat is, uitgebou moes word tot 'n kultuurtaal vir die Afrikaners. Hierdie "regte" variëteit was "Boere-Afrikaans".

Die doelstelling van die GRA het egter ingedruis teen die algemene opvatting van die publiek oor taal (in die tyd). Nederlands is toe beskou as die algemeen aanvaarde kultuurtaal. Om hierdie rede moes lede van die GRA in die geheim vergader omdat hulle idee oor "Afrikaans as skryftaal" te radikaal was. Afrikaans is toe met onkunde, agterlikheid en ongeletterdheid geassosieer. Daarbenewens het die Afrikaners van 1880 nie aanvaar dat hulle Afrikaans praat nie, maar het hulle werklik 'n taal gepraat wat as tussen Afrikaans en Nederlands bestempel kan word. Sowat sestig jaar gelede het Afrikaans ook bekend gestaan as die Kombuistaal.

Op 14 Augustus 1875 is die Genootskap van Regte Afrikaners (GRA) in die Paarl gestig onder leiding van ds. S.J. du Toit. Hierdie gebeurtenis word as 'n mylpaal beskou in die geskiedenis van die Afrikaanse taal en as die begin van die Eerste Afrikaanse Taalbeweging. Die doel van hierdie organisasie was om die mense daarvan bewus te maak dat hulle 'n eie taal het wat Afrikaans genoem word. Die GRA was egter van mening dat dit nog te vroeg was om te dink aan 'n Bybelvertaling in Afrikaans, alhoewel hulle die idee verwelkom het.

Die oogmerk van die GRA was om Afrikaans tot 'n kultuurtaal uit te bou wat kenmerke moes hê van beide Kaapse Afrikaans sowel as Oosgrensafrikaans. Die dryfkrag agter die GRA was mense soos Arnoldus Pannevis en S.J. du Toit. Pannevis het vir 'n Afrikaanse Bybelvertaling gepleit omdat die Kleurlinge Nederlands (volgens hom) nie goed kon verstaan nie. Du Toit het sy volksgenote aangemoedig om in Afrikaans te skryf en sodoende die publikasie van 'n aantal boeke en klein toneelstukke bevorder. Die GRA se belangrikste medium was die koerant "Di Patriot", 'n dagblad waarin hulle hul eie soort Afrikaans aan die publiek bekend gestel het, en later ook "Ons Klyntji". In 1876 het du Toit se grammatikaboek, "Eerste beginsels van die Nederlandse taal", verskyn, en in 1897 het hy die "Fergelijkende Taalkunde fan Afrikaans en Engels" gepubliseer.

In die tyd was bitter min Kapenaars geesdriftig oor die moontlike koms van Afrikaans as kultuurtaal. Die algemeen aanvaarde kultuurtaal in dié tyd was Nederlands. Afrikaanse briewe, wat aan die pers gestuur is, is onder skuilname geskryf. Die eerste redakteure van Afrikaanse blaaie het ook onder skuilname geskryf omdat daar 'n stigma gekleef het aan Afrikaans as skryftaal. Die redakteur van "Di Patriot", naamlik D.F. du Toit, se skuilnaam was Oom Lokomotief. Du Toit is selfs met die dood gedreig omdat hy in Afrikaans geskryf het. Die Eerste Taalbeweging word ook gekenmerk deur 'n poging om die Afrikaanse skryftaal so na as moontlik aan die spreektaal te bring. Dit kan beskou word as 'n pre-standaardiserings fase.

Die Eerste Taalbeweging het met die Anglo-Boereoorlog doodgeloop.

Op 13 Desember 1905 is die Afrikaanse Taalgenootskap op 'n kongres in Pretoria gestig onder leiding van Gustav Preller. Die doel van die Afrikaanse Taalgenootskap volgens Preller was: "Afrikaans schrijven en spreken, Hollands leren, albei lezen."Op 3 November 1906 is deur die voorstanders van Afrikaans, in Kaapstad, die Afrikaanse Taalvereniging (ATV) gestig, onder leiding van J.H.H. de Waal. Die leuse van die ATV was: "Leer Nederlands, schrijf Nederlands als ge kunt en wilt, maar als ge niet kunt of wilt, schrijf dan niet Engels, maar Afrikaans."Die stigting van die Afrikaanse Taalvereniging en die Afrikaanse Taalgenootskap word beskou as die aanvang van die Tweede Afrikaanse Taalbeweging. Die mondstuk van die ATV, "Ons Moedertaal", was die voorloper van Die Huisgenoot en was tot sy oorname deur laasgenoemde in 1915 onder redaksie van prof. Tobie Muller, Gordon Tomlinson en prof. J.J. Smith (in volksmond bekend as die "driemanskap").

Op 18 September 1915 het die Suid-Afrikaanse Akademie vir Wetenskap en Kuns die spelwyse van Afrikaans aanvaar soos voorgestel deur sy Spellingskommissie. Die grondslag vir 'n Afrikaanse spelling was gelê en in 1917 verskyn die "Woordelys en Spelreëls" in opdrag van die Akademie.

Om die fout van die Eerste Taalbeweging te voorkom deur die skryftaal so na as moontlik aan die spreektaal te hou, is daar nou besluit om die Afrikaanse spelling ná aan Nederlands te hou. Nie almal was dit eens met die Afrikaanse spelling nie. Veral die wysiging van die spelreëls in 1920 het heftige reaksies ontlok. Die taalstryder Gustav Preller het beswaar aangeteken. Ook is beswaarskrifte deur talle koerante en tydskrifte opgestel en aan die Akademie voorgelê, waarop die Akademie nouliks gereageer het. Die blaaie wat beswaarskrifte opgestel het was onder andere: "Die Volkstem", "Ons Vaderland", "De Spectator", "Die Brandwag", "Die Landbouer, Die Boer, Die Kristelike Skoolblad, Die Banier, Jong Suid Afrika" en "De Vriend des Volks".

Die Taalkommissie moes nie alleen besluit hoe daar gespel moes word nie, maar ook welke woorde as Afrikaans erken sou word. Die nuwe spelvorm het ook 'n toonaangewende rol gespeel in die uitspraak van die taal. Ook sou die Noordelike (Transvaalse) uitspraak meer erkenning begin kry het in die normeringsproses, waar Suidelike (Kaapse) taalkenmerke aanvanklik dominant was.

Waar D.F. du Toit herhaaldelik verklaar het dat die Eerste Taalbeweging nie 'n stryd was teen Nederlands nie, word die Tweede Taalbeweging gekenmerk deur 'n openlike stryd teen Nederlands. Ook was C.J. Langenhoven van mening dat die hoofstryd nie teen Engels was nie, maar teen Nederlands. Die stryd van Afrikaans teen Nederlands is beskou as 'n stormloop teen "die ou orde". Die handhawers van Nederlands in Suid-Afrika is die "manne van die ou garde" genoem, of "alle kerkvaste Afrikaners van die ou stempel", of ook die "verroeste remskoene".

Reeds in 1890 is die Zuid Afrikaansche Taalbond (Taalbond) in Kaapstad gestig met as doel: "Bevordering van de kennis der Volkstaal en aankweking van een ontwikkeld nationaliteitsgevoel". Die Taalbond was ten gunste van die behoud van Nederlands as kultuurtaal van die Afrikaners. Die leuse van die Taalbond was: "Leer Nederlands, schrijf Nederlands, en spreek Afrikaans."Die Taalbond (voorstanders van Nederlands) is gestig deur die elite aan die Kaap en was 'n teenreaksie op die stigting van die GRA (voorstanders van Afrikaans). Die stigting van die Taalbond word beskou as die begin van die Nederlandse Taalbeweging in Suid-Afrika.

In 1895 het studente en oudstudente van die Victoria College en die Kweekskool die bekende letterkundige vereniging Ons Spreekuur gestig, onder leiding van prof. W.J. Viljoen. Die vereniging het hom beywer vir die bevordering van die Nederlandse taal en letterkunde, en die doel van die vereniging was om die jong geslag te besiel met die skone letterkunde en musikale produksie van hul moedertaal Nederlands, of volgens F.P. Cillié, om "ons volk, insonderheid ons Jong Zuid Afrika, met liefde te bezielen voor de taal onzer vaderen en onzer Kerk". Die vereniging het een keer per week byeengekom, om temas uit die Nederlandse letterkunde te bespreek, en is met Nederlandse liedere afgewissel, terwyl 'n toneelstuk een keer per jaar opgevoer is. Ons Spreekuur het 'n eie biblioteek gehad met meer as 1 150 Nederlandstalige titels.

J.H. Hofmeyr, bekend as Onze Jan Hofmeyr (of Onze Jan), wat ook 'n groot voorstander was van die behoud van Nederlands as kultuurtaal van die Afrikaners, het op 6 Maart 1905 in Stellenbosch 'n toespraak "Is 't ons ernst?" gehou, waarin hy 'n sterk pleidooi gelewer het vir Nederlands in die private en openbare lewe, in die onderwys en in die staatsdiens. Sy toespraak is in "Ons Land" gepubliseer en ook in pamflette uitgegee. Dit het oral in die land groot belangstelling gaande gemaak.

Nog 'n belangrike mylpaal is op 4 April 1905 behaal met die stigting van die Zuid-Afrikaanse Onderwijzers-unie (ZAOU), wat 'n groot bydrae sou lewer om die belange "van 't onderwys in 't algemeen en die van 't Hollands in 't biezonder te helpen bevorderen."

Op 13 Desember 1905 is die Afrikaanse Taalgenootskap op 'n kongres in Pretoria gestig onder leiding van Gustav Preller. Die doel van die Afrikaanse Taalgenootskap volgens Preller was: "Afrikaans schrijven en spreken, Hollands leren, albei lezen."

Op 3 November 1906 is deur die voorstanders van Afrikaans, in Kaapstad, die Afrikaanse Taalvereniging (ATV) gestig, onder leiding van D.F. Malan en later J.H.H. de Waal. Daar is spoedig takke in 'n hele aantal dorpe in die Kaapkolonie gestig om die gedagte van 'n eie taal, Afrikaans, te propageer. Die leuse van die ATV was: "Leer Nederlands, schrijf Nederlands als ge kunt en wilt, maar als ge niet kunt of wilt, schrijf dan niet Engels, maar Afrikaans."

Op 29 Augustus 1908 is in Bloemfontein die vereniging Onze Taal gestig deur Dr G. Knothe. Onze Taal sou Nederlands bevorder, ook wat Nederlandse toneel, musiek, sang en die letterkunde betref. Onze Taal was egter nie vyandig teenoor Afrikaans nie. Die Vrystaatse tak van die Afrikaanse Taalgenootskap en Onze Taal sou later saamgesmelt het.

In 1908 is ook in Pretoria die Afrikaans-Hollandse Taalvereniging (AHTV) gestig. Die AHTV het hom beywer vir die bevordering van Nederlands, veral in die onderwys. Die vereniging het ook daarop aangedring dat onderwysers eers Nederlands goed magtig moes wees voordat hulle in die onderwys aangestel kon word.

Die Afrikaners was op hierdie stadium in twee kampe verdeel. Een groep was ten gunste van die behoud van Nederlands as ons kultuurtaal en die ander groep wou Afrikaans tot kultuurtaal verhef, naas Nederlands, of in die plek van Nederlands.

Midde in die "taalstryd" het die voorstanders van Nederlands na die pen gegryp en op alle moontlike maniere probeer bewys hoe nadelig dit vir die volk sou wees, indien Afrikaans tot skryftaal verhef sou word."

"Het Christelik Schoolblad", mondstuk van die "Christelijk Nationaal Onderwijs" in Transvaal het teen die opkoms van Afrikaans in 1905 gewaarsku, dat die Afrikaanse skryftaal sou beteken dat Nederlands vir die Afrikaner 'n geslote skatkamer sou word, en dat die babataal: Afrikaans, deur die volwasse reus: Engels, oorrompel sou word.Prof J.I. Marais verwys in 1905 na die aksie van die Taalgenootskap van Preller en skryf hy: "De kombuistaal, die in Pretoria verheerlijkt wordt, is niet de taal van den ontwikkelden Afrikaner.

Die voorstanders van die behoud van Nederlands as kultuurtaal van die Afrikaners se argument was dat die Afrikaners, Nederlanders en Vlaminge 'n gemeenskaplike kultuurtaal (Nederlands) deel, net soos die Skotte, Amerikaners, Kanadese en Australiërs 'n gemeenskaplike taal (Engels) deel. Hierdie groep het verduidelik dat die Afrikaner se onmag teenoor Engels net baie groter sou word indien Afrikaans vir Nederlands as kultuurtaal sou vervang, en dat die Afrikaners tesame met die Vlaminge en Nederlanders 'n baie groter kultuurgroep kon vorm wat beter beskerm kon word. Die groter kultuurgroep sou ook beter in staat wees om kultuurprodukte van hoë kwaliteit en kwantiteit te lewer.

Die Afrikaner elite het vasgehou aan Nederlands en dit beskou as 'n prestigetaal. Die taal het hoë aansien geniet in die samelewing. Hierdie groep mense het Afrikaans gesien as 'n bedreiging van "onze schone moedertaal Hollands". Dieselfde groep het gewys op die mooi beheersing van Nederlands deur baie Afrikaners.In "Ons Land" van 23 Julie 1914 is die vrees dan ook uitgespreek dat "onze oude, schone en geliefde Hollandse taal" gewoon sou ondergaan, as dit vervang sou moes word deur 'n taal (Afrikaans) wat "door indiese en mosambiekse kindermeiden verbasterd en ontaard is."

Nederlands is volgens prof. W.J. Viljoen, beskou as "de taal der vaderen" en ook as die Afrikaner se "heilig erfrecht." Volgens "Ons Land" van 21 Maart en 29 Augustus 1905 is Nederlands die taal waarin Afrikaners se ganse stryd opgesluit was; die taal wat hulle deur storms gedra het en wat hulle beskou het as hul 'hoogs verheven erfrecht'.

Hierdie groep Afrikaners het daarop gewys dat ook in Nederland en Vlaandere die meeste mense (net soos in Suid-Afrika) verskillende dialekte praat en dat slegs 'n klein persentasie Nederlanders en Vlaminge, Standaardnederlands kon praat. In werklikheid het in 1930 maar 3% van die Nederlanders, Standaardnederlands gepraat en minder as 1% van die Vlaminge was hiertoe in staat.

Die mense wat voorstanders was van Afrikaans as kultuurtaal, het op jag gegaan na Nederlandse taalfoute om daardeur aan te dui dat Afrikaans (lank gelede) ontstaan het en dat Afrikaans nou "sterk" van Nederlands afwyk. Baie Afrikaners het nou ook aangedui dat hulle volksgenote Nederlands nie regtig magtig was nie. Sommige Afrikaners het voorgegee dat hulle Nederlands nie verstaan nie. Baie Afrikaners het aangedui dat Nederlands te moeilik vir hulle was. Die voorstanders van Afrikaans het gemeen dat 'maklike' Afrikaans beter sou vaar in die kompetisie teen Engels as 'moeilike' Nederlands.Vreemd genoeg het baie Afrikanerouers gemeen dat hulle kinders liewer Engels moes leer, want "t Hollandsch komt vanself".

Die voorstanders van Afrikaans as kultuurtaal wou graag 'n eie inheemse kultuurtaal hê. Volgens D.F. Malan sou Nederlands wat in Suid-Afrika op 'n 'gedwonge' en 'onnatuurlike' manier bestaan het, maklik uitgeroei kon word, maar was die Afrikaanse volkstaal onuitroeibaar.By die keuse tussen Nederlands en Afrikaans was Malan verder van mening dat geen volk sy taal kies "op advies van deskundiges nie", maar word 'n volk se taal gebore op die "bodem van die volkshart en volksgeskiedenis".

Die voorstanders van Afrikaans was "besiel" met 'n "sterk geloof" en 'n "groot liefde" vir Afrikaans. Die emosionele aspekte van die taalproblematiek is swaar oordryf en swaar belaai. Hierdie groep het dikwels uit die laer geskoolde klasse bestaan.

In hierdie taaldebat het twee leiers sterk van mekaar verskil. J.B.M. Hertzog was van mening dat Nederlands ook óns kultuurtaal is. Hy het selfs in 1916 gedreig om te bedank as hoofleier van die Nasionale Party as hy gedwing sou word om Afrikaans te gebruik. Teenoor Hertzog het D.F. Malan gestaan. Vir Malan was Nederlands 'n buitelandse taal wat in Nederland hoort en nie in Suid-Afrika nie. Ook wat die Kleurling betref sou die twee here 180 grade van mekaar verskil het. Hertzog wou die Kleurlinge nie van die kieserslyste skrap nie. Sy standpunt was: "die Kleurlinge praat ons taal en hoort by ons". Malan wou die Kleurlinge van die kieserslyste skrap. Malan het gewen.

Intussen kom daar 'n wending. Gustav Preller wat aanvanklik 'n groot kampvegter vir Afrikaans was, sou hom in die 20er jare weer teen die Afrikaanse Taalbeweging keer deur te beweer dat Afrikaans nie (in 1914) in die onderwys ingevoer moes word nie; dat daar nie 'n Afrikaanse woordeboek moes kom nie; dat die Bybel nie in Afrikaans vertaal moes word nie en dat Afrikaans nie amptelike status moes verkry nie.

Die verbintenis tussen die Nederlandse taal en die Nederduitse Kerke was besonder intiem. Daar is dikwels gepraat van 'de kerktaal' of 'de taal der kerk'. So skryf D.J.P. du Toit in 1904: "De hoeksteen van die Kerk rust op de Hollandsche taal, de kerktaal onzer vaderen". Die Nederlandse Bybel is met groot ontsag en respek bestudeer, en was die taal daarin net so gerespekteer. Die Statebybel was die allerbelangrikste kultuurbron van die Afrikaners. Die Boere was niks anders as verknog aan die 'Boek der Boeke' nie.

Aanvanklik was die kerk sterk gekant teen Afrikaans as kultuurtaal. Gedurende 1885 het die Vrystaatse sinode, en ook die Kaapse sinode in 1886, van die NG Kerk hulle uitgespreek téén 'n Afrikaanse Bybelvertaling, en behoud van die Nederlandse Bybel. Op 24 Augustus 1905 skryf ds. H.S. Bosman in die kerkblad, "De Vereniging": "De Kerk zal nooit het Afrikaansch kunnen aannemen".

Predikante het in Nederlands gepreek. Hulle was in Nederland opgelei of aan die Kweekskool op Stellenbosch. Ook Skotse predikante wat deur Brittanje gestuur is om die Afrikaners te verengels, moes 'n deel van hul studie in Nederland voltooi om met die Afrikaners in Nederlands te kon kommunikeer. Die Hollandse kerk in Suid-Afrika was verder die sterkste vesting van die Nederlandse taal, en ook die mees beskermde, want die Kerkorde van De Mist het dit tot sekere mate onafhanklik van die staat gemaak. Van Afrikaans as skryftaal, om van amptelike taal nie eens te praat nie, wou die Afrikaners aanvanklik niks weet nie, en is Afrikaans as 'n 'barbaarsch patios' beskou, want "de Hollandsche Taal is de officieele Taal onzer kerk, en de moedertaal van een groot deel der bevolking".

Die professore van die NG kerk se Kweekskool het 'n sterk bolwerk gevorm vir die behoud van Nederlands as kerktaal. Toe die Zuid Afrikaansche Taalbond toestemming ontvang het in 1904 vanuit Nederland en Vlaandere om die Nederlandse spelling in Suid-Afrika te vereenvoudig (Kollewijn-spelling), het die Kweekskool geweier om die spelreëls te volg. Volgens die professore van die Kweekskool moes Nederland en Vlaandere eers ook self die spelreëls goedkeur vir gebruik in Nederland en Vlaandere, voordat die kerk in Suid-Afrika dit sou volg.

'n Groot voorstander van die vertaling van die Bybel in Afrikaans, ds. Willem Postma, het nog in 1912 gemeen dat daar nog gewag moes word met die vertaling van die Bybel in Afrikaans totdat daar groter eenstemmigheid sou heers oor die taalvorm, omdat "Afrikaans nog in die maak" was.

Tot en met 1919 het onder die Afrikaners talryke "Christelijke Jongenlieden Verenigingen" en ook "Debatsverenigingen" bestaan en hulle het almal Nederlands as taal gebruik en is alle notules in Nederlands gehou. Dit was ook die geval in die bedryfslewe en in die politiek. Die notules van die Nationale Partij, later Nasionale Party was aanvanklik slegs in Nederlands gehou.

Die Stellenbosse professore van die Kweekskool het egter in 1919 aanvaar dat Afrikaans erkenning moes geniet, naas Nederlands. In November 1919 het die Kaapse Sinode van die NG Kerk dan 'n mosie aanvaar ten gunste van 'n Afrikaanse Bybelvertaling. Hierdie besluit het ook weer heftige reaksie uitgelok. Baie Afrikaner het prontuit verkondig dat hulle die Afrikaans Bybel nooit sou aanvaar nie. Maar die Afrikaanse Bybel het in 1933 gekom, die Afrikaanse Psalmboek gedurende 1937, en die Afrikaanse Gesangeboek gedurende 1944.

Die koerante en tydskrifte in Suid-Afrika was aanvanklik almal Nederlandstalig. Met die koms van Afrikaans as kultuurtaal sou hulle langsamerhand van die toneel af verdwyn (en sommige het oorgeskakel na Afrikaans). "Ons Land, De Volksstem, De Vereniging, De Vriend Weekblad, De Unie, De Burger, Het Volksblad, De Huisgenoot, De Zuid-Afrikaan, Cradocksche Afrikaner, De Volksbode, Gereformeerde Maandblad, De Gereformeerde Kerkbode, Ons Vaderland, De Spectator, Jong Zuid-Afrika, De Vriend des Volks, De Goede Hoop, Het Westen, Het Zuid-Afrikaanssche Tijdschrift, Ons Tijdschrift, De Verzamelaar, Het Nederduitsch Zuid-Afrikaansch Tydschrift (NZAT), De Tijd, Hollandsch Zuid-Afrika, De Week, De Express, De Afrikaner, De Natalier", ens. is voorbeelde van Nederlandstalige blaaie voor die koms van Afrikaans as kultuurtaal.

Taalondersoekers wys daarop dat taaleilande van kardinale belang is by die voortbestaan van minderheidstale. Die rede waarom minderheidstale in die VSA so lank stand kon hou (tot en met die 20ste eeu) was te danke aan die bestaan van taaleilande. Hoe groter so 'n eiland, hoe groter is die kans om assimilasie teen te werk. Duits het lank in die VSA stand kon hou en het eers begin verdwyn toe die taaleilande verdwyn het. Die rede waarom die taaleilande verdwyn het, is omdat dit nie grondwetlik beskerm was nie. Om hierdie grondwetlike beskerming te verwerf, het sommige lande 'n federale staatsvorm ingevoer volgens die kantonstelsel van Switserland, byvoorbeeld: die Federale staatsvorm van Indië, die federale staatsvorm van België en die federale staatsvorm van Kanada. Suid-Afrika ken egter nie 'n federale staatsvorm gebaseer op taal of etnisiteit wat dien as taaleiland nie. Afrikaans bevind hom vandag in dieselfde posisie as die Europese tale wat in taaleilande bestaan het in Amerika, voor die Eerste Wêreldoorlog. Engels het hierdie taaleilande in die VSA opgeruim.

Taalondersoekers wys ook daarom dat indien 'n taal ook in 'n ander land gebruik word, daardie taal se oorlewingskans sterker is. Die taal word getalsterker en die aantal kultuurprodukte (musiek, boeke, koerante, rolprente, TV-programme, ens.) word beduidend meer. Die taalgebruiker word dan kultureel beter gevoed. So hoef 'n Spaanssprekende persoon geen Engels te ken nie, want Spaans is 'n baie groot taal wat in 'n hele aantal lande dien as kultuurtaal. Spaanse kultuurprodukte kan die spreker van Spaans volledig voed op kulturele gebied. Die Fransspekendes van Quebec behou die taalband met Frankryk, ten spyte van groot verskille tussen die spreektale van Quebec en Frankryk. Dieselfde geld vir die taalbande tussen Brasiliaanse en Europese Portugees, Suid-Amerikaanse en Europese Spaans sowel as die Nederlands van Vlaandere, Nederland en Suriname. Tussen 1652 en 1925 was Nederlands 'n integrale deel van die Afrikaners se kultuur. Die Afrikaners van 1880 het selfs nie eens aanvaar dat hulle Afrikaans praat nie. Vandag egter, is Nederlands vir die Afrikaners 'n vreemde taal. Die verbreking van die taalband met Nederlands beteken dat dit nie die behoud van Afrikaans op bogenoemde wyse ondersteun nie.

Op verskillende plekke in die wêreld word die belang van streektale beklemtoon as reaksie op die toenemende globaliseringstendense en die dreigende verlies van kulturele identiteit. Afrikaans bevind homself in 'n gelyksoortige posisie as sommige streektale in Europa.


</doc>
<doc id="35920" url="https://af.wikipedia.org/wiki?curid=35920" title="Slaptjips">
Slaptjips

Slaptjips is diepgebraaide stafies aartappels wat ongeveer so lank soos 'n vinger is. Dit was oorspronklik 'n Belgiese spesialiteit, maar het intussen dwarsoor die wêreld 'n gewilde vullende bygereg geword wat dikwels by wegneem-eetplekke verkoop word. Slaptjips is daarnaas ook een van die belangrikste bevrore voedselprodukte.

Vir die bereiding van slaptjips word geskilde aartappels in stafies met 'n deursnee van sowat een sentimeter en 'n lengte van tussen twee en tien sentimeter gesny, effens gedroog en vervolgens in plantolie twee keer diepgebraai - eers teen 'n temperatuur van tussen 140 en 180 °C totdat hulle 'n liggeel kleur kry, en daarna - sodra hulle afgekoel het - 'n tweede keer teen 'n temperatuur van sowat 190 °C diepgebraai totdat hulle 'n goue kleur verkry.

Slaptjips wat slegs eenkeer diepgebraai word, is dikwels nie gaar aan die binnekant nie of kry 'n donker kors. Indien 'n te groot hoeveelheid slaptjips op een keer gebraai word, koel die olie in die pot sterk af, en die aartappels suig baie olie op aangesien daar geen beskermende korslaag kan vorm nie. Voordat hulle bedien word, word die slaptjips gedreineer van olie en gesout.

Restourante en privaatverbruikers gee, weens gerieflikheid, dikwels voorkeur aan industrieel-verwerkte slaptjips wat na die eerste braai bevries was. Hulle moet voor bediening net nog éénkeer diepgebraai of in die oond gebak word. Verwerkte slaptjips word soms ook van aartappelpuree of -granulaat gevorm.

Vir die industriële vervaardiging van slaptjips word veral langerige aartappels gebruik. Produsente gee voorkeur aan soorte met 'n liggeel kleur sodat die klaarproduk goudbruin en nie grys is nie. Aartappelsoorte met 'n hoër konsentrasie stysel krimp nie wanneer die water verdamp nie. Geskikte soorte is bv. "Agria", "Granola" en "Ditta".

Die aartappel word gewas en onder stoom in 'n aartappelskiller geskil, geblansjeer, in loopbanddroërs gedroog en in groot diepbraaiers gebak. Sodra die slaptjips gereed is, word hulle afgekoel en uiteindelik in vriestonnels bevries. Moderne aanlegte vir die vervaardiging van slaptjips kan tot 25 ton klaarproduk per uur hanteer.

Die grootste vervaardigers wêreldwyd is McCain Foods (Kanada), Simplot en Lamb Weston (albei in die VSA).



</doc>
<doc id="35921" url="https://af.wikipedia.org/wiki?curid=35921" title="Slipknot">
Slipknot

Slipknot is 'n Amerikaanse heavy metal musiekgroep van Des Moines, Iowa, dit het in 1995 tot stand gekom. Die groep van nege lede is Sid Wilson, Joey Jordinson, Paul Gray, Chris Fehn, Jim Root, Craig Jones, Shawn Crahan, Mick Thompson en Corey Taylor. Hulle is bekend vir elke lid wat 'n unieke masker dra.



</doc>
<doc id="35922" url="https://af.wikipedia.org/wiki?curid=35922" title="Round House">
Round House

Die Round House () is die oudste gebou wat steeds staan in Wes-Australië. Dit is by Arthur Head in Fremantle geleë.

Die gebou is in 1830 gebou en is ontwerp deur Henry Reveley en was die eerste permanente gebou in die Swanrivier kolonie. Die gebou is aanvanklik bedoel om as 'n tronk te dien en het agt selle en blyplek vir die tronkbewaarder gehad wat almal op 'n binnehof uitgeloop het. Die ontwerp is gegrond op die Panopticon, 'n soort tronk wat deur die filosoof, Jeremy Bentham, ontwerp is. Dit is gebruik om koloniale- en inboorling gevangenisse te huisves tot en met 1886 toe beheer oor die Convict Establishment tronk (tans die Fremantle tronk) oorgedra is na die kolonie. Hierna is die Round House as tydelike selle van die polisie gebruik tot in 1900, waarna dit die woning van die hoofkonstabel en sy gesin geword het.

Daar is 'n gedenkplaat by die Round House wat deur die Royal Western Australian Historical Society daar geplaas is as deel van herdenking van die eeufeesjaar van Wes-Australië in 1929.

Die Fremantle stadsraad het in 1982 verantwoordelikheid vir die Round House oorgeneem en dit is kort daarna aan die publiek oopgestel. Tans is diet sewe dae van die week oop vir die publiek. Toegang word verkry deur 'n muntskenking te maak.




</doc>
<doc id="35928" url="https://af.wikipedia.org/wiki?curid=35928" title="Ongeronde geslote voorklinker">
Ongeronde geslote voorklinker

Die ongeronde geslote voorklinker is 'n tipe klinker wat in meeste gesproke tale gebruik word. Die simbool in die Internasionale Fonetiese Alfabet wat die klank voorstel is , en die ekwivalente X-SAMPA simbool is i. 

Die klinker is baie algemeen en kom fonemies in byna alla tale met drie of meer klinkers voor.



</doc>
<doc id="35931" url="https://af.wikipedia.org/wiki?curid=35931" title="Eartha Kitt">
Eartha Kitt

Eartha Kitt (17 Januarie 1927 - 25 Desember 2008) was 'n Amerikaanse aktrise, sangeres en kabaretster wat onder meer vir haar kersfeesliedjie "Santa Baby" uit die jaar 1953 bekend gestaan het. Orson Welles het haar as die "opwindendste vrou ter wêreld" (""most exciting woman in the world"") beskryf. In die derde seisoen van die televisiereeks "Batman" het sy in die 1960's die rol van "Catwoman" vertolk en sodoende Julie Newmar vervang wat vir die finale seisoen nie meer beskikbaar was nie.

Kitt is as Eartha Mae Keith op 'n katoenplantasie in North, 'n klein dorp in Orangeburg County naby Columbia (deelstaat Suid-Carolina), gebore. Haar moeder was van Cherokee- en Afro-Amerikaanse, haar vader van Duitse en Nederlandse afkoms. Sy het beweer dat sy uit 'n verkragting gebore is.

Kitt is deur die suster van haar moeder, Anna Mae Riley, grootgemaak - 'n Afro-Amerikaanse vrou wat deur Kitt as haar biologiese ma beskou is. Riley het haar niggie later in die sorg van pleegouers geplaas wat haar egter na bewering mishandel en verwaarloos het. Sy het dit selfs as "slawerny" beskryf, en toe haar tannie haar weggegee het, het sy haarself afgevra wie haar sou aanvaar - sy was immers bang dat mense haar sou afwys.

Ná Riley se afsterwe is sy na New York gestuur om by Mamie Kitt te bly. Sy het te wete gekom dat Mamie haar biologiese moeder was, maar niks oor haar pa geweet nie, behalwe dat sy van Kitt was en dat hy - soos veronderstel is - die seun van die eienaar van die plaas was waar sy gebore is.

Kitt het haar loopbaan as 'n lid van die "Katherine Dunham Company" begin. Met hierdie dansgroep het sy in 1948 ook haar filmdebuut in "Casbah" gemaak. As 'n begaafde sangeres met 'n merkwaardige stem het sy treffers soos "Let's Do It," "Champagne Taste," "C'est si bon," "Just an Old-Fashioned Girl," "Monotonous," "Je cherche un homme," "Love for Sale," "I'd Rather Be Burned as a Witch," "Uska Dara," "Mink, Schmink," en "Under the Bridges of Paris" opgeneem, asook haar bekendste lied, "Santa Baby" wat in 1953 vrygestel is. Toe sy in Europa gebly en opgetree het, het Kitt haar unieke styl met die aanleer van die Franse taal nog verfyn. Sy kon ook ander tale redelik goed praat en het haar taalvernuf tydens talle opnames van kabaretoptredes, wat in lewende lywe gedoen is, met finesse aangewend.

In 1950 het Orson Welles haar die eerste hoofrol as Helena in sy verfilming van "Doktor Faustus" gegee. Enkele jare later het sy in die revue "New Faces of 1952" gespeel waarin sy twee liedjies - "Monotonous" en "Bal, Petit Bal" gesing het waarmee sy nog steeds vereenselwig word. Die rolprentateljee "20th Century Fox" het hierdie revue in 1954 onder die eenvoudige titel "New Faces" na die silwerdoek gebring.

Na bewering het Welles en Kitt tydens die verfilming van "Shinbone Alley" 'n intieme liefdesverhouding gehad wat aan haar die bynaam "opwindendste vrou ter wêreld" besorg het. In 1958 het sy saam met Sidney Poitier 'n hoofrol in die rolprent "The Mark of the Hawk" vertolk. Vir die res van die 1950's en vroeë 1960's het Kitt voortgegaan om in rolprente, televisieproduksies en nagklubs op te tree. Sy het in 1964 meegehelp om die "Circle Star Theater" in San Carlos (Kalifornië) te open. In die sestigers het sy ook die rol van Catwoman in die televisiereeks "Batman" vertolk nadat Julie Newmar bedank het.

In 1968 het sy egter 'n teenslag ervaar nadat sy tydens 'n onthaal in die Withuis kritiese kommentaar oor die oorlog in Viëtnam gelewer het. Die Amerikaanse publiek was verdeeld in sy opinie oor haar uitlatings. Nadat sy in die VSA feitlik geboikot is, het sy haar energie in oorsese optredes gestort.

Gedurende daardie tydperk was daar in die VSA en oorsese lande steeds meer kulturele verwysings na Eartha Kitt soos die bekende Monty Python-televisiegrap "The Cycling Tour" waarin 'n man met geheueverlies aanvanklik glo hy is Clodagh Rodgers, daarna Trotskij en uiteindelik Eartha Kitt (terwyl sy voor 'n opgewonde gehoor in Moskou optree). 

Vir die Broadway-opvoering "Timbuktu" ('n Afrika-weergawe van die gewilde musiekblyspel "Kismet") het Eartha Kitt in 1978 na New York teruggekeer en groot sukses behaal. Een lied in die musiekblyspel gee 'n resep vir "mahoun", 'n toebereiding van cannabis, waar Eartha Kitt se snorrende sangstyl die refrein ""constantly stirring with a long wooden spoon"" op 'n merkwaardige manier beklemtoon.

In 1984 het sy met haar disco-lied "Where Is My Man" weer internasionale trefferlyste gehaal en ook vir die eerste keer in haar loopbaan goue-plaat-status bereik. Ná hierdie suksesvolle enkelsnit het sy die album "I Love Men" vrygestel. Haar treffer het vir Eartha Kitt nuwe gehore in Britse en Amerikaanse nagklubs geskep, waaronder ook 'n nuwe generasie van manlike gay bewonderaars. Sy het haar dank met gereelde welwillendheidskonserte betuig waarvan die inkomste aan MIV/VIGS-organisasies geskenk is. Ook haar volgende treffer "Cha-Cha Heels", wat sy saam met "Bronski Beat" opgeneem het, het in Britse nagklubs baie gewild geraak en was ook in dié land se trefferlyste.

In 1992 het Eartha Kitt 'n ondersteunende rol in die trefferrolprent "Boomerang" (met Eddie Murphy in die hoofrol) gespeel. In die laat 1990's het sy as 'n lid van die rondreisende nasionale Noord-Amerikaanse toneelgroep van "The Wizard of Oz" die rol van die "Wicked Witch of the West" vertolk. In 2000 het sy na die Broadway teruggekeer om saam met Mandy Patinkin en Toni Collette in Michael John LaChiusa se toneelstuk "The Wild Party" op te tree. Die stuk het egter nie lank gespeel nie. Laat in dieselfde jaar het sy die rol van "Fairy Godmother" in die rondreisende nasionale Amerikaanse toneelgroep van "Cinderella", wat ook Deborah Gibson en later Jamie-Lynn Sigler ingesluit het, vertolk. In 2003 het sy Chita Rivera in die musiekblyspel "Nine" vervang. Vir 'n spesiale opvoering van Cinderella in die "Lincoln Center" tydens die Kersfeesseisoen van 2004 het sy nog eens die rol van "Fairy Godmother" gespeel.

Een van haar meer ongewone rolle was dié van "Kaa die luislang" ("Kaa the python") in die BBC se hoorspel "The Jungle Book" (1994). Kitt het haar kenmerkende stem ook aan "Yzma" in "Walt Disney" se rolprent "The Emperor's New Groove" verleen. Vir hierdie rol het sy haar eerste "Annie Award" gewen. In die opvolgrolprent "Kronk's New Groove", wat onmiddellik as video vrygestel is, en die televisiereeks "The Emperor's New School", wat eweneens uit die oorspronklike rolprent voortgespruit het, het sy haar stem nog eens aan die karakter verleen. Hiervoor is in 2007 en 2008 twee "Emmy Awards" en twee bykomende "Annie Awards" aan haar toegeken. In die animasiereeks "My Life as a Teenage Robot", wat op televisie uitgesaai is, het Kitt haar stem aan die karakter "Queen Vexus" verleen.

In die laaste jare van haar lewe het haar jaarlikse optredes in New York van Eartha Kitt 'n gevestigde kunstenaar in Manhattan se kabaretbedryf gemaak. Wanneer sy in teaters soos die "Ballroom" en die "Café Carlyle" opgetree het, het sy die vele fasette van haar kunstenaarspersoonlikheid duidelik na vore laat kom en steeds weer bevestig. Hierby het sy van liedere, waarmee sy vereenselwig word soos "Old Fashioned Millionaire", wat 'n amusante, baatsugtige vermoeidheid met die wêreld beklemtoon het, na minder bekende repertoire gewissel, wat sy met 'n onverwagte wildheid en volharding voorgedra het. Hierby het Kitt die gehore as 'n oorlewingskunstenaar met 'n feitlik bodemlose veerkragtigheid geraak. Haar weergawe van "Here's to Life", wat sy dikwels as die laaste lied van 'n konsert gesing het, was 'n goeie voorbeeld hiervan.

Hierdie faset van haar latere optredes is in ten minste een van haar opnames, "Thinking Jazz", vasgevang. "Thinking Jazz" behels 'n reeks optredes met 'n klein jazz-combo wat in die vroeë 1990's in Duitsland aangebied is en waartydens sy sowel bekende liedere soos "Smoke Gets in Your Eyes" asook stukke soos "Something May Go Wrong" gedoen het wat geblyk het om meer spesifiek by haar talente aangepas te wees. Een uitgawe van die kompakskyf behels twee bonusopnames - "Yesterday", wat sy op 'n wilde, woedende manier voordra, en "C'est Si Bon", waarin sy haar rol as sekskat op satiriese en goedmoedige wyse bekyk. 

Tussen Oktober en vroeë Desember van 2006 het Kitt in die Off-Broadway-musiekblyspel "Mimi le Duck" opgetree. Daarnaas het sy in 2007 saam met Vanessa L. Williams 'n rol in die onafhanklike film "And Then Came Love" vertolk.

In 1978 is haar stem gebruik om "Aja", die popgroep "Steely Dan" se nuwe album, met 'n televisieadvertensie bekend te stel.

Ná romanses met die kosmetiekmagnaat Charles Revson en John Barry Ryan III, die erfgenaam van 'n bankier-fortuin, het Eartha Kitt op 6 Junie 1960 met John William McDonald getrou, 'n vennoot van 'n eiendomsbeleggingsmaatskappy. Uit hierdie huwelik, wat tot in 1965 voortgeduur het, het 'n dogter, Kitt (* 1962), voortgespruit. Eartha het ook twee kleinkinders gehad, Jason en Rachel Shapiro.

As 'n langjarige inwoner van die deelstaat Connecticut het Eartha baie jare in 'n omgeboude skuur gewoon wat deel uitgemaak het van 'n uitgestrekte plaas in die Merryall-deel van New Milford. Sy was aktief by plaaslike weldadigheidsorganisasies en -projekte dwarsoor die distrik Litchfield County betrokke. Nadat sy 'n tyd lank in Pound Ridge (deelstaat New York) gebly het, het Eartha in 2002 na Connecticut teruggekeer en haar in Stamford in die suidelike gedeelte van die distrik Fairfield County gevestig om naby die gesin van haar dogter te kan woon.

Kitt het 'n uitgesproke voorstander van gay burgerregte geword en openlik burgerlike verbintenisse gesteun: ""I support it [gay marriage] because we're asking for the same thing. If I have a partner and something happens to me, I want that partner to enjoy the benefits of what we have reaped together. It's a civil-rights thing, isn't it?""

Kitt het drie outobiografiese werke gepubliseer - "Thursday's Child" (1956), "Alone with Me" (1976) en "I'm Still Here: Confessions of a Sex Kitten" (1989).

Kitt is op 25 Desember 2008 op die ouderdom van 81 jaar in haar huis in Weston, Connecticut aan kolonkanker oorlede.


</doc>
<doc id="35932" url="https://af.wikipedia.org/wiki?curid=35932" title="Alinta">
Alinta

Alinta is 'n Australiese maatskappy wat betrokke is by energie infrastruktuur. Dit het gegroei van 'n klein, Wes-Australies gebaseerde gasverspreider en -handelaar tot die grootste energie infrastruktuur maatskappy in Australië. Die maatskappy is bekend vir sy aggressiewe benadering tot groei deur oornames en finansiële manipulasie. Die maatskappy word besit deur 'n konsortium wat Singapore Power en verskeie Babcock & Brown fondse insluit.

Die woord Alinta is afgelei vanaf die woord vir vuur in 'n tradisionele taal van 'n inboorlingstam uit Victoria.

Die maatskappy is aanvanklik in Januarie 1995 gestig as AlintaGas toe die vertikale monopolistiese energieverskaffer, die staatsbeheerde "State Energy Commission of Western Australia" opgebreek is in verskillende gas- en elektrisiteitsverskaffers. Op 13 Julie 2000 is wetgewing deurgevoer deur die regering van Wes-Australië wat die verkoop van AlintaGas en die daaropvolgende notering op die Australiese beurs op 17 Oktober 2000 moontlik gemaak het.

Op 8 Mei 2003 het AlintaGas Ltd hul sy naam amptelik na Alinta Limited verander.

Op 23 Julie 2003 het Alinta deur middel van 'n ingewikkelde reeks transaksies wat Alinta, Aquila Inc, United Energy en AMP Henderson Global ingesluit het; deels eienaar en bestuurder geword van verskeie gereguleerde energiebates in Wes-Australië en Victoria. Deur hierdie transaksie het die maatskappy ook beheer oor National Power Services verkry.

in April 2004 het Alinta Duke Energy International se bates in Australië en Nieu-Seeland oorgekoop. In Oktober 2004 het 'n konsortium bestaande uit DUET, Alinta en Alcoa die Dampier na Bunbury Aardgaspyplyn by Epic Energy gekoop. Alinta Network Services is aangestel om die pyplyn te bedryf en te bestuur onder 'n bedryfsdiens ooreenkoms.

Op 4 Oktober 2005 het Alinta die bates wat die pyplyne en kragstasies wat dit vanaf Duke Energy gekry het ingesluit het as 'n afsonderlike maatskappy by name Alinta Infrastructure Holdings (AIH) genoteer. In Oktober 2006 het Alinta deur Alinta IH Pty Ltd 'n aanbod gedoen om 80% van die aandeelhouding wat dit nie reeds besit het nie by AIH oor te koop. Teen 11 Januarie 2007 het Alinta 91,4% van die maatskappy aangekoop wat dit in staat gestel het om die verpligte aankoop van die oorblywende aandele te doen.

Alinta het infrastruktuur bates en die "Agility" besigheid by AGL oorgekoop deur 'n kombinasie van 'n samesmeltings- en opbreektransaksie op 25 Oktober 2006.


</doc>
<doc id="35941" url="https://af.wikipedia.org/wiki?curid=35941" title="Brusimpiano">
Brusimpiano

Brusimpiano ("Bru-sim-piano") is 'n dorp in die noorde van Italië, naby Switserland in die "region" Lombardye. Die dorp het in 2004 'n bevolking van sowat 1 000 gehad.


</doc>
<doc id="35943" url="https://af.wikipedia.org/wiki?curid=35943" title="Nouakchott">
Nouakchott

Nouakchott (Arabies: نواكشوط, Berbies: Nawākšūṭ ("plek van winde")) is die hoofstad van Mauritanië en het 'n bevolking van 881 000 gehad in 2008 met 'n oppervlakte van 1 000 km². Dit is by verre die grootste stad en het ook die tweede grootste hawe in die land.

Nouakchott was maar 'n klein vissersdorpie van 200 mense tot in 1958. Sy gematigde klimaat en die gerieflike plasing van Nouakchott aan die Atlantiese Oseaankus is teen die einde van die Franse koloniale tydperk gekies om 'n dorp te vestig, 'n hoofstad vir die land wat onafhanklikheid te wagte was. Teen onafhanklikheid in 1960 was die bevolking nog steeds in die vier-syfer-reeks; maar deur landelik-stedelike migrasie as 'n gevolg van die ekonomiese krisis en droogtes in die 1970's en 1980's, het die bevolking sederdien opgeskiet tot meer as 890 000 in 2010, grootliks onbepland. Die meeste van die nuwelinge bly ver van die beplande Westerse-styl besigheidsentrum in ruim oop gebiede, meestal in goedkoop hotelle en kwartiere met onvoldoende infrastruktuur op alle gebiede.


</doc>
<doc id="35944" url="https://af.wikipedia.org/wiki?curid=35944" title="Sokoto stad">
Sokoto stad

Sokoto is 'n stad in die noord-wes van Nigerië, met 'n bevolking van 427 760 in 2006.


</doc>
<doc id="35945" url="https://af.wikipedia.org/wiki?curid=35945" title="Bronkhorstspruit">
Bronkhorstspruit

Bronkhorstspruit is 'n dorp 50 km oos van Pretoria in die Gautengprovinsie, in Suid-Afrika. Die dorp is genoem na die Bronkhorsplant. Die N4 nasionale pad gaan langs die dorp verby. Bronkhorstspruit huisves die Nan Hua-tempel, die grootste Boeddhistiese tempel in die Suidelike Halfrond.

Die dorp het sy oorsprong te danke aan die spoorlyn van Pretoria na Lourenço Marques (nou Maputo in Mosambiek). Die spoorlyn het hierdie gebied in 1894 bereik. In 1904 het CJG Erasmus 'n dorp op sy plaas Hondsrivier uitgelê en die dorp is Erasmus genoem. In 1935 het die dorpsraad weer die oorspronklike naam Bronkhorstspruit gebruik. Die Slag van Bronkhorstspruit het op 20 Desember 1880 tydens die Eerste Vryheidsoorlog hier naby plaasgevind.

Die distrik is 2 700 km² groot. Gemengde boerdery word beoefen – mielies, grondbone, sorghum, sonneblomsaad, beeste en skape. Vuurklei word ook in die omgewing gemyn en vir uitvoer verwerk. Die Bronkhorstspruitdam is sowat 10 km suid van die dorp.




</doc>
<doc id="35946" url="https://af.wikipedia.org/wiki?curid=35946" title="Butterworth">
Butterworth

Butterworth (amptelik "Gcuwa") is 'n dorp, 111 km noord van Oos-Londen in die Oos-Kaap, in Suid-Afrika. Dit is geleë op die N2 nasionale pad. 

Butterworth is die oudste dorp in Transkei. Die dorp se bestaan kan teruggevoer word na 'n sendingstasie wat hier begin is in 1827 deur eerwaarde WJ Shrewsbury by die kraal van opperhoof Hintsa. Hintsa was die hoof van die AmaGcaleka. Die stasie is vernoem na Joseph Butterworth, tesourier van die Wesleyaanse Sendinggenootskap. Die stasie is in die Sesde Grensoorlog (1834) vernietig. In die Sewende Grensoorlog (1846) was dit die toneel van hewige gevegte. 'n Magistraat is in 1877 hier gevestig en die dorp is in 1880 uitgelê. Munisipale status is in 1904 toegeken.

In die distrik van 684 km is die belangrikste landbou bedrywighede veeteelt en die verbouing van mielies. Die inheemse bevolking is hoofsaaklik Fingo's.




</doc>
<doc id="35950" url="https://af.wikipedia.org/wiki?curid=35950" title="Kwinana">
Kwinana

Kwinana is 'n plaaslike regeringsgebied in Wes-Australië. Dit beslaan 'n gebied van ongeveer 118 vierkante kilometer in die Perth metropool en is ongeveer 40 km suid van Perth se sentrale sakekern met die Kwinana Freeway langs. Kwinana het 287 km se paaie en het 'n bevolking van ongeveer 36 100 in 2014 gehad.

Kwinana is vernoem na die SS "Kwinana", 'n skip wat in 1922 daar gestrand is. Sommige van die woonbuurte ontleen hul name van seilskepe wat vir die eerste keer immigrante na Wes-Australië gebring het, byvoorbeeld Medina, Calista en Parmelia.

Kwinana is eintlik 'n inboorlingwoord uit die Kimberley-streek wat 'mooi meisie' beteken. Baie mense voel dit is baie ironies aangesien Kwinana oor 'n groot nywerheidsgebied beskik met omliggende woonbuurtes wat beteken dat daar nie werklik enige onderbreking is in die opgeboude gebiede tot in Fremantle nie.

BP was een van die stigtersmaatskappye van die nywerheidsgebied in samewerking met die staatsregering. Die staatsregering het daarna omgesien dat die hawegeriewe ontwikkel is om die aflaai van beduidende hoeveelhede ru-olie moontlik te maak. BP bestuur Wes-Australië se enigste olieraffinadery in Kwinana met vele ander petrochemiese verwante bedrywe in die omgewing soos byvoorbeeld Coogee Chemicals. Die Kwinana-ontsoutingsaanleg is ook hier geleë in die voorstad wat "Naval Base" heet.

Kwinana bestaan egter nie net uit woonbuurtes nie en daar is drie openbare strande by Cockburn Sound wat oor Garden-eiland uitkyk. Die SS Kwinana vorm tans self deel van die kaai te Kwinana Beach. Die roestende oorblyfsels van die skip is tot op die laagwatervlak afgesny en met kalksteen opgevul om die platform te skep. Daar is ook vleiland en bosgebied in Kwinana.

Plaaslike maatskappye is ywerig om gesien te word as sou hulle die omgewing bewaar en beweer dat hulle die beste praktyke volg in vervaardiging in soverre dit omgewingsbeskerming betref.

Kwinana is ook die kern vir sleeprenne, 'n grondpad resiesbaan en vele ander motor- en motorfietssporte. Die Perth Motorplex is in Desember 2000 geopen teen 'n koste van AUD$20 miljoen met eetgeriewe, kroeë en beligting vir die stadion. Baie bekende motorsportgeleenthede word op die baan gehou.




</doc>
<doc id="35952" url="https://af.wikipedia.org/wiki?curid=35952" title="Inessief">
Inessief

Die inessief (van die Latyn "inesse" "om "in" of "by" te wees) is 'n lokatiewe naamval. Hierdie naamval het die basiese betekenis van "in": byvoorbeeld, "in die huis" is "talo·ssa" in Fins, "maja·s" in Esties, "etxea·n" in Baskies, "nam·e" in Litaus en "ház·ban" in Hongaars.

In Fins word die inessiewe naamval tipies gevorm deur "ssa/ssä" aan die einde van die betrokke selfstandige naamwoord te voeg. Esties voeg "s" by die stam van die genitief. In Hongaars word die agtervoegsel "ban/ben" meestal vir die inessiewe naamval gebruik. Baie ander soos -on, -en, -ön en ander word egter ook gebruik, veral vir stede.

In die Finse taal word die inessiewe naamval beskou as die eerste van ses lokatiewe naamvalle, wat ooreenkom met lokatiewe voorsetsels in Afrikaans. Die oorblywende vyf lokatiewe naamvalle is:


</doc>
<doc id="35964" url="https://af.wikipedia.org/wiki?curid=35964" title="Yarragadee bron">
Yarragadee bron

Die Yarragadee Bron is 'n varswater grondwaterbron in die suidweste van Wes-Australië en is hoofsaaklik onder die Swan kusvlakte wes van die Darling eskarp geleë. Dit strek van noord na suid vanaf ongeveer waar Geraldton geleë is tot by die suidkus, maar met 'n onderbreking in die formasie net suid van Perth.

Die grondwaterbron is verskeie honderde meters onder grondvlak geleë met 'n wisselende dikte van tot en met ongeveer 2 kilometer.

In die Perth gebied is die Yarragadee grondwaterbron onder die Leederville grondwaterbron geleë wat self onder twee ander oppervlakkige bronne geleë is. Hierdie bronne word geskei deur ondeurdringbare grondlae.

Die Yarragadee grondwaterbron stoor ongeveer 1000 kubieke kilometer water. Dit word daarom as 'n waterbron benut en die Water Corporation van Wes-Australië onttrek ongeveer 45 gigaliter per jaar uit die bron. Een kubieke kilometer is ongeveer 1000 gigaliter.

Die Yarragadee bron word uiteindelik deur reënval aangevul. Hierdie aanvulling geskied deur breuke naby ander bronne soos onder andere die Leederville bron. Daar is ook onderbreking in die lae in die omgewing van die Blackwood-rivier. Tans beraam modelle die aanvulling van die bron op ongeveer 280 tot 340 GL per jaar. Hierdie grondwater bly soms baie jare in die bron en in sommige gebiede is die grondwater meer as 30 000 jaar oud.

Geologies is die bron deel van wat bekend staan as die Yarragadee formasie, wat 'n relatief dik geologiese eenheid in die Perth-kom is. Dit is in die Jurassiese tydperk gevorm en bestaan hoofsaaklik uit poreuse sandsteen.



</doc>
<doc id="35971" url="https://af.wikipedia.org/wiki?curid=35971" title="Hobhouse">
Hobhouse

Hobhouse is 'n klein dorpie in die Vrystaat, in Suid-Afrika. Die dorp is 56 km suid van Ladybrand en naby die Caledonrivier geleë.

Die dorp is in 1904 op die plaas Poortjie van Christoffel de Bruin gestig. Die dorp is vernoem na Emily Hobhouse, die beroemde konsentrasiekamphervormer van die Tweede Vryheidsoorlog. Hobhouse het op 3 September 1913 'n munisipaliteit geword.

Die dorp is die handelsentrum vir die gebied wat kaas, mielies, koring en beeste produseer.





</doc>
<doc id="35974" url="https://af.wikipedia.org/wiki?curid=35974" title="Boise">
Boise

Boise is die hoofstad en grootste stad van die Amerikaanse deelstaat van Idaho. Dit is ook die grootste stad tussen Salt Lake City, Utah en Portland, Oregon. Boise is ook die administratiewe sentrum van Ada County. Die stad is in 1863 as 'n dorp gestig en het 'n bevolking van sowat 202 832 (grootstadgebied 643 650).

Die gebied heet al Boise, lank voordat Fort Boise in 1834 hier gebou is. Daar is verskillende stories oor die oorsprong van die naam, maar dit word algemeen aanvaar dat dit van die Franse woord "boisée", wat bebos beteken, afkomstig is. Dit fort lê sestig kilometer wes van die huidige stad. Dit is in 1854 agtergelaat, maar die Amerikaanse leër neem in 1863 weer sy intrek, na verskeie voorvalle in die omgewing tydens die Amerikaanse Burgeroorlog.

Vanaf die 1860's begin Boise snel te groei. Op 4 Maart 1863 teken president Abraham Lincoln 'n wet waardeur die Idaho-territorium ontstaan. Lewinston was die eerste hoofstad, maar na die opbreek van die territorium kry Boise die status van hoofstad. Dit bly ook so toe Idaho in 1890 amptelike 'n staat word.


</doc>
<doc id="35977" url="https://af.wikipedia.org/wiki?curid=35977" title="Bhopal-ramp">
Bhopal-ramp

Die Bhopal-ramp was 'n nywerheidsramp wat in die Indiese stad Bhopal in die Madhya Pradesh provinsie plaasgevind het. Die ramp het die lewens van meer as 3 000 mense onmiddellik geëis. Daar word beraam dat daar in totaal sowat 8 000 mense in die twee weke na afloop van die ramp gesterf het en dat daar moontlik 'n verdere 8 000 mense gesterf het vanweë asemhalingsiektes wat deur die ramp veroorsaak is.

Die insident het in die vroeë oggendure van 3 Desember 1984 in die hart van die stad Bhopal in Indië plaasgevind. 'n Filiaalaanleg van Union Carbide wat insekdoder vervaardig het, het sowat 42 ton metielisosianaatgas vrygestel wat sowat 520 000 mense aan die giftige gas blootgestel het. Die Bhopal-ramp word dikwels aangehaal as die wêreld se ergste nywerheidsramp ooit.

Die Indiese regering en Union Carbide se reaksie op die ramp is oraloor gekritiseer. Eers in 1993 is 'n organisasie gestig, naamlik die "International Medical Commission on Bhopal" om na mense wat gesondheidsprobleme ervaar het as gevolg van die ramp by te staan.

Die betrokke aanleg van Union Carbide India Limited is in 1969 naby Bhopal gestig. 51% van die aanleg was in besit van Union Carbide Corporation en 49% is deur die Indiese owerhede besit. Dit het die insekdoder karbariel vervaardig wat onder die handelsnaam Sevin versprei is. Metielisosianaat (MIS) wat 'n tussenproduk in die vervaardiging van karbariel is, is ook in die proses gebruik. In 1979 is 'n aanleg vir die vervaardiging van metielisosianaat by die aanleg gelas. Metielisosianaat is gebruik in plek van minder giftige (dog duurder) materiale en UCC was terdeë bewus van die stof se eienskappe en hoe dit hanteer moes word.

Tydens die nag van 2-3 Desember 1984, het groot hoeveelhede water by tenk no. 610 wat 42 ton metielisosianaat bevat het, ingelek. Die gevolglike reaksie het 'n groot temperatuurstyging van meer as 200°C in die tenk veroorsaak, wat die druk in die tenk laat styg het tot 'n vlak waarvoor die tenk nie ontwerp was nie. Dit het veroorsaak dat die nooduitlaat geopen het om die druk in die MIS tenk te verlaag met die gevolglike vrystelling van 'n groot volume giftige gas. Die reaksie is versnel deur die teenwoordigheid van yster afkomstig van geroesde staalpype wat nie uit vlekvrye staal vervaardig is nie. 'n Mengsel van giftige gas is oor die stad Bhopal vrygelaat. Mense het oraloor paniekbevange wakker geword toe die gaswolk hulle longe begin brand het. Duisende het gesterf vanweë die gas en baie is ook doodgetrap toe mense paniekbevange gevlug het.

Faktore wat gelei het tot die grootskaalse gaslek sluit in:


Die ontwerp van die aanleg en ekonomiese druk om uitgawes te verminder het die meeste bygedra tot die lekkasie. Die probleem is toe vererger deur die aanleg se ligging naby 'n dig bewoonde gebied, geen maatreëls om ongelukke te bestuur nie, tekortkominge in gesondheidsorg en sosio-ekonomiese rehabilitasie ens. 'n Analise van die ramp het getoon dat die omvang van die ongeluk grootliks te wyte was aan die twee eienaars van die aanleg, by name Union Carbide Corporation en die Indiese regering en tot 'n mate die regering van Madhya Pradesh.

Daar was baie gissinge na die ramp. Die sluiting van die aanleg vir buitestaanders, insluitende die Indiese regering en die gebrek aan inligting wat aan die publiek bekend gestel is, het bygedra tot die verwarring. Die CSIR verslag is amptelik vrygestel 15 jaar na die ramp plaasgevind het. Die skrywers van die ICMR studies oor die gesondheidsimpakte is daarvan weerhou om hulle data te publiseer tot na 1994. UCC het nog steeds nie die resultate van hulle navorsing oor die ramp vrygestel nie.

UCC en die Indiese regering het tot in 1994, toe die International Medical Commission on Bhopal vergader het, voet by stuk gehou dat MIS geen nadelige langtermyn gesondheidsimpakte gehad het nie.


'n Langtermyn oorsaak van die ramp was die ligging van die aanleg; owerhede het probeer maar nie daarin geslaag om UCC te oortuig om die aanleg weg van die dig bevolkte gebiede te bou. UCC het hulle weiering om dit te doen gebaseer op die koste wat so 'n skuif sou meebring.

Union Carbide het hulle insekdoder, Sevin, vervaardig deur metielisosianaat as intermediêre produk te gebruik. Tot en met 1979 is MIS vanaf die Verenigde State ingevoer. Ander vervaardigers, soos Bayer, het ook dieselfde insekdoder vervaardig sonder om MIS te gebruik teen 'n hoër vervaardigingskoste.

Die Bhopalproses (of reaksieroete) was om metielamien met fosgeen te laat reageer om MIS te maak; die MIS is dan met 1-naftol laat reageer om die finale produk te maak. Die roete verskil van die MIS-vrye roete wat elders gebruik is, maar het dieselfde grondstowwe gebruik in die vervaardiging, met die fosgeen wat eers met die naftol gereageer is om 'n chloroformaatester te vorm wat dan met metielamien gereageer is.

Dit wil voorkom asof van die tegnologie wat by die aanleg gebruik is, nie bewese tegnologie was nie.

In die vroeë 1980s het die vraag na insekdoders afgeneem al het die vervaardiging daarvan voortgegaan wat gelei het tot die opgaar van ongebruikte MIS.

Die pogings deur die bestuur van die fabriek om kostes te verminder het die fabriek se personeel en werksomstandighede beïnvloed. Kurzman beweer dat die kostebesparings gelei het tot swakker kwaliteitsbeheer en daarom ook minder streng veiligheidsreëls. As 'n pyp gelek het, is werknemers aangesê om hul bes te probeer om dit nie te vervang nie. Opleiding was ook een van die gebiede waar kostes gesny is. Promosies is gestaak wat die moraal van werknemers verlaag het en baie van die meer vaardige werknemers elders heen gelok het. Die werkers moes almal van Engelse handleidings gebruik gemaak het ten spyte van die feit dat slegs 'n paar van hulle die taal verstaan het. Teen 1984 was slegs ses van die oorspronklike twaalf operateurs steeds werksaam met die MIS en die aantal toesighouers is ook met die helfte verminder. Daar was geen onderhoudsvoorman op die nagskof meer gewees nie en instrumentlesings is slegs elke tweede uur geneem in plaas van die uurlikse lesings van vroeër. Werkers het gekla oor die besnoeiings deur hulle unies maar is geïgnoreer. Een werknemer is afgedank nadat hy uit protes op 'n 15 dae lange hongerstaking gegaan het. 70% van die aanleg se werknemers het boetes ontvang voor die ramp omdat hulle geweier het om af te wyk van behoorlike veiligheidsregulasies onder druk van die bestuur. Verder het sekere waarnemers opgemerk dat daar ernstige kommunikasie gapings bestaan het tussen Union Carbide en sy Indiese bedrywe wat gekenmerk is deur 'n benadering van onbetrokkenheid by die oorsese bedrywe en probleme oor kulturele grense. Die personeelbestuursbeleid het gelei tot 'n uittog van vaardige werkers na beter en veiliger werksomstandighede.

In 1998 het dit tydens openbare hofgedinge in Indië bekend geword dat anders as die Union Carbide aanlegte in die Verenigde State die aanleg van die Indiese filiaal glad nie voorbereid was op probleme nie. Geen aksieplanne is in plek gestel om insidente van die omvang te bestuur nie. Dit sluit in stappe soos om die plaaslike owerheid in kennis te stel van die hoeveelhede en gevare van die chemikalieë wat by Bhopal vervaardig en gebruik word. Die alarms op die MIS tenke was ten tyde van die ongeluk al 4 jaar lank buite werking. Daar was slegs een handbeheerstelsel as rugsteun in plaas van die vierstadiumstelsel wat in die V.S.A in gebruik was. Die fakkeltoring en uitlaatgasskropper was ten tyde van die ongeluk ook reeds 5 maande lank buite werking. Die gasskropper het daarom nie die ontsnappende gas met natriumhidroksied behandel nie, wat moontlik kon gehelp het om die konsentrasie na 'n veiliger vlak te verlaag. Selfs al sou die skropper gewerk het, was daar deur Weir tydens die ondersoeke in die nadraai van die ramp ontdek dat die maksimumdruk wat dit kon hanteer slegs 'n kwart was van die druk wat teenwoordig was tydens die ongeluk. Verder is die fakkeltoring self swak ontwerp en sou dit slegs 'n kwart van die gasvolume wat in 1984 uitgelek het kon hanteer as dit gewerk het. Om energiekostes te besnoei is die verkoelingstelsel wat ontwerp was om die verdamping van MIS te beperk afgeskaal en is die MIS by 'n temperatuur van 20°C gehou in plaas van die 4,5°C wat deur die handleiding aanbeveel is en is 'n deel van die verkoelingsmiddel elders aangewend. Die stoomketel wat bedoel was om die pype skoon te hou, was vir onbekende redes buite werking gewees. Blinde flense wat sou kon keer het dat water uit die pype wat skoongemaak is deur foutiewe kleppe na die MIS tenke kon deurlek, is nie geïnstalleer nie. Die installasie van die flense is nie by die kontrolelys vir die skoonmaakaksies ingesluit nie. Watersproeie wat ontwerp was om gaslekke uit te slaan was swak ontwerp gewees – hulle kon net tot op 13 meter en daaronder sproei en kon nie hoog genoeg spuit om te help om die ontsnappende gaskonsentrasie te verminder nie. Die MIS tenk het vir byna 'n week lank probleme ondervind. Ander tenke is toe vir daardie week gebruik eerder as om die gebreekte een te herstel en is die inhoud daarvan vir 'n geruime tyd daarin laat staan. Daar word geglo dat die opbou van temperatuur en druk in die ongebruikte tenk grootliks bygedra het tot die omvang van die gasvrystelling. Gewone koolstaalkleppe is by die fabriek gebruik ten spyte daarvan dat hulle geroes het wanneer dit aan suur blootgestel is. Op die nag van die ongeluk is 'n lekkende koolstaalklep opgespoor wat water na die MIS tenk laat deurlek het. Die pyp is nie herstel nie want daar is geglo dat dit te veel tyd in beslag sou neem en dat dit te duur sou wees. Union Carbide het in hulle eie verslag erken dat die meeste veiligheidstelsels nie in werking was op die nag van 3 Desember 1984 nie. Themistocles D'Silva beweer dat die ontwerp van die MIS-aanleg na aanleiding van regeringsgidse, aangepas is vir Indiese omstandighede om die gebruik van plaaslike materiale en produkte te maksimeer. Dit het meegebring dat daar weggedoen is met duur instrumentasie wat nie as geskik beskou is vir 'n Indiese aanleg nie. Omdat elektroniese onderdele in Indië moeilik beskikbaar was het ingenieurs pneumatiese instrumente verkies.

Daar was voor die ongeluk plaasgevind het vele waarskuwingstekens asook 'n reeks MIS-verwante ongelukke. In 1976 het twee vakbonde gekla oor besoedeling binne in die aanleg. In 1981 is 'n werker met fosgeen bespat en in sy paniek het hy sy masker afgepluk en groot hoeveelhede van die gas ingeasem. Hy is 72 uur daarna oorlede. In Januarie 1982 was daar 'n fosgeen lek gewees toe 24 werkers blootgestel is en by 'n hospitaal opgeneem moes word. Geen van die werkers is beveel om hul beskermende maskers te dra nie. In Februarie 1982 het 18 werkers in kontak met MIS gekom as gevolg van 'n lekkasie. In Februarie 1982 het 'n chemiese ingenieur met vloeibare MIS in kontak gekom wat brande oor 30 persent van sy liggaam tot gevolg gehad het.

In Oktober van 1982 was daar 'n lekkasie van MIS, metielkarbarielchloried, chloroform en soutsuur. In 'n poging om die lekkasie te stop het die MIS toesighouer intense chemiese brande opgedoen en is twee ander werkers ernstig aangetas na blootstelling aan die gasse. Tydens 1983 en 1984 het lekkasies van die volgende stowwe gereeld by die MIS-aanleg plaasgevind: MIS, chloor, monometielamien, fosgeen en koolstoftetrachloried. Soms het hierdie vrystelling gesamentlik geskied. Verslae wat maande voor die insident deur wetenskaplikes binne die Union Carbide maatskappy het gewaarsku dat 'n ongeluk kon plaasvind soos die een wat in Bhopal plaasgevind het. Die verslae is geïgnoreer en het nooit by senior amptenare uitgekom nie. Union Carbide is ook deur Amerikaanse kundiges wat die aanleg in 1981 besoek het gewaarsku oor 'n moontlike termiese wegholreaksie in die MIS stoortenk; plaaslike Indiese owerhede het ook die maatskappy gewaarsku oor probleme op verskeie geleenthede vanaf 1979 en ook later. Die maatskappy het ook nie op hierdie waarskuwings ag geslaan nie.

Teen November 1984 het 'n groot aantal veiligheidstelsels nie meer gewerk nie. Baie kleppe en lyne was in 'n swak toestand. Tenk 610 het ongeveer 42 ton MIS bevat, wat baie meer is as wat deur die veiligheidsreëls voorgeskryf was. Tydens die nag van 2-3 Desember het groot hoeveelhede water by tenk 610 ingeloop. 'n Termiese wegholreaksie het begin wat versnel is deur kontaminante, hoë temperature en ander faktore. Die reaksie het 'n groot toename in die temperatuur in die tenk (meer as 200°C) tot gevolg gehad. Dit het die nooduitlaatklep van die tenk laat oopgaan in 'n poging om van die druk in die tenk ontslae te raak. Dit het die vrystelling van 'n groot volume giftige gas tot gevolg gehad. Die reaksie is versnel deur die teenwoordigheid van yster uit die gewone koolstaalpype wat geroes het. 

Dit is bekend dat werkers besig was om pyplyne met water skoon te maak. Hulle toesighouer het hulle nie beveel om 'n blinde flens in die pyplyn in te skuif om die waterlyn te isoleer nie. As gevolg hiervan en swak onderhoud word dit as die waarskynlikste bron van die water in die MIS-tenk beskou. UCC hou vol dat 'n werker wat ongelukkig was doelbewus 'n rubberpyp aan 'n drukmeter gekoppel het. Hierdie bewering word egter deur die meeste ondersoekers bevraagteken. UCC se ondersoekspan kon self geen bewyse van die voorgestelde verbinding opspoor nie.

Gebeure kan as volg opgesom word:
Buite die aanleg:

Buiten die MIS in die gaswolk kon daar moontlik fosgeen, waterstofsianied, koolstofmonoksied, waterstofchloried, stikstofoksiede, monometielamien en koolstofdioksied ook teenwoordig gewees het wat of in die tenk of in die atmosfeer kon vorm. Buiten vir koolstofdioksied was al hierdie gasse uiters giftig teen vlakke van laer as 500 dele per miljoen. Die gaswolk het hoofsaaklik bestaan uit materiale wat digter as lug is wat meegebring het dat die gasse naby aan die grond gebly het en uitwaarts versprei het tot in die naburige woonbuurte. Die aanvanklike gevolge van blootstelling was hoes, braking, ernstige irritasie van die oë en 'n versmorende gevoel. Baie mense wat met hierdie simptome wakker geword het, het weg van die aanleg af gevlug. Diegene wat gehardloop het, het meer ingeasem as die mense wat voertuie gehad het om in te skuil. Kinders en korter mense het relatief meer van die gas ingeasem vanweë hulle lengte. Baie mense is ook vertrap toe mense paniekbevange gevlug het.

Duisende mense het aan die gasblootstelling beswyk in die vroeë oggendure. Daar is massabegrafnisse en -verassings gehou en baie lyke is in die Narmada-rivier gestort. 170 000 mense is in hospitale en tydelike klinieke behandel. 2 000 dooie buffels, bokke en ander diere is bymekaargemaak en begrawe. Binne 'n paar dae het die blare aan bome vergeel en afgeval. Daar was ook 'n voedselskaarste vanweë vrese vir veiligheid deur verskaffers. Visvang is verbied wat verdere tekorte tot gevolg gehad het. 'n Totaal van 36 wyke is deur die owerhede afgebaken as gebiede wat aan gas blootgestel is wat 'n bevolking van sowat 520 000 mense se lewens beïnvloed het. Uit hierdie bevolking was 200 000 jonger as 15 jaar oud en was 3 000 van hulle swanger vroue. In 1991 is 3 928 sterftes aangeteken. Onafhanklike organisasies het sterftes van 8 000 mense in die eerste paar dae aangeteken. Ander benaderings wissel tussen 10 000 en 20 000 mense. Daar word deur sommiges beraam dat 10 000 mense gesterf het na die ongeluk aan gasverwante siektes. 'n Verdere 100 000 tot 200 000 kon moontlik permanente beserings opgedoen het. Die akute simptome was brandende asemhalingsstelsels en oë, spasmas, uitasemheid, maagpyne en braking. Die oorsake van die sterftes was versmoring, refleksogeniese ineenstorting van die bloedsomloop en longedeem (watersug, vog in die longe).

Tydens lykskouings is bevind dat daar nie net in die longe nie maar ook in die breine 'n opeenhoping van vog plaasgevind het, mense se niere, lewer en dunderm is beskadig. Die voorkoms van doodgebore babas het met 300% toegeneem en vroeë sterftes by babas het met 200% toegeneem.

Daar bestaan steeds heelwat omstredenheid oor die moontlike teenwoordigheid van waterstofsianied (HCN) in die gasmengsel. MIS begin egter reeds by 200°C opbreek na waterstofsianied. Konsentrasies van die gas bo 300 dele per miljoen kan lei tot onmiddellike sterfte. Baie van die sterftes en akute simptome wat waargeneem is kan deur HCN-blootstelling verklaar word. Die nie-giftige teenmiddel natriumtiosulfaat (NaTS) wat binneaars toegedien word help om die sianied na nie-giftige tiosianaat om te skakel. Hierdie behandeling is al vroeg voorgestel maar as gevolg van verwarring in mediese kringe is dit eers op groot skaal vanaf Junie 1985 gebruik.

Die kwaliteit van die epidemiologiese en kliniese navorsing verskil. Van die verslae meld simptome soos oogprobleme, asemhalingsprobleme, immuniteits- en neurologiese afwykings, sekondêre hartversaking vanweë longskade, voortplantingsprobleme by vroue en geboorte afwykings onder kinders van blootgestelde vroue. Ander simptome en siektes word dikwels aan longskade toegeskryf maar daar bestaan nie goeie navorsing ter stawing daarvan nie. Union Carbide en die Indiese regering het 'n geruime tyd lank ontken dat daar permanente beserings kon ontstaan as gevolg van MIS en die ander gasse. In Januarie 1994 het die "International Medical Commission on Bhopal" die stad besoek om die gesondheidstatus van die oorlewendes te ondersoek en ook om 'n gesondheidsorgstelsel en sosio-ekonomiese rehabilitasie program in plek te stel. Die verslae van die Indiese Raad vir Mediese Navorsing is nie volledig vrygestel tot rondom 2003 nie. Vir 'n oorsig oor die navorsing op die gesondheidsnagevolge kan Dhara & Dhara geraadpleeg word.

Nooddienste wat op die ramp moes reageer was ontoereikend, en die plaaslike mediese personeel was onvoorbereid op die duisende ongevalle. Dokters en hospitale het nie geweet wat die geskikte behandelingsmetodes vir MIS-blootstelling is nie. Hulle is in sekere gevalle bloot aangesê om pasiënte met hoesmedisyne en oogdruppels te behandel. Daar was oraloor klagtes gewees oor gebrekkige en verkeerde inligting. Die dokter aan diens by die aanleg het nie eens oor inligting beskik oor die eienskappe van die gasse by die aanleg nie. 

Die gasse het onmiddellik sigbare skade aan bome aangerig en binne 'n paar dae het die blare afgeval. Ongeveer 2 000 dooie karkasse moes verwyder word. 'n Aksie om die oorblywende MIS in tenke 611 en 619 te dreineer het weer gelei tot 'n massa-ontruiming van Bhopal. 

Met ingang 2008 het Union Carbide steeds nie inligting vrygestel oor die moontlike samestelling van die gaswolk nie. Formele verklarings is gedoen wat die lug, water, plantegroei en voedingstowwe binne die stad as veilig verklaar het. Mense is ingelig dat pluimvee nie besmet is nie maar terselfdertyd aangeraai om nie vis te eet nie.


</doc>
<doc id="35985" url="https://af.wikipedia.org/wiki?curid=35985" title="Oeraalse tale">
Oeraalse tale

Die Oeraalse taalfamilie bestaan uit ongeveer 30 verwante tale wat deur knap 25 miljoen mense gepraat word hoofsaaklik in Oos- en Noord-Europa en in Noordwes-Asië. Die mees gesproke tale behoort tot die Fins-Oegriese subgroep. Dit sluit in Fins, Estnies, Hongaars en Samies. Saam met die Samojeedse taalgroep vorm hulle die Oeraalse tale.

Die Oeraalse taalfamilie is 'n verspreide en gefragmenteerde taalgroep wat strek van die Oosseestrande tot by die Jenisejrivier en die Tajmyr-Skiereiland in Siberië. Verder is Hongaars 'n westelike uitlêer.

Tipologies verskil die Oeraalse tale wyd, maar 'n paar gemene eienskappe kan wel geïdentifiseer word: 'n ryk agglutinerende morfologie, veral 'n ryk naamvalstelsel met tot 20 naamvalle in sommige tale, ontkenning word met hulpwerkwoorde bewerkstellig en sommige van die tale word gekenmerk deur vokaalharmonie.

Die benaming Oeraalse tale word sedert die vroeë 18de eeu gebruik, en is gegrond op die feit dat meeste van die tale hulle naby die Oeralgebergte bevind, op die grens van Asië en Europa. Die gemene oorsprong van die Oeraalse tale, dus "protooeraals", is waarskynlik in sentraal of suidelike Oeralomgewing. Hierdie aangenome oertuiste was bepalend vir die taalfamilie se naam. Die proses waarvolgens die verskillende Oeraalse taalgroepe verdeel het en die migrasie daarvan na latere verspreidings het waarskynlik te minste 6000 jaar gelede begin.

Die wetenskap wat die studie van die Oeraalse tale en gepaargaande kultuur behels staan bekend as Oeralistiek (Duits: "Uralistik") en die wetenskappe van die twee hoof takke Fins-Oegristiek (Duits: "Finnougristik") en Samojedistiek.



</doc>
<doc id="35991" url="https://af.wikipedia.org/wiki?curid=35991" title="Sokoto">
Sokoto

Sokoto is 'n stad, 'n staat en 'n rivier in die noord-weste van Nigerië.



</doc>
<doc id="35994" url="https://af.wikipedia.org/wiki?curid=35994" title="Valhalla">
Valhalla

Valhalla is 'n suidwestelike voorstad van Pretoria wat in 'n driehoek uitgelê is rondom 'n oop veld met die strate wat min of meer die vorm van 'n heksagoon aanneem. Dit grens aan die lugmagbasis Swartkop, 'n militêre basis en die ou Johannesburgpad. Valhalla is op 1 Julie 1964 by die groter Pretoria ingelyf. Later was dit deel van Verwoerdburg, en tot die nuwe bedeling van 2000 deel van Centurion se dorpsgebied. 

Die naam is afgelei van die Noorse mitologie (sien Walhalla). Die buurt val onder van die Gereformeerde kerk Wierdapark, maar het twee plaaslike NG gemeentes, Valhalla (1960) en Valhalla-Suid (1970). Die Nederduitsch Hervormde Kerk se gemeente Swartkop, wat op 5 November 1972 gestig is en einde 2014 'n sieletal van 1 700 gehad het, sluit benewens Valhalla ook Voortrekkerhoogte, Clubview, Eldoraigne, Wierdapark en enkele ander gebiede in.



</doc>
<doc id="36011" url="https://af.wikipedia.org/wiki?curid=36011" title="Hugo Gunckel Lüer">
Hugo Gunckel Lüer

Hugo Gunckel Lüer (10 Augustus 1901 – 17 Julie 1997) was 'n Chileense apteker, tuinkundige en universiteitsprofessor.






</doc>
<doc id="36012" url="https://af.wikipedia.org/wiki?curid=36012" title="Lys van lande volgens selfmoordsyfer">
Lys van lande volgens selfmoordsyfer

Die volgende is 'n lys van selfmoordsyfers per land volgens data van die Wêreldgesondheidsorganisasie waarin die lande volgens die aantal selfmoorde gerangskik is. Die manlike en vroulike selfmoordsyfer is uit die totale manlike en vroulike bevolking, onderskeidelik (totale getal manlike selfmoorde gedeel deur die totale manlike bevolking). Die totale syfer van selfmoorde word uitgewerk deur die totale syfer selfmoorde te deel deur die totale bevolking en nie slegs 'n geldmiddele van die manlike en vroulike selfmoordsyfer nie, omrede die geslagsverhouding in baie lande nie 1:1 is nie. "Jaar" verwys na die mees onlangse jaar waarvoor data beskikbaar was vir 'n besonderse land.


</doc>
<doc id="36015" url="https://af.wikipedia.org/wiki?curid=36015" title="Rundu">
Rundu

Rundu is 'n dorp in die noorde van Namibië en die hoofstad van Kawango-Oos. Dit het 'n bevolking van sowat 65 000. Die burgemeester is Sikerete Mandema.




</doc>
<doc id="36018" url="https://af.wikipedia.org/wiki?curid=36018" title="Streke van Namibië">
Streke van Namibië

Namibië is sedert 8 Augustus 2013 onderverdeel in 14 administratiewe streke.


</doc>
<doc id="36019" url="https://af.wikipedia.org/wiki?curid=36019" title="Erongo">
Erongo

Erongo is een van die 14 streke van Namibië. Die streek se naam is van die Erongoberge afgelei. Erongo se hoofstad is Swakopmund en die grootste stad is Walvisbaai. In die suide grens Erongo aan Hardap, in die ooste aan Khomas, in die noordooste aan Otjozondjoepa, in die noorde aan Kunene en in die weste grens dit aan die Atlantiese Oseaan.

Die goewerneur van Erongo is Cleophas Mutjavikua.

Wes van Erongo begin die Atlantiese Oseaan. Dit grens aan die volgende streke:

Verskeie mynbedrywighede vind plaas in hierdie streek op plekke soos Navachab en op kleiner skaal by plekke rondom Uis en die woestyn. Karibib het ook 'n marmerbedryf. Walvisbaai, wat ten volle in die Erongo-streek in 1994 opgeneem is, is Namibië se grootste visbedryf. Walvisbaai spog ook met die enigste diepsee hawe en is die tweede grootste dorp in die land. Swakopmund en Langstrand is gewilde strandoorde; Arandis ondersteun die mynbedryf en Swakopmund spog met vervaardiging.

Hierdie streek, met sy skakel na die kus van Namibië, is goed ontwikkel. Fasiliteite soos skole, hospitale en klinieke, die verskaffing van elektrisiteits- en telekommunikasiedienste is met enkele uitsonderings goed gevestig. Erongo het 66 skole met 32,114 leerlinge.

Volgens die 2001 Bevolkings- en Behuisingsensus het Erongo 'n bevolking van 107,663 (50,040 vroue en 57,616 mans of 115 mans vir elke 100 vroulike persone) met 1,3% per jaar gegroei. Die vrugbaarheidsyfer was 3.2 kinders per vrou. 80% het in stedelike gebiede geleef, terwyl 20% in landelike gebiede gewoon het, en met 'n oppervlakte van 63,579 km, was die bevolkingsdigtheid 1,7 persone per km. 11% van die bevolking was onder die ouderdom van 5 jaar, 18% tussen 5-14 jaar, 64% tussen 15-59 jaar en 6% 60 jaar en ouer. Die bevolking is verdeel in 27,496 huishoudings, met 'n gemiddelde grootte van 3.8 persone. 35% van huishoudings het 'n vroulike hoof van die huis gehad, terwyl 65% 'n man gehad het. Vir diegene van 15 jaar en ouer was 57% nooit getroud nie, 24% getroud met sertifikaat, 2% getroud tradisioneel, 10% getroud met mekaar, 2% geskei of was weduwees.

Die mees algemene tale was Oshiwambo (37% van huishoudings), Afrikaans (22%) en Damaras/Nama (21%). Vir diegene wat 15 jaar en ouer was, was die geletterdheidsyfer 92%. Wat onderwys betref, het 89% van die meisies en 86% van die seuns tussen 6-15 jaar skoolgegaan, en van diegene ouer as 15, het 79% skool verlaat, 9% was tans op skool en 8% het nooit skool bygewoon nie.

In 2001 was die indiensnemingskoers vir die arbeidsmag (71% van die 15+) 66% in diens en 34% werkloos. Vir diegene wat 15+ jaar en nie in die arbeidsmag (24%) was nie, was 35% studente, 34% tuismakers en 31% afgetree, te oud, ens. Volgens die 2012 Arbeidsmag-opname was werkloosheid in die Erongo-streek op 25,5%.

Onder huishoudings het 96% veilige water, 12% geen toiletgeriewe, 73% elektrisiteit vir beligting, 89% toegang tot radio en 20% hout of houtskool vir kook. In terme van huishoudelike hoofbronne van inkomste het 4% van boerdery afkomstig, 67% van lone en salarisse, 8% kontantvergoedings, 8% van besigheid of nie-boerdery, en 10% van pensioen.

Vir elke 1000 lewende geboortes was daar 43 vroulike kindersterftes en 54 mans. Die lewensverwagting by geboorte was 59 jaar vir vroue en 54 vir mans. Onder kinders jonger as 15, het 3% 'n ma verloor, 5% 'n vader en 1% is deur albei ouers gelaat. 4% van die hele bevolking het 'n gestremdheid, waarvan 21% dowes was, 41% blind, 10% het 'n spraakgestremdheid, 10% handgestremdheid, 22% beengestremdheid en 4% geestesongeskiktheid.


</doc>
<doc id="36021" url="https://af.wikipedia.org/wiki?curid=36021" title="ǁKaras">
ǁKaras

ǁKaras is een van die 14 streke van Namibië, en die mees suiderlike en minste bevolking van die 14 streke van Namibië. Die hoofstad is Keetmanshoop. Karas se hoofdorp is Keetmanshoop en die grootste dorp is Lüderitz. In die ooste is ǁKaras deels in die Kalahari-woestyn geleë en in die weste in die Namibwoestyn. In die weste grens dit aan die Atlantiese Oseaan, in die ooste en suide aan Suid-Afrika en in die suide vloei die Oranjerivier.

ǁKaras was tot om middernag op 8 Augustus 2013 Karas. Dit kan ook as !Karas gespel word.

ǁKaras se westelike grens is die oewers van die Atlantiese Oseaan. Die ligging in Namibië se suide beteken dat dit 'n lang grens in die suide en ooste met die Noord-Kaap Provinsie van Suid-Afrika deel. In die binneland is dit die Hardap-streek in die noorde.

Die streek is oorwegend 'n klein veeboerdery area, wat hoofsaaklik bestaan ​​uit diere soos skape of bokke. Wildboerdery en besproeiingsboerdery langs die Naute Dam en die Oranjerivier het aansienlik belangriker geword.

Opvallende kenmerke van die streek sluit in die hawestad Lüderitz en sy visvangs en bootboubedryf, die diamantgebiede langs die kus met Oranjemund, mynmaatskappye in die suidelike deel van Namibië (die Klein Karas-gebied, Rosh Pinah), die Kudu-gasveld in die Atlantiese Oseaan naby Lüderitz en kleinskaalse nywerhede in Lüderitz en Keetmanshoop. Ook Ai-Ais, Warmbad, die Kokerboom-woud naby Keetmanshoop, die Visrivier-canyon (die tweede grootste in die wêreld), die Brukarosberg vulkaan naby Berseba, en verskeie wildplaase het belangrike toerisme-areas geword. Die toerismebedryf het die potensiaal vir verdere uitbreiding.

Die ekonomiese groeipotensiaal van die gebied is aansienlik, maar benodig 'n intensiewe algemene ontwikkelingsbeleid. Dit is 'n winsgewende belastinggenererende gebied, wat hoofsaaklik uit diamant mynbou vir die sentrale regering kom.

Die hoofspoorlyn en twee hoofroetes gee toegang tot Suid-Afrika. Keetmanshoop word beskou as die hoofstad van die suide en het direkte lug-, spoor- en padverbindings met Windhoek. Die lughawe is van internasionale standaarde en geskik vir internasionale lugverkeer. Die vliegveld by Kolmanskop naby Lüderitz word gereeld deur Air Namibia op sy vlugte na Kaapstad en Windhoek besoek. Goed ontwikkelde landingsgeriewe bestaan ​​ook by Oranjemund.

ǁKaras het 49 skole met 20,110 studente.

Die goewerneur van ǁKaras Streek is Lucia Basson, na Bernadus Clinton Swartbooi in 2015. In die 2004 presidensiële verkiesing het die streek SWAPO se Hifikepunye Pohamba met 65% van die stemme ondersteun. Geen ander kandidaat het meer as 10% ontvang nie.
In die streekverkiesings van 2015 het Swapo al sewe kiesafdelings gewen.

Volgens die 2001 Bevolkings- en Behuisingsensus, het ǁKaras 'n bevolking van 69,329 (32,346 vrouens en 36,976 mans of 114 mans vir elke 100 vrouens) en groei teen 'n jaarlikse koers van 1,3%. Die vrugbaarheidsyfer was 3.1 kinders per vrou. Omtrent 54% woon in stedelike gebiede, en 46% woon in die platteland, met 'n area van 161,215 km, die bevolkingsdigtheid was 0.4 mense per km. 11% van die bevolking was onder 5 jaar oud, 20% tussen 5 en 14 jaar oud, 63% tussen 15 en 59 jaar oud, en 6% 60 jaar of ouer. Die bevolking is in 15,481 huishoudings verdeel, met 'n gemiddelde 4.1 persone per huishouding; 35% van huishoudings het 'n vroulike hoof van die huis gehad, terwyl 65% 'n man gehad het. Vir diegene 15 jaar en ouer was 69% nooit getroud nie, 20% getroud met sertifikaat, 2% getroud tradisioneel, 5% getroud met mekaar, 1% geskei en 2% was weduwees.

Die mees algemene huistale was Afrikaans (40% van huishoudings), Nama/Damaras (26%) en Oshiwambo 23%). Vir diegene 15 jaar en ouer was die geletterdheidsyfer 87%. Byna 45% van die bevolking kom uit gekleurde en wit Namibiese groepe. Wat opvoeding betref, was 52% van die meisies en 48% van die seuns tussen die ouderdomme van 6 en 15 in skool. Van die 15 jaar en ouer was 77% skool toe, 7% was tans op skool en 7% het nie skool bygewoon nie.

In 2001 was die werksgeleentheidsyfer (67% van die 15+) 71% in diens en 29% werkloos. Vir diegene 15 jaar of ouer en nie in die arbeidsmag (24%), 28% was studente, 40% huismakers, en 32% afgetree of nie in staat om te werk nie. Volgens die 2012 Namibiese Arbeidsmag-opname het werkloosheid in die ǁKaras-streek met 23,9% opgegaan. Die twee studies is metodologies nie vergelykbaar nie.

Onder huishoudings het 94% veilige drinkwater, 26% geen toiletgeriewe, 50% elektrisiteit vir beligting, 81% toegang tot radio en 35% het hout of houtskool vir kook. In terme van huishoudings se hoofbronne van inkomste het 7% van boerdery afkomstig, 69% van lone en salarisse, 6% kontanthulpbronne, 5% van besigheid of nie-ontvanger, en 10% van pensioen.

Vir elke 1000 lewende geboortes, gebeur 37 vroulike en 56 manlike baba sterftes. Die lewensverwagting by geboorte was 61 jaar vir vroue en 54 vir mans. Onder kinders jonger as 15, het 4% 'n ma verloor, 6% 'n pa, en 1% is deur albei ouers verlaat. Ongeveer 3% van die totale bevolking het 'n gestremdheid, waarvan 22% dowes was, 29% blind, 10% het 'n spraakgestremdheid, 13% handgestremdheid, 27% beengestremdheid en 7% gestremdheid.


</doc>
<doc id="36022" url="https://af.wikipedia.org/wiki?curid=36022" title="Kawango">
Kawango

Kawango was tot 8 Augustus 2013 een van die 13 streke van Namibië. Die streek se naam is van die Kawango's afgelei. Kawango se hoofstad en grootste stad is Rundu. In die ooste het Kawango aan Caprivi (nou Sambesi) gegrens en in die weste aan Osjikoto. Die Okavangorivier vloei deur die streek, digby die grens met Caprivi. Op 8 Augustus 2013 is Kawango opgedeel in Kawango-Oos en Kawango-Wes. In die noorde is Angola geleë en in die suidooste Botswana.


</doc>
<doc id="36025" url="https://af.wikipedia.org/wiki?curid=36025" title="Khomas">
Khomas

Khomas is een van die 14 streke van Namibië. Die streek se naam is van die Khomashochland afgelei. Khomas se hoofstad en grootste stad is Windhoek. In die ooste grens Khomas aan Omaheke, in die noorde aan Otjozondjoepa, in die weste aan Erongo en in die suide grens dit aan Hardap. Die streek word gekenmerk as heuwelagtige met baie dale. Dit is ekonomies goed ontwikkel. Die Khomas-streek behels 4,5% van die grondgebied van Namibië maar het die hoogste bevolking van alle streke. Khomas is een van drie streke in Namibië wat nie 'n kuslyn of buitelandse grens het nie.

Die goewerneur van Khomas Streek is Laura McLeod-Katjirua. Khomas is belangrik vir die verkiesings, aangesien byna 17% van die totale stemme in die 2004-verkiesing uit hierdie streek gekom het.

SWAPO het Khomas-streek met 'n wye meerderheid stemme gewen, alhoewel met 'n laer persentasie van die totale stem as nasionaal.

In die plaaslike verkiesings van 2015 het Swapo al tien kiesafdelings gewen.

Khomas het 100 skole met 73,302 studente.

Volgens die 2001 Bevolkings- en Behuisingsensus het Khomas 'n bevolking van 250,262 (123,613 vroue en 126,648 mans of 102 mans vir elke 100 vrouens) met 'n jaarlikse groei van 4%. Die vrugbaarheidsyfer was 4,9 kinders per vrou. 93% Het in stedelike gebiede geleef, terwyl 7% in landelike gebiede gewoon het, en met 'n oppervlakte van 37,007 km, is die bevolkingsdigtheid 6,8 persone per km. 11% van die bevolking was onder 5 jaar oud, 18% tussen 5-14 jaar, 67% tussen 15-59 jaar en 4% 60 jaar en ouer. Die bevolking is verdeel in 58,580 huishoudings, met 'n gemiddelde grootte van 4.2 persone. 36% Van huishoudings het 'n vroulike hoof van die huis gehad, terwyl 64% 'n man gehad het. Vir mense 15 jaar en ouer was 61% nooit getroud nie, 24% getroud met sertifikaat, 3% getroud tradisioneel, 7% getroud met mekaar, 2% geskei of was weduwees.

Die mees algemene tale in die huis was Oshiwambo (37% van huishoudings), Afrikaans (24%), Nama/Damaras (13%) en Herero (9%). Ander tale wat in Khomas gevind word, is Engels, Duits, en ander Namibiese taalgroepe. Vir mense 15 jaar en ouer was die geletterdheidsyfer 94%. Wat onderwys betref, was 87% van die meisies en 86% van die seuns tussen die ouderdomme van 6-15 skool toe en van die 15 jaar en ouer het 76% skool verlaat, 12% was tans op skool en 8% het nooit bygewoon nie.

Huishoudings in Khomas verdien verreweg die hoogste gemiddelde jaarlikse inkomste teen N$ 47,407, goed bo die nasionale gemiddelde van N$ 17,198. Daar is baie beperkte bestaansboerdery in die streek, met slegs 0,4 persent van die bevolking betrokke by boerdery. 0,3 Persent van huishoudings neem diere aan. Windhoek akkommodeer die meeste van Namibië se ligte industrie en vervaardiging. Van die belangrikste is vleisverwerking, bottelering en inmaak, bierbrouery, plastiek en verkoeling. Die stad is ook Namibië se opvoedkundige, kommersiële en toerisme-hoofstad. In 2001 was die indiensnemingskoers vir die arbeidsmag (46% van die 15+) 71% in diens en 29% werkloos. Vir diegene wat 15 + jaar oud en nie in die arbeidsmag (50%) was nie, was 55% studente, 25% tuismakers en 20% afgetree, te oud, ens.

Onder huishoudings het 98% veilige water, 20% geen toiletgeriewe, 69% elektrisiteit vir beligting, 83% toegang tot die radio en 9% het hout of houtskool vir kook. In terme van huishoudings se hoof bronne van inkomste is 1% van boerdery verkry, 74% van lone en salarisse, 7% kontantgeld, 11% van besigheid of nie-boerdery, en 4% van pensioen.

Vir elke 1000 lewende geboortes was daar 53 vroulike kindersterftes en 54 mans. Die lewensverwagting by geboorte was 56 jaar vir vroue en 54 vir mans. Onder kinders jonger as 15, het 5% 'n ma verloor, 10% 'n pa en 1% is deur albei ouers gelaat. 4% van die hele bevolking het 'n gestremdheid, waarvan 22% dowes was, 44% blind, 11% het 'n spraakgestremdheid, 9% handgestremdheid, 15% beengestremdheid en 4% geestesongeskiktheid.


</doc>
<doc id="36026" url="https://af.wikipedia.org/wiki?curid=36026" title="Otjozondjoepa">
Otjozondjoepa

Otjozondjoepa is een van die 14 streke van Namibië. Otjozondjoepa se setel en grootste dorp is Otjiwarongo. In die ooste grens Otjozondjoepa aan Botswana, in die suide aan Khomas en Omaheke, in die weste aan Erongo, en in die noorde aan Kunene, Osjikoto, Kawango-Wes en Kawango-Oos.

Otjozondjupa grens meer streke as enige ander streek in Namibië.

Die goweneur van Otjozondjupa is Otto Ipinge.

Volgens die 2010 Namibiese Arbeidsmag-opname is werkloosheid in die streek 25.3%. Otjozondjupa het 72 skole met 36,284 leerlinge.


</doc>
<doc id="36035" url="https://af.wikipedia.org/wiki?curid=36035" title="Omaheke">
Omaheke

Omaheke is een van die 14 streke van Namibië. Omaheke se hoofstad en grootste dorp is Gobabis. In die ooste grens Omaheke aan Botswana, in die noorde aan Otjozondjoepa, in die suide aan Hardap en in die weste grens dit aan Khomas.



</doc>
<doc id="36036" url="https://af.wikipedia.org/wiki?curid=36036" title="Gobabis">
Gobabis

Gobabis is 'n dorp in die ooste van Namibië en die hoofsetel van Omaheke met 'n geskatte inwonertal van 19,100. Die burgemeester is Sila Bezuidenhoudt.

Die voortgesette groei van Gobabis is hoofsaaklik te wyte aan goedere wat vervoer word vanaf Botswana se myne na die Namibiese hawe van Walvisbaai, asook die invoer van verbruikersgoedere deur Namibië vanuit Gauteng in Suid-Afrika. Die vervoerroete wat bekend staan as die Trans-Kalahari-Grootpad, wat Namibië met Suid-Afrika en Mosambiek verbind, loop deur Gobabis in die rigting van Botswana. Gobabis is aan die Namibiese Spoorweë verbind. Die passasierstrein tussen Windhoek en Gobabis loop ongelukkig nie meer nie. Die dorp het twee hospitale, klinieke, banke en winkelsentrums.

Die Legare-stadion is in die dorp geleë.

Gobabis is die tuiste van die Hoërskool Wennie du Plessis wat tot onafhanklikheid 'n Afrikaansmediumskool was. Toe die regering bepaal dat Engels leerders se onderrigtaal van gr. 4 af moet vervang, het dié skool noodwendig Engels geword. Afrikaanse ouers het daarom planne in werking gestel vir 'n privaatskool wat uitgeloop het op die opening van die Gobabis Gimnasium in Januarie 2000 met 67 leerders van gr. 8 tot 11 en ses onderwysers. In Januarie 2002 het 122 leerders aangemeld en op 2 Desember 2004 is die skool geregistreer om onderwys aan te bied van gr. 1 tot 12. Laerskoolonderwys het amptelik in Januarie 2005 begin. Hierdie skool bied egter net Afrikaansonderrig tot gr. 3, waarna die onderrigmedium Engels is.




</doc>
<doc id="36040" url="https://af.wikipedia.org/wiki?curid=36040" title="Gaute">
Gaute

Die Angel-Saksiese "Beowulf"-saga verwys na 'n stam met die naam "Geatas" (Oudnoors "Gautar") wat die suidelike streke van Swede bewoon het.

Die eerste historiese bron oor hierdie volk dateer uit die 2de eeu toe Ptolemeus na hulle as "Goutai" verwys. Die Gotiese skrywer Jordanes noem in sy werk "Getica" die "Gautigothe" en "Ostrogothe" wat volgens hom die Skandinawiese eiland "Scandza" bewoon het, terwyl Procopius van Caesaraea (500-562) na hulle as "Gautoi" verwys het.

Die Gaute was onafhanklik van die Svear, die tweede groot stamgroep in antieke Swede wat deur Tacitus Suiones genoem is. Hulle krygers het nogtans aan Gotiese veldtogte teen die Romeinse Ryk deelgeneem, en talle mans was sodoende in staat om groter hoeveelhede Romeinse goud na Skandinawië saam te neem. Hierdie tydperk word in Skandinawië derhalwe ook die "goue periode" genoem.

Die Gaute was nogtans in toenemende mate aan aanvalle deur die Svear blootgestel en het in die 6de eeu geleidelik hul onafhanklikheid verloor. Die Angel-Saksiese heldedig "Beowulf" bevat 'n gedeelte waarin die oorloë tussen die Gaute en Svear beskryf word en eindig met 'n voorspelling van toekomstige Svear-aanvalle. In die loop van die 11de en 12de eeu het 'n aantal Gaute as Sweedse konings geregeer. Hulle het die Latynse titel "Rex Sweorum et Gothorum" - "Koning van die Svear en Gaute" gedra.

In ouer werke het outeurs dikwels die opvatting gedeel dat die Gaute identies sou wees met die Gote op die Europese vasteland en sodoende die aanleiding vir 'n oorsprongsmite gegee waarvolgens die Gote se oorspronklike tuisland in Skandinawië geleë was. Hierdie soort stromings, wat in Swede as "göticism" bekend staan, was veral gedurende die 17de en 18de eeu, toe Swede as 'n Europese groot moondheid opgetree het, en tydens die nasionaal-romantiese periode van die 19de eeu gewild om 'n meer luisterryke geskiedenis vir die land te skep.

Die verband tussen die Gote en die Gaute is al lank 'n omstrede onderwerp. Beide Oud-Yslandse en Oud-Engelse letterkundige bronne skei die Gaute (Ysl. "Gautar", O.Eng "Geatas") duidelik van die Gote (Ysl. "Gotar", O.Eng. "Gotenas"). Die 6de eeuse Gotiese geskiedkundige Jordanes het egter geskryf dat die Gote van die eiland "Scandza" (Skandinawië) afkomstig is en beskryf die drie stamme wat op hierdie eiland gewoon het: die Gautigote, die Ostrogote en die Vagote, wat insinueer dat die Gaute wel Gote was of van hulle afstam. Verder het die Romeine ook die woord "Goot" gebruik om na verwante, kultureel eenderse stamme soos die Tervingi en Greuthungs te verwys. Hoe dit ook al sy, die woorde "Goot" en "Gaut" is afkomstig van dieselfde proto-Germaanse etnoniem.

Net soos ander Noord-Germaanse volksgroepe het ook die Gaute behalwe vir 'n klein aantal rune-inskrifte min skriftelike oorlewerings agtergelaat. Die eerste melding van die Gaute verskyn in 'n werk deur Ptolemeus (2 n.C.), waar hy na hulle verwys as "Goutai". In Noorse saga's word daar na hulle verwys as "Gautar" en in die Oud-Engelse "Beowulf" en "Widsith" word vertel van die "Gēatas". 

Die saga's oor die geskiedenis van die Gaute voor die jaar 1000 is eers later neergeskryf, en ook die Gotiese skrywer Jordanes verskaf in sy werk "De origine actibus Getarum" (omstreeks 550), kort "Getica" genoem, nouliks geskiedkundige feite. Dit word deur geskiedkundiges eerder as 'n topos beskou - Jordanes gebruik immers uitsluitlik Griekse en Romeinse bronne, en hierdie twee beskawings het eers teen die middel van die 3de eeu n.C. met die Gote in aanraking gekom. Verskeie Skandinawiese navorsers verwerp die gedagte dat die Gote hulle oorsprong in Skandinawië sou kon hê. Die etnogenese van die Gote het volgens argeologiese vondse eers op die Europese vasteland, in die gebied van die huidige Pole, begin, terwyl die Skandinawiese herkoms van hulle beskawing tans nie verifieerbaar is nie. 

Nogtans was daar al vroeg kulturelle betrekkinge tussen die oostelike Skandinawië en die Suid-Baltiese kusgebiede wat deur sommige geleerdes as bewys vir die teorie aangevoer word dat Jordanes mondelinge tradisie ten minste 'n geskiedkundige kern het. Antieke outeurs het slegs sporadiese aantekeninge gemaak wat geen geskiedkundige feite aan navorsers verskaf nie.


</doc>
<doc id="36048" url="https://af.wikipedia.org/wiki?curid=36048" title="John Charles Manning">
John Charles Manning

Johannes Charles Manning (Pietermaritzburg, 1962 -) is 'n Suid-Afrikaanse plantkundige. Hy is sedert 1989 'n navorser in die Compton Herbarium van die "Nasionale Botaniese Instituut" van Suid-Afrika en het in die Suid-Afrikaanse Nasionale Biodiversiteitsinstituut van Kirstenbosch gewerk. 




</doc>
<doc id="36051" url="https://af.wikipedia.org/wiki?curid=36051" title="Lomé">
Lomé

Lomé (voorheen Bey Beach) is die hoofstad (sedert 1897) en grootste stad van Togo. In 2010 het die stad 'n bevolking van 837 437 gehad en het 'n oppervlakte van 90 km².



</doc>
<doc id="36056" url="https://af.wikipedia.org/wiki?curid=36056" title="Lys van nedersettings in Namibië">
Lys van nedersettings in Namibië

Hierdie is 'n lys van stede en dorpe in Namibië:



</doc>
<doc id="36060" url="https://af.wikipedia.org/wiki?curid=36060" title="ISBN">
ISBN

Die Internasionale Standaard Boeknommer (ISBN) is 'n unieke, numeriese, kommersiële identifiseerder vir boeke wat gebaseer is op die 9-syfer Standaard Boeknommer (SBN) kode wat in die Verenigde Koninkryk deur die boekverkopers en skryfbehoefte handelaar W.H. Smith en ander in 1966 ontwikkel is. Die 10-syfer ISBN-formaat is deur die Internasionale Standaarde Organisasie ontwikkel en as internasionale standaard, ISO 2108 in 1970 gepubliseer (Die 9-syfer SBN-kode is in die Verenigde Koninkryk egter tot en met 1974 gebruik). Tans is die ISO TC46/SC9 subkomitee verantwoordelik vir die standaard.

Sedert 1 Januarie 2007 het die Internasionale Standaard Boeknommers uit 13-syfers bestaan, wat versoenbaar was met die Europese Artikelnommers (EAN).

'n Soortgelyke numeriese identifiseerder, die Internatonal Standard Serial Number (ISSN) identifiseer periodiese publikasies soos tydskrifte.

'n ISBN word toegeken aan elke uitgawe en variasie (behalwe vir herdrukte uitgawes) van 'n boek. Die ISBN is 13 syfers lank indien dit na 1 Januarie 2007 toegeken is en 10 syfers lank as dit voor 2007 toegeken is. 'n Internasionale Boeknommer bestaan uit 4 of 5 dele:


Die dele van die ISBN mag verskil in lengte en word gewoonlik geskei deur koppeltekens of spasies.

Die groepidentifiseerder is 'n 1 tot 5 syfer getal. Die enkelsyfer groepidentifiseerders is: 0 of 1 vir Engelssprekende lande; 2 vir Franssprekende lande; 3 vir Duitssprekende lande; 4 vir Japannees; 5 vir Russies en 7 vir Sjinees. 'n Voorbeeld van 'n 5 syfer groepidentifiseerder is 99936 vir Boetan. Oor die algemeen is die groepe 0-7, 80-94, 950-993, 9940-9989. Die oorspronklike standaard boeknommer (SBN) het nie groepidentifiseerders gehad nie, maar die byvoeg van 'n nul (0) as 'n voorvoegsel tot 'n 9-syfer SBN skep 'n geldige 10-syfer ISBN. Groepidentifiseerders vorm 'n voorvoegselkode wat vergelykbaar is met telefoniese landkodes.

Die nasionale ISBN agentskap ken die uitgewernommer toe; die uitgewer kies dan 'n itemnommer. Gewoonlik word daar nie van 'n uitgewer vereis om 'n ISBN toe te ken nie of dat die nommer op die boek vertoon moet word nie, die meeste boekwinkels hanteer egter slegs goedere wat met 'n ISBN genommer is. 'n Volledige lys van die 628 000 toegekende uitgewerskodes word gepubliseer en kan aangekoop word. Die webwerf van die internasionale ISBN agentskap bied egter nie 'n gratis metode aan om uitgewerskodes op te soek nie.

Daar word blokke ISBN'e aan uitgewers vir gebruik toegeken. Die groter uitgewers met 'n hoër verwagte aantal boeke kry gewoonlik groter blokke. 'n Klein uitgewer mag dalk ISBN'e ontvang wat insluit een of meer syfers vir die groepidentifiseerder en verskeie ander syfers vir die uitgewer en 'n enkelsyfer vir die indiwiduele items. Wanneer die uitgewer dan daardie blok opgebruik het kan die uitgewer 'n verdere blok ISBN'e ontvong met 'n verskillende uitgewernommer. Gevolglik kan dit gebeur dat 'n uitgewer meer as een uitgewernommer het. Daar mag ook meer as een groepidentifiseerder wees vir 'n land. Dit kan gebeur as 'n gewilde identifiseerder al sy nommers opgebruik het. Die lys van identifiseerders wys dat dit in China en meer as 'n dosyn ander lande al gebeur het.

Deur veranderlike bloklengtes te gebruik, kan 'n groot uitgewer slegs 'n paar syfers toegeken word vir die uitgewernommer en baie syfers vir sy titels; op soortgelyke wyse kan lande waar baie boeke uitgegee word minder syfers toegeken word vir die groepidentifiseerder en baie vir die uitgewers en titels. Die tabel hieronder bevat 'n paar ISBN-10 kodes ter illustrasie van veranderlike bloklengtes.

Engelstalige uitgewerkodes volg 'n sistematiese patroon wat dit moontlik maak vir hulle lengtes om maklik bepaal te word, as volg

Die 2001 weergawe van die amptelike handleiding van die Internasionale ISBN agentskap sê dat die ISBN-10 kontrolesyfer — wat die laaste syfer in die tien syfer ISBN is – moet wissel tussen 0 tot 10 en moet so opgestel wees dat die som van al die tien syfers vermenigvuldig met 'n heeltal gewig wat afneem van 10 tot 1, 'n veelvoud van die getal 11 moet wees. Die kontrolesyfer word met ander woorde bepaal deur die eerste nege syfers van die 10 syfer ISBN te vermenigvuldig met sy volgorde in die kode beginnende by 10 tot by 2. Die totaal van die getalle word dan bereken en met 11 gedeel en die res bepaal. Die kontrolesyfer is dan die getal 11 minus die res daarvan afgetrek.

Die kontrolesyfer van 'n ISBN-10 van 0-306-40615-"?" word byvoorbeeld as volg bereken:

Die kontrolesyfer is dus 2 en die volledige reeks is <nowiki>ISBN 0-306-40615-2</nowiki>.

Formeel word die berekening van die kontrolesyfer as volg uitgedruk:

As die resultaat 11 is, word 'n '0' ingeskryf; as dit 10 is moet 'n 'X' gebruik word.

Die twee algemeenste foute wat voorkom in die hantering van 'n ISBN (wanneer dit getik of geskryf word) is 'n verkeerde syfer of die omkeer van twee syfers. Aangesien 11 'n priemgetal is, verseker die ISBN kontrolesyfer metode dat die twee foute altyd opgespoor sal word. As daar egter 'n fout by die uitgewer voorkom en dit nie opgetel word nie, sal die boek met 'n ongeldige ISBN uitgereik word.

Die ISBN-10 kontrolesyfer kan ook op 'n effe makliker manier bereken word:
Hierdie berekening lewer presies dieselfde resultaat as die bostaande berekening.

Dit lewer die kontrolesyfer vir 'n 10-syfer ISBN, deur som notasie.
Hierdie metode gee ook die korrekte syfer, '0', in plaas van '11' wat met die formele berekeningsmetode verkry word.

Die 2005 uitgawe van die Internasionale ISBN agentskap se amptelike handleiding wat ISBN'e dek wat na Januarie 2007 uitgereik is, beskryf die metode vir die berekening van die 13-syfer kontrolesom.

Die berekening van 'n ISBN-13 kontrolesom begin met die eerste 12 syfers van die 13 syfer ISBN (wat met ander woorde die kontrolesyfer self uitsluit). Elke syfer van links na regs word alternatiewelik met 1 of 3 vermenigvuldig en die produkte dan bymekaar getel en die modulus van 10 daarvan word dan bereken wat 'n waarde tussen 0 en 9 lewer. Die syfer word dan van 10 afgetrek wat 'n resultaat lewer tussen 1 en 10. 'n Nul word gebruik om die 10 te vervang sodat daar in alle gevalle 'n een syfer kontrolesyfer opgelewer word.

Die ISBN-13 kontrolesyfer van die ISBN 978-0-30640615-"?" word byvoorbeeld as volg bereken:
s = 9×1 + 7×3 + 8×1 + 0×3 + 3×1 + 0×3 + 6×1 + 4×3 + 0×1 + 6×3 + 1×1 + 5×3

Die kontrolesyfer is dus 7 en die volledige reeks is <nowiki>ISBN 978-0-306-40615-7</nowiki>.

Formeel word die berekening van die ISBN-13 kontrolesyfer as volg geskryf:

Hierdie kontrolestelsel wat ooreenstem met die Universele Produkkode se formule vang nie alle foute met die omkeer van aangrensende syfers op nie. Veral as die verskil tussen die twee aangrensende syfers 5 is sal die kontrolesyfer nie optel dat die syfers omgeruil is nie. In die bostaande voorbeeld sal die kontrolesyfer byvoorbeeld dieselfde wees as die 6 en die 1 in die ISBN omgeruil word. Die ISBN-10 formule het nie die probleem nie.

Uitgewers en biblioteke het verskillende beleide ten opsigte van die gebruik van die ISBN kontrolesyfer. Uitgewers bly soms in gebreke om te verseker dat die titel van 'n boek en sy ISBN ooreenstem alvorens hulle dit publiseer; daardie faling veroorsaak heelwat probleme vir biblioteke, boekhandelaars en lesers. Die meeste biblioteke en boekhandelaars vertoon die boekrekord vir 'n ongeldige ISBN wat deur die uitgewer uitgereik is. Die Library of Congress in die V.S.A se katalogus bevat boeke wat gepubliseer is met ongeldige ISBN'e, wat dit gewoonlik met die frase "Cancelled ISBN" aandui. Sommige boekbesteldienste soos Amazon.com sal egter nie 'n soektog na 'n boek doen as die ISBN wat by hul soekenjin ingesleutel word, ongeldig is nie.


</doc>
<doc id="36064" url="https://af.wikipedia.org/wiki?curid=36064" title="Brandberg">
Brandberg

Die Brandberg is die hoogste gebergte van Namibië in die noorde van die streek Erongo. Die grootste enkele bergspits is die 2 573 m hoë piek Königstein.

Die kerngebied van was 'n nationale monument verklaar in 1951.


</doc>
<doc id="36066" url="https://af.wikipedia.org/wiki?curid=36066" title="Karasberge">
Karasberge

Die Karasberge ("Groot Karasberge" en "Klein Karasberge") is 'n bergreeks in die suide van Namibië (Karas). Die grootste enkele bergspits is die 2 202 m hoë piek Schroffenstein.


</doc>
<doc id="36068" url="https://af.wikipedia.org/wiki?curid=36068" title="Erongoberge">
Erongoberge

Die Erongoberge is 'n bergreeks in die weste van Namibië (Erongo). Die grootste enkele bergspits is die 2.319m hoë piek Hohenstein.


</doc>
<doc id="36072" url="https://af.wikipedia.org/wiki?curid=36072" title="Tornedal">
Tornedal

Die Tornedal (Fins: "Tornionjokilaakso", Sweeds: "Tornedalen") is 'n vallei op die grens van Swede en Finland. Dit is vernoem na die Tornerivier wat deur die vallei vloei en in die Botniese Golf uitmond. Geografies is die dorpies en munisipaliteite waaruit die gebied bestaan Haparanda, Övertorneå, Pajala en Kiruna in Swede, en Tornio, Ylitornio, Pello, Kolari, Muonio en Enontekiö in Finland. Die begrip Tornedal word ook dikwels gebruik om na die kulturele gebied te verwys wat gekenmerk word deur veeltaligheid en ondanks die huidige verdeling tussen twee state 'n gemeenskaplike geskiedenis het. Kultureelgesproke word die Sweedse munisipaliteit Gällivare ook by die Tornedal gereken.

In die nedersettings in die vallei word die tale Fins, Sweeds, Samies en Meänkieli gepraat wat hier amptelike status het. Laasgenoemde is 'n Finse dialek wat in die vallei gepraat word en wat in Swede amptelike minderheidstatus geniet. In die Sweedse gedeelte het elke persoon die reg om deur amptelike instellings in enige van die genoemde tale bedien te word.

Die hele vallei was oorspronklik deel van die voormalige Sweedse provinsie Västerbotten, totdat die linkeroewer saam met die res van Finland in 1809 Russiese gebied geword het. Baie dorpies in die gebied het woongebiede aan beide kante van die rivier gehad en is in die proses verdeel. Sommige van die gedeelde dorpies dra steeds dieselfde naam. Daar is ook ander ooreenkomste wat kenmerkend is aan die gebied soos die koskultuur wat tot vandag toe behoue gebly het.


</doc>
<doc id="36073" url="https://af.wikipedia.org/wiki?curid=36073" title="Republiek van Karelië">
Republiek van Karelië

Die Republiek van Karelië (Russies: Респу́блика Каре́лия, Karelies: "Karjalan tazavaldu", Fins: "Karjalan tasavalta", Wepsies: "Karjalan Tazovaldkund") is 'n Republiek in die Russiese Federasie wat die grootste deel van die historiese landstreek Karelië omvat. In die ooste grens dit aan die Witsee en in die weste het dit 'n 723 km lange grens met Finland. Naburige oblaste is Leningrad en Wologda in die suide, Moermansk in die noorde en Archangelsk in die ooste. Die landskap is 'n voortsetting van die Finse merelandskap na die ooste met talryke mere in die gebied. In die suide word die Ladogasee en die Onegasee aangetref wat die twee grootste mere in Europa is. Daar is altesaam sowat 66 000 mere in die Kareliese republeik. 49 % van die oppervlak van Karelië is woudbedek en 25 % met water.

Histories was Karelië 'n gebied noordwes van Rusland, oos van die hedendaagse Finland wat deur die Republiek van Nowgorod beheer is. Vanaf die 13de eeu is verskeie dele deur Swede verower en in Sweeds-Karelië opgeneem totdat dit in 1721 tydens die Verdrag van Nystad aan Rusland opgesê moes word.

In 1923 het die Russiese provinsie die Kareliese Outonome Sosialistiese Sowjet-republiek geword. In 1940 is dit na die Karelo-Finse SSR verander met die insluiting van die Finse Demokratiese Republiek wat tydens die Winteroorlog geskep is. Gebiede wat van Finland geannekseer is, is in die Karelo-Finse SSR opgeneem na die Winteroorlog, maar na die Vervolgoorlog is die Kareliese Istmus in die Leningrad-oblast opgeneem. Die republiek se status is in 1956 na 'n OSSR terugverander. Tydens die Vervolgoorlog in 1941 het Finland groot dele van die gebied besit, maar is in 1944 gedwing om te onttrek.

Die outonome "Republiek van Karelië" in sy huidige vorm is op 13 November 1991 gevorm.

Die republiek lê in die noordwestelike deel van Rusland, tussen die opvanggebiede van die Wit- en Oossee. Daar is sowat 27 000 riviere. Van die grootstes sluit in:

Daar is 60 000 mere in die republiek. Die mere en moerasse bevat sowat 2 000 km³ hoëgehalte- vars water. Die Ladoga- en Onegameer is die grootstes in Europa. Ander mere sluit in:

Die grootste deel van die republiek (148 000 km², of 85%) bestaan uit woude. Vyftig minerale word hier aangetref, onder meer ystererts, diamante, vanadium en molibdenum.


</doc>
<doc id="36076" url="https://af.wikipedia.org/wiki?curid=36076" title="Kaapsehoop">
Kaapsehoop

Kaapsehoop is 'n klein dorpie in Mpumalanga, in die ooste van Suid-Afrika, 25 km van Nelspruit. Die dorp word ook Kaapsche Hoop genoem, die ou naam en Nederlandse naam van die dorp.

Kaapsehoop het oorspronklik bekendheid verwerf as 'n goudmyndorp, eens bekend as die Duiwelskantoor, toe spoelgoud in 1882 ontdek is in 'n klein spruitjie wat deur die dorp vloei. Dit het gelei dat 'n gedeelte van die oorspronklike dorpuitleg herroep is en toe geopen is vir gouddelwery. Maar die beter-lonende ontdekking van goud vroeër in Pelgrimsrus in 1873 en Barberton in 1881, gevolg deur die ontdekking van goud aan die Witwatersrand in 1886, tesame met karige opbrengste verkry by Kaapsche Hoop het gelei tot die dorp se agteruitgang.

Die dorpie is die afgelope tyd "herontdek" en is nou 'n gewilde naweektoevlugsoord met sy interessante outydse boustyl, insluitende vele akkommodasie-ondernemings. Nuwe behuising (ongelukkig nie in dieselfde outydse boustyl nie) is ook opgerig op sommige van die oorblywende oop erwe.



</doc>
<doc id="36077" url="https://af.wikipedia.org/wiki?curid=36077" title="Ingermanland">
Ingermanland

Ingermanland of Ingrië (Fins: "Inkeri" of "Inkerinmaa", Russies: "Ижора" of "Ингерманландия", Sweeds: "Ingermanland", Esties: "Ingeri" of "Ingerimaa") is 'n historiese landstreek in Rusland wat bestaan uit die suideroewer van die Newarivier, tussen die Golf van Finland, die Narwa-rivier en die Peipoesmeer in die weste, en Ladogameer en die westeroewer van die Wolchof-rivier in die ooste. Oorsponklik was die Newa-rivier die grens tussen Ingermanland en Karelië, maar sedert die laat 15de - vroeë 16de eeu het dit noord geskuif, nader aan die Kareliese landengte, en loop dit al langs die Sestra-rivier en dan ooswaarts na die Ladogameer. 

Histories is Ingermanland deur Finse volke bewoon: Ingriërs, Wote en later die Ingermanlandfinne en Este. Die Ortodokse Ingriërs en die Wote is die inheemse volke van die gebied. Nadat Swede dit oorwin het, het Ingermanlandfinnse, afstammelinge van 17de eeuse Lutherse immigrante uit die hedendaagse Finland, die meerderheid-bevolking geword. Die Russifikasie van die gebied was teen die 1930's byna voltooi en vandag is dit die noordwestelike anker van Rusland en die land se "venster" op die Oossee, met Sint Petersburg as middelpunt.


</doc>
<doc id="36079" url="https://af.wikipedia.org/wiki?curid=36079" title="Ingries">
Ingries

Ingries of Izhories ("ižoran keeli") is 'n uiters bedreigde taal, wat in die historiese Ingermanlandgebied in Noordwes-Rusland gepraat word, uit die Fins-Oegriese taalfamilie. In die 1989 Sowjetuniesensus het 820 mense hulle moedertaal as Ingries aangegee. Die sprekers behoort aan 'n klein volk, die Ingriërs, wat in die Leningrad-oblast wes van Sint Petersburg leef. 'n Kortstondige skryftaal het in die 1930's die lig gesien. Dit is egter nie deur die destydse Sowjetunieregering ondersteun nie. Ingries is nou verwant aan Fins en Karelies en Finse taalkundiges beskou dit nie as 'n aparte taal nie maar as 'n oostelike dialek van Fins soos die dialekte van die Ingriese Finne of Ingermanlanders, die nasate van protestante Finne wat in die 17de eeu onder Sweedse aanmoediging na Ingermanland geïmmigreer het.

Vier Ingriese dialekte kan onderskei word: Die benede-Luga en Soikkola dialekte wat in die westelike deel van Ingermanland gepraat word en die Kheva dialek op die Ingermanland Plato sowel as die Oredezh of Bo-Luga dialek wat naby die Oredezhrivier gepraat is. Die Oredezh dialek is is nou uitgestorwe.

Om verwarring met die Ingermanlanders en hulle taal te voorkom word daar soms na die taal as Izchories verwys.


</doc>
<doc id="36082" url="https://af.wikipedia.org/wiki?curid=36082" title="Geelhout">
Geelhout

Die breëblaar-geelhout of opregte geelhout ("Podocarpus latifolius") is 'n groot immergroen boom wat tot 35 m hoog word in die familie Podocarpaceae. Die stam kan 'n middellyn van tot 3 m hê. Die boom is Suid-Afrika se nasionale boom. Dit is reusagtig wanneer dit in immergroen berg- en kuswoude groei, maar kom voor as lae of dwergagtige bome op blootgestelde berghange. Dit kom voor van die Wes-Kaap tot Mpumalanga en Limpopo. Hierdie spesie is inheems aan Suid-Afrika en Eswatini en op die SANBI-rooilys is dit as 'veilig' gelys.

Die bas is longitudinaal gegroef. Manlike bome produseer pienkerige, katjieagtige keëls wat ongeveer 2,5 cm lank is. Die vroulike bome produseer vlesige blombodems en aan die punt word een of twee sade gevind. Die sade is ongeveer 1 tot 1,5 cm lank, dun en vlesig en word op 'n helderrooi, vlesige kussinkie gedra. Die sade word blou of perskleurig wanneer hulle volwassenheid bereik.

Die hout word ook in die houtbedryf gebruik.

Selfs vandag is daar  nog geelboutbome van hoër as 40 m en ŉ stamdeursnit van meer as 2 m. Saam met ons  inheemse sipresse (die seder- en sapreebome)  is die geelhoutbome die enigste Suid-Afrikaanse verteenwoordiger van die "Coniferae", wat dennebome bome, sipresse, spardenne, jenewerbome en lorke insluit. 

"Coniferae" is gewoonlik keëldraend, maar die geelboutboom het sade in ronde doppe met ŉ vleesagtige huid. Manlike en vroulike bome kom voor. Die geelhoutboom is immergroen en saadverspreiding vind hoofsaaklik deur middel van voëls plaas. Een van die voëls wat die geelhoutboom help versprei, is die helderkleurige loerie. Die "Podocarpaceae", die geelhoutfamilie, bestaan volgens die jongste indeling uit net vier spesies:

"Podocarpus falcatus" (Outeniekwa-geelhout);

"Podocarpus latifolius" (“egte" geelhout);

"Podocarpus henkelii" (Henkel se geelhout);

"Podocarpus elongatus" (Breërivier-geelhout).

In die vroeë dae van die volksplanting het geelhout ŉ belangrike rol gespeel. Dit was waarskynlik die dienlikste van die inheemse houtsoorte en gevolglik is geelhoutbome in groter getalle as enige ander boomsoort omgekap. 

Die goue, gloeiende, syagtige voorkoms van die verwerkte hout maak dit ŉ gesogte houtsoort vir die vervaardiging van meubels; dit vertoon veral indrukwekkend as dit saam met stinkhout gebruik word. In die tuin van die Uniegebou in Pretoria, staan etlike geelhoutbome. In die Nasionale Botaniese Tuin Kirstenbosch, in Kaapstad, kan etlike geelhoutbome gesien word, en geelhoutbome versier die Edinburgh-rylaan op pad na Constantia in die Kaapse Skiereiland. 

Die pragtige Outeniekwa-geelhout kom in feitlik al ons inheemse bosse voor en is seker die grootste en skouspelagtigste van die inheemse bome. In Gauteng is die mooistes lankal afgekap om as stutte in die goudmyne gebruik te word. Seker die bekendste geelhoutboom in Suid-Afrika is die “Groot boom” in die Deepwalls-woud by Knysna. 

Dit is 42 m hoog. Van al die inheemse boomsoorte is die Outeniekwa-geelhout een van die wat die vinnigste groei – tot 90 cm per jaar. Die Podocarpus falcatus kan die maklikste aan sy bas uitgeken word. Terwyl die bas van die “egte” geelhout lig kakiekleurig is, met strepe in die lengte, het die Outeniekwa-geelhout ŉ sjokolade-bruin bas wat in groterige, ronde skilfers afdop. 

Die blare is kleiner en smaller as die van die “egte” geelhout en is so aangeheg dat die blaarvlak gedraai is en die sykante boontoe en ondertoe wys. Die manlike blomkatjie is kleiner en die saadmantel van die vroulike boom word nie vlesig nie. Die vrug is rond en ŉ bietjie groter as ŉ vyfsentstuk. As dit ryp word, is dit gewoonlik deurskynend geel. Word die vleesdeel verwyder, het die saad binne ŉ harde dop wat met skerp knoppies oortrek is. 

Hierdie houtsoort kom hoofsaaklik op die suidelike hange van heuwels in Oos-Griekwaland en in die suide van KwaZulu-Natal voor. 'n Pragtige boom wat piramiedvormig groei met smal, lang blare. Die slap blare gee die boom 'n treurende voorkoms. Die saad is soortgelyk aan, maar effens groter as die van die Outeniekwa-geelhout, maar die groen, vlesige omhulsel dop nooit af soos by die Outeniekwa-geelhout nie. Dit het ook nie die verdikking by die vrugbasis sodat die vrug 'n dubbele voorkoms het soos by die "Podocarpus falcatus" nie.

Die egte geelhout groei in al die groot bosse van die kus tot by 'n hoogte van I 800 m. In Van der Stel se tyd is vragte geelhout van Houtbaai (die naam spreek vanself) per skip na Kaapstad aangery, en tot in die vorige eeu was dit nog baie volop. Vandaar dat die vloere en balke van ou geboue dikwels van geelhout is. In een stadium is hierdie boomsoort byna uitgeroei omdat dit vir dwarslêers van treinspore gebruik is. 

Die boom groei tot 30 m hoog en die stam bereik 'n deursnit van 1,2 m. Die bas is dun en grys of kakiekleurig met lengtestrepe en die takke groei gewoonlik in 'n krans om die stam. Jong bome se blare is groter as die van die ouer bome. Die manlike boom het blomkatjies wat tot 25 mm lank is en die vroulike boom het een of twee sade met sagte doppe wat aan die einde van 'n sagte vrugbasis gedra word wat sappig en rooskleurig word as die saad wasdom bereik. Word graag deur voëls (en soms deur mense) geëet.

Meer bosagtig as die ander geelhoute, word "Podocarpus elongatus" op die eilande en walle van die Breërivier naby Robertson en in ander dele van die Wes-Kaap aangetref. 'n Goeie onderskeidingskenmerk is die teenwoordigheid van verspreide stomata (huidmondjies) op die boonste blaarvlak (deur 'n vergrootglas sigbaar). 

Die lengtegroewe waarin hierdie huidmondjies voorkom, is gewoonlik met die blote oog sigbaar. Die huidmondjies kan met 'n vergrootglas wat tien keer vergroot, waargeneem word. Die "Podocarpus falcatus" het huidmondjies op altwee die blaarvlakke.





</doc>
<doc id="36084" url="https://af.wikipedia.org/wiki?curid=36084" title="Cheyenne">
Cheyenne

Cheyenne is die hoofstad en grootste stad van die Amerikaanse deelstaat van Wyoming. Die stad is in 1867 gestig. Dit is ook die administratiewe sentrum van die distrik Laramie. Cheyenne het 'n bevolking van sowat 53 011 mense (grootstadsgebied 81 607).

Cheyenne se byname is "Magic City of the Plains", "Capital City" en The Frontier City".

Die klimaat van Cheyenne is halfdor.


</doc>
<doc id="36088" url="https://af.wikipedia.org/wiki?curid=36088" title="Bergville">
Bergville

Bergville is 'n dorp in die weste van KwaZulu-Natal, in Suid-Afrika. Die dorp lê op die R74 hoofpad net onder die Drakensberge tussen die Woodstock- en Spioenkopdamme. Die Tugelarivier vloei ook langs Bergville verby. Die Oliviershoekpas is naby die dorp.

Piet Retief het die eerste keer die Oliviershoekpasroete gebruik toe hy oor die Drakensberg getrek het. Die eerste setlaars was die Berlynse Sendinggenootskap wat 'n sendingstasie in 1847 by Emmaus gestig het. Die dorp is in 1897 uitgelê op die plaas Kleine Waterval wat aan 'n afgetrede skeepskaptein, ene Wales behoort het. Die naam Bergville is eers in 1903 toegeken. 'n Takspoorlyn het die dorp vanaf Estcourt in 1914 bereik.

Die distrik is 2 600 km² groot. Vee en suiwelprodukte is van die belangrikste ekonomiese aktiwiteite wat beoefen word. Daar is ook baie forelle om te hengel in die riviere van die omgewing.

Daar is 'n historiese blokhuis, die enigste in KwaZulu-Natal wat behoue gebly het. Dit is nou 'n nasionale museum. Die dorp bied toegang tot verskeie oorde in die omgewing, en daar is ook 'n natuurreservaat van 4 400 ha by die Spioenkopdam.



</doc>
<doc id="36090" url="https://af.wikipedia.org/wiki?curid=36090" title="Verulam">
Verulam

Verulam is 'n dorp 27 km noord van Durban, in die provinsie van KwaZulu-Natal, in die ooste van Suid-Afrika. Die dorp is in die vallei van die Mdlotrivier geleë. Die Hazelmeredam is naby die dorp.

Die dorp is in 1850 gestig toe 400 Metodiste uit Brittanje onder die beskerming van die graaf van Verulam na hierdie omgewing gebring is. Hulle het die dorp na hom vernoem. Vandag is Verulam hoofsaaklik 'n Indiërdorp.



</doc>
<doc id="36091" url="https://af.wikipedia.org/wiki?curid=36091" title="Lephalale">
Lephalale

Ellisras of amptelik Lephalale is 'n steenkoolmynboudorp in die weste van die Limpopoprovinsie, in die noorde van Suid-Afrika. 

Ellisras is een van die jongste dorpe in Suid-Afrika en is vernoem na Patrick Ellis en Piet Erasmus. Die dorp is in 1960 op die plaas Waterkloof uitgelê en het in 1986 munisipale status verwerf. 

Die dorp is die hart van die Bosveld se wildbedryf; daar is 'n groot verskeidenheid en oorvloed wild in die omgewing. Trofeejagters kom van oor die hele wêreld na Ellisras. Veeboerdery is gevestig in die distrik terwyl grondbone en tabak ook verbou word. Die jaarlikse Bosveldfees word ook hier gehou.

Steenkool is in die 1920's op die plaas Grootgeluk ontdek toe daar vir water geboor is. Die reserwes is ongelooflik groot; daar word beraam dat ongeveer die helfte van Suid-Afrika se reserwes hier geleë is. Die steenkool vorm deel van die Waterberg-steenkoolveld. Yskor bedryf 'n oopgroefmyn by Grootgeluk wat steenkool verskaf aan Matimba-kragstasie, die grootste lugverkoelde kragstasie ter wêreld. Die myn en kragstasie is in die 1970's gebou. Van die steenkool word as hoëgraadse metallurgiese kooks vir Yskor se aanlegte verwerk.

Die Medupi Kragsentrale is tans in aabou in die omgewing.



</doc>
<doc id="36095" url="https://af.wikipedia.org/wiki?curid=36095" title="Lyfs">
Lyfs

Lyfs ("līvõ kēļ" of "rāndakēļ") is 'n uitgestorwe taal wat behoort tot die Oosseefinse tak van die Oeraliese tale in die Fins-Oegriese taalfamilie. Lyfs was nou verwant aan Estnies. Die moederland van die Lyflanders is Lyfland wat in Letland geleë is, in die noorde van die Koerland-skiereiland. Sommige etniese Lyflanders het in onlangse tye die taal aangeleer in 'n poging om dit te laat herleef, maar aangesien Lyflanders 'n klein minderheid is, is daar weinig geleenthede om die taal te praat. Grizelda Kristiņa, die laaste moedertaalspreker, is in 2013 op die ouderdom van 103 oorlede.
Die Lyfse alfabet is 'n variant van die Latynse alfabet wat 'n hibried van die Letse en Estiese ortografieë verteenwoordig.

Lyfs het van 'n posisie van dominansie in Lyfland en Koerland, waar die Lyflanders vir 2000 jaar gewoon het, agteruitgegaan tot 'n handjievol sprekers wat vandag oorbly. In die 13de eeu was die aantal sprekers van Lyfs sowat 30 000. In ongeveer 1200 is Lyfland deur die Orde van de Swaardbroeders en die Duitse Orde ingeval wat gelei het tot 'n magstryd rakende die heerskappy van die gebied tussen hierdie ordes en die Aartsbiskop van Riga. In 1522, tydens die Protestantse Hervorming, is Koerland deur Denemarke geannekseer. In 1557 is die gebied deur Rusland binnegeval en van 1558 tot 1583 het Rusland, Swede, Denemarke, Litaue en Pole oor die gebied geveg in die Lyflandse Oorlog. In die Verdrag van Nystad in 1721 het Lyfland en Koerland provinsies van Rusland geword. Al hierdie gebeure het daartoe gelei dat daar teen die 19de eeu slegs sowat 2 000 mense was wat steeds Lyfs gepraat het. In 1852 was die aantal Lyflanders 2 394. Met die 1918-stigting van die staat Letland het die Lyfse taal 'n oplewing ondergaan. Dit is egter omgekeer met die Sowjetunie se inval van Letland tydens die Tweede Wêreldoorlog en die marginalisering van Lyfs onder die Sowjetbewind.

Sedert Letland onafhanklikheid herbekom het, is pogings van stapel gestuur om Lyfs te laat herleef. Lyfs word wetlik erken as 'n selfstandige Letlandse taal en die regering van Letland ondersteun Lyfse taalaktiwiteit en verskaf finansiële ondersteuning vir 'n amptelike program genaamd "Lyflanders in Letland." Die Lyfse Unie, "Līvõd Īt" is 'n nie-regeringsorganisasie wat die bevordering van Lyfs ten doel het. Daar is ook drie sanggroepe, "Līvlist", "Kāndla" en "Vīm" wat in Lyfs sing. Die Lyfse taal kan aan die Universiteit van Riga studeer word en in Mazirbe word 'n Lyflandse kultuurfees gehou. In 1992 het Lyflanders die publikasie van "Livli" (Lyfs), die nasionale koerant wat in Lyfs uitgegee is in Letland in die 1930's laat herleef, die meeste artikels is egter in Lets. 'n Poging in 1993 deur 'n jong Lyfse digter, Valt Ernstreit, om 'n eksklusief Lyfse publikasie op die been te bring, Livli+, het nie geslaag nie en slegs 'n paar uitgawes is gepubliseer.

"Die Lyfse Kus" ("Līvõd Rānda") is 'n projek waarvolgens 'n nasionaal-kulturele park met staatsbeskerming in Letland opgerig word om die etnies-kulturele en streeksontwikkeling aan die Lyflandse kus te bevorder. Die park dien tot 'n mate om plaaslike selfregering daar te stel en 'n brandpunt vir die kultuurlewe van die Lyflanders te verskaf.

Dit is egter nie duidelik of dit reeds te laat is om Lyfs te red nie aangesien daar nie meer moedertaalsprekers is wat 'n motivering verskaf vir die gebruik van die taal nie.



</doc>
<doc id="36099" url="https://af.wikipedia.org/wiki?curid=36099" title="Woties">
Woties

Woties ("vad’d’a tšeeli") is die taal wat deur die Wote van Ingermanland gepraat word. Dit is nouverwant aan Esties en behoort tot die Oosseefinse tak van die Fins-Oegriese tale. Woties word net in twee dorpies, Krakolye en Luzhitsy in die Kingisepp distrik gepraat en is op die rand van uitsterwing. In 1989 was daar slegs 62 sprekers waarvan die jongste in 1938 gebore is. Teen 2005 was daar moontlik slegs 20 sprekers oor.

In 1848 was daar nog 5 148 Wote maar in die 19de eeu was die taal reeds aan die agteruitgaan ten gunste van Russies. Dié agteruitgang het onder Sowjetbewind versnel en teen die begin van die Eerste Wêreldoorlog was daar slegs 1 000 sprekers. Die Wotiese bevolking het tussen 1926 en 1959 met 90% gedaal. Sedertdien het die Wote meestal hulle etniese identiteit verberg en hulle as Russe voorgehou in 'n oorwegend Russiese omgewing. 

Woties het oorspronklik verskeie dialekte gehad naamlik die Westelike, Oostelike, Kukkusi en Kreevin-dialekte, lg. 'n enklave in Letland. Kreevin het in die 19de eeu uitgesterf en die Oostelike dialek in die 1960's.


</doc>
<doc id="36100" url="https://af.wikipedia.org/wiki?curid=36100" title="Pous Benedictus XI">
Pous Benedictus XI

Benedictus XI was die 194ste pous van die Rooms-Katolieke Kerk van 1303 tot 1304.

Pous Benedictus XI is gebore as Niccolò Boccasini in 1240 in Treviso, Italië. Hy sluit hom aan by die orde van die Dominikane en studeer en doseer teologie. In 1286 word hy provinsie-leier van die orde in Lombardye. In Mei 1296 word hy magister-generaal van die Dominikane. Hy was 'n kragtige verdediger van die beleid van Pous Bonifatius VIII en die pous bevorder hom tot kardinaal in 1298. Op 22 Oktober 1303 volg hy Pous Bonifatius VIII op en regeer tot sy dood op 7 Julie 1304. Hy word opgevolg deur Pous Clemens V. Die naam ‘Benedictus’ beteken 'geseënde’.

Pous Benedictus XI het verwikkel geraak in konflikte met die kardinale van die Colonna-familie. Weens die spanning wat die konflikte veroorsaak het, het hy in 1304 Rome verlaat en na Perugia gegaan. Hy het toegewings gemaak aan koning Philip IV (die Skone) van Frankryk en die bul “Cleris Laicos” amper volledig teruggetrek, maar het Guillaume de Nogaret en sy helpers, wat die aanslag op Pous Bonifatius VIII gepleeg het by Anagni, op 7 Junie 1304 geëkskommunikeer. Hy het ook die bul “Super cathedram” wat die bedelordes verbied het om te preek en bieg te hoor, teruggetrek.

Op 18 Desember 1303 bevorder die pous Niccolò Alberti OP tot kardinaal en op 19 Februarie 1304 vir Walter Winterburn OP.

Pous Benedictus X word deesdae as 'n teenpous beskou. In Pous Benedictus XI se tyd was dit egter nie so nie. Dit is die rede hoekom Pous Benedictus XI die getal XI en nie X gekies het om sy naam aan te dui. Dit het dan ook al die volgende Benedictus pouse se nommer met een aangeskuif.

Pous Benedictus XI is deur Pous Clemens XII salig verklaar op 24 April 1736. Sy feesdag is op 7 Julie.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36101" url="https://af.wikipedia.org/wiki?curid=36101" title="Aboe Dhabi">
Aboe Dhabi

Aboe Dhabi (ook Abu Dhabi) (Arabies: أبوظبي) is die hoofstad van die gelyknamige emiraat en die tweede grootste stad van die Verenigde Arabiese Emirate (VAE) ná Doebai met meer as een miljoen inwoners.

Aboe Dhabi, wat op 'n eiland in die Persiese Golf geleë is en ook as regeringsetel van die VAE dien, was oorspronklik 'n klein Bedoeïne- en vissersdorpie en tot in die 1930's 'n sentrum van die pêrelhandel. Eers met die ontdekking van olievelde in die laat 1950's het die stad 'n ongekende ekonomiese opswaai beleef. Vandag is Aboe Dhabi 'n moderne stad waar miljarde in eiendomsprojekte belê word.

Aboe Dhabi is 'n belangrike vervoerspilpunt vir die hele federasie. Mina Zayed, 'n groot seehawe met houerterminale wat vanaf 1987 ontstaan het, is in die noordooste van die eiland geleë, terwyl Aboe Dhabi se internasionale lughawe naas Doebai tot 'n leidende nasionale en internasionale lugspilpunt ontwikkel het.

Yas Eiland is ook deel van die stad.


</doc>
<doc id="36102" url="https://af.wikipedia.org/wiki?curid=36102" title="Oosseefinse tale">
Oosseefinse tale

Die Oosseefinse of Balto-Finse tale is 'n reeks verwante tale met 'n gemene oorsprong wat in die gebied aan die ooskus van die Oossee deur ongeveer 7 miljoen mense gepraat word. Dit is 'n onderafdeling van die Fins-Samiese tale wat tot die Fins-Oegriese tak van die Oeraalse taalfamilie behoort.

Oosseefins is 'n dialek kontinuum wat gewoonlik in sewe tale verdeel word. Die hoof moderne Oosseefins tale is Fins en Estnies Die ander Finse tale in die Oossee gebied is Ingries, Karelies, Wepsies, Woties, wat om die Finse Golf en die mere Onega en Ladoga gepraat word asook Võro wat in die suidooste van Estland gepraat word en Lyfs in Lyfland in Letland. Ludies word soms van Karelies onderskei en Seto van Estnies en Võro.

Fins en Estnies is amptelike tale van die Europese Unie en Finland en Estland onderskeidelik. Die kleiner Oosseefinse tale is almal bedreig en Lyfs en Woties het beide minder as 100 sprekers oor en word as uiters bedreig beskou. Fins en Estnies is die enigste van die tale wat gevestigde literêre tale is. Meänkieli (in noordelike Swede in die Tornedal en Kven in Finnmark in Noorweë is Finse dialekte wat deur die twee Skandinawiese lande as onafhanklike minderheidstale erken word.

Die Oosseefinse tale deel 'n aantal kenmerke soos die gebrek aan grammatikale geslag, gebrek aan lidwoorde, soortgelyke klem, komplekse klanklengtes, konsonant gradiasie, ens.

Die taalfamilieboom in die inligtingskas verteenwoordig die tradisionele binêre boom vir die Oraalse tale. Sommige vakkundiges is van mening dat aanpassings in Oeralies gemaak moet word wat tot 'n kleiner boom lei.



</doc>
<doc id="36119" url="https://af.wikipedia.org/wiki?curid=36119" title="Allanridge">
Allanridge

Allanridge is 'n mynboudorp in die Lejweleputswa Distriksmunisipaliteit in die Noord-Vrystaat, Suid-Afrika. Die dorp is 50 km suid van Bothaville en is deel van die Vrystaatse Goudveld.

Die dorp is in 1950 gestig en vernoem na Allan Roberts, die Johannesburgse geoloog en tandtegnikus wie se boorgat op die nabygeleë plaas Aandenk binne 122 m van een van die rykste gouddraende riwwe in die wêreld gekom het. Allanridge is ontwerp deur die stadsbeplanner William Backhouse wat ook Welkom uitgelê het. Dit het op 21 Desember 1956 'n munisipaliteit geword.

Al die water wat uit die myne kom word in 'n reuse meer gepomp waar duisende voëls nes geskop het. Die meer is Stinkpan gedoop. Allan Roberts se prospekteergat is nou 'n nasionale monument.




</doc>
<doc id="36121" url="https://af.wikipedia.org/wiki?curid=36121" title="Dealesville">
Dealesville

Dealesville is 'n dorp tussen Bloemfontein en Boshof in die Vrystaat, in Suid-Afrika.

Dit het sowat 20 jaar geneem om Dealesville te stig. Die rede was dat daar aanvanklik nie grond beskikbaar was nie. Dealesville was uiteindelik op die plaas "Klipfontein", in besit van John Henry Deale, gestig. Die dorp is op 20 Julie 1899 geproklameer en het in 1914 'n munisipaliteit geword.

Daar is baie soutpanne in die distrik. Die Baden-Baden-mineraalbronne is sowat 15 km vanaf Dealesville. Die dorp is die kommersiële sentrum vir 'n gebied van gemengde boerdery.




</doc>
<doc id="36122" url="https://af.wikipedia.org/wiki?curid=36122" title="Dewetsdorp">
Dewetsdorp

Dewetsdorp is 'n dorp in die Vrystaat, Suid-Afrika, en is 71 km suidoos van Bloemfontein en 40 km noordwes van Wepener geleë.

Die dorp is genoem na genl. Christiaan de Wet se pa, Jacobus Ignatius de Wet. Dit was voorheen bekend as De Wet. Jacobus de Wet was die veldkornet van die streek en het gevoel 'n dorp moet om veiligheidsredes in die omgewing van die plaas Kareefontein gestig word. In 1876 het die Volksraad die eerste aansoek vir dorpstigting van die hand gewys. Nogtans het De Wet en ander voortgegaan en die plaas Kareefontein in erwe verdeel. Drie jaar later het hy weer eens versoek dat Kareefontein as 'n dorp erken word. In 1880 is Dewetsdorp geproklameer en in 1890 het dit 'n munisipaliteit geword. Die dorp is tydens die Tweede Vryheidsoorlog deur die Britte beset nadat Bloemfontein geval het. Op 19 November 1900 het genl. De Wet die garnisoen onder bevel van W.G. Massey aangeval. Hulle het ná vier dae oorgegee.

Die distik is 2 260 km groot en is uitstekende bees- en skaapwêreld. Mielies en koring word ook verbou.




</doc>
<doc id="36124" url="https://af.wikipedia.org/wiki?curid=36124" title="Fins-Wolgaïese tale">
Fins-Wolgaïese tale

Die Fins-Wolgaïese tale is 'n subgroep van die Fins-Oegriese tale in die Oeraalse taalfamilie wat van Fins-Permies weggebreek het in ongeveer 2000 v.C. Dit bestaan uit die Fins-Samiese en Wolgaïese tale.


</doc>
<doc id="36125" url="https://af.wikipedia.org/wiki?curid=36125" title="Fins-Permiese tale">
Fins-Permiese tale

Die Fins-Permiese tale vorm volgens die tradisionele beskouing saam met die Oegriese tale een van die hooftake van die Fins-Oegriese tale in die Oeraalse taalfamilie. Fins-Oegries het na raming in ongeveer 2500 – 3000 v.C in Fins-Permies en Oegries verdeel. Fins-Permies het weer in ongeveer 2000 v.C. in Permies en Fins-Wolgaïes verdeel.

Die terme "Finse tale" is in die verlede baie keer gebruik om na al die Fins-Permiese tale te verwys gegrond op 'n vroeëre teorie dat die Permiese tale baie nader aan die Oosseefinse tale is as aan Hongaars.


</doc>
<doc id="36128" url="https://af.wikipedia.org/wiki?curid=36128" title="Optiese vesel">
Optiese vesel

'n Optiese vesel is 'n glas- of plastiekvesel wat lig langs die lengte daarvan dra. Die ontwikkeling van optiese vesel het eers in 1965 in alle erns begin. In daardie stadium was die beginsels van optiese vesel reeds gevestig, maar as gevolg van hoë verliese was die tegnologie nie kommersieel lewensvatbaar nie.

Charles K. Cao en George A. Hockham, navorsers van die Britse maatskappy "Standard Telephone and Cables", het met die idee vorendag gekom dat verliese van minder as 20 dB per kilometer moontlik is. Hulle het die teorie gehad dat verliese deur onsuiwerhede veroorsaak word en dat dit verwyder kan word, maar nie deur fisiese effekte soos dispersie (oftewel skifting, strooiing of pulsverbreding) nie.

In 1970 is die kritieke vlak van 20 dB per kilometer bereik deur navorsers van "Corning Glass Works", tans bekend as "Corning Incorporated". Hulle het die verlies beperk tot 17 dB per kilometer deur silikaglas met titaan te behandel. 'n Paar jaar later het hulle die prestasie verbeter tot slegs 4 dB per kilometer. Tans is die verliese 0.19 dB per kilometer by die 1550 nm golflengte!

Optiese vesel word vervaardig van glas of plastiek. Dit lyk amper soos 'n mens se hare, maar is dunner en kan lig gelei. In koperkabels word elektrisiteit gelei deur elektrone maar in optiese vesel word lig voortgeplant as fotone. Die glas wat gebruik word, is suiwer silikon en word deur middel van ’n chemiese proses vervaardig. Glas-optiese vesel word veral in die telekommunikasie-industrie gebruik.

Optiese vesel van plastiek het beperkte gebruik en word hoofsaaklik vir multimodusprodukte gebruik.

Optiese vesel word veral gebruik vir kommunikasie, aangesien dit ’n groot bandwydte kan hanteer. Bandwydte word in bisse per sekonde of bis/s gemeet. Hedendaagse bandwydtes van 40 Gbis/s is alledaags, en 1 Tbis/s is op die horison. Optiese vesel het koperkabel vir ’n paar redes vervang. Eerstens kan optiese vesel seine met minder verlies gelei — dus verder reik; en tweedens is dit immuun teen elektromagnetiese steurings.

Die ITU (International Telecommunication Union) is verantwoordelik om standaarde vir optiese vesel op te stel en te reguleer. Die standaarde vir optiese vesel bestaan uit 'n reeks dokumente, naamlik G.65x.

Optiese vesel bestaan uit ’n glaskern wat omring word deur 'n glasdeklaag. Die deklaag word omring deur die bekleding wat die vesel versterk. Die bekleding bestaan uit akrilaat. Dit beïnvloed egter glad nie die werking van die vesel nie, aangesien die lig slegs in die kern en die deklaag gedra word. Die kern is tipies 8,5 μm in deursnee, terwyl die deklaag 125 μm in deursnee is. Saam met die bekleding is die vesel 250 μm in deursnee.

Wanneer lig ’n voorwerp tref en daarvan kaats en nie deur die voorwerp beweeg nie, word die proses weerkaatsing of refleksie genoem. Wanneer lig weerkaats word vanaf ’n oppervlakte wat veroorsaak word deur twee mediums wat ontmoet met verskillende digthede kom die kritieke hoek ter sprake.
Wanneer die lig wat die oppervlakte tref groter as ø kritiek is, sal die lig reflekteer; indien die hoek kleiner as ø kritiek is, sal die lig breek. Dit sal slegs gebeur indien n2 > n1, dit wil sê as die ligbrekingsindeks van die kern groter is as die deklaag.

Wanneer lig op ’n glas water met ’n lepel daarin val, lyk dit asof die lepel gebuig is waar dit in die water ingaan. Die verskynsel staan bekend as ligbreking of as refraksie. Dit gebeur weens die feit dat die lig teen verskillende snelhede deur die twee mediums beweeg, aangesien die digthede van die mediums verskil. Die twee mediums het dus twee verskillende ligbrekingsindekse.

Net so breek lig wanneer dit van die kern na die bekleding in optiese vesel beweeg. Dié verskynsel volg Snel se wet.

Die ligbrekingsindeks is die spoed van lig, c, in 'n vakuum, in verhouding tot die spoed van lig in enige ander medium. Dit word voorgestel deur:
waar "n"=ligbrekingsindeks, "c" = spoed van lig in vakuum en "v" spoed van lig in ander medium is.

Die ligbrekingsindeks vir glas is 1.44 wat beteken dat lig 1.44 keer vinniger in 'n vakuum as in glas beweeg.

Lig word in die kern gehou deur die proses van interne refleksie (of interne weerkaatsing). Dit veroorsaak dat die optiese vesel as ’n golfleier dien.

Om te verseker dat die lig in die kern bly, moet die ligbrekingsindeks van die kern groter wees as dié van die bekleding. Dit verseker dat die sein terug “buig“ (of breek) na die kern wanneer dit in die bekleding in beweeg.

Die ligbrekingsindeks van die kern word verhoog deur dit met germanium te behandel. Die bekleding bestaan uit suiwer silikon.

Deur die kern van die vesel groter te maak (byvoorbeeld 50 μm), word die kenmerke van die vesel verander. Die lig het nou etlike paaie of modusse waardeur dit kan voortplant. In multimodusvesel is die ligbron en ontvanger aansienlik goedkoper as enkelmodusvesel. Multimodusvesel se deurlatingsafstand is aansienlik korter (maksimum 2 km) as gevolg van modale dispersie (oftewel skifting, strooiing of pulsverbreding) wat glad nie by enkelmodusvesel voorkom nie.

Van die lig wat in optiese vesel gelei word, word geabsorbeer as gevolg van absorpsie en Rayleigh-verstrooiing. Rayleigh-verstrooiing vind plaas wanneer die fotone met onsuiwerhede in die vesel bots. Dit beteken dat daar ’n beperking is op die afstand waaroor die vesel gebruik kan word. Tipiese afstande is 70 km wat gebruik word vir stelselontwerp. Verswakking word in desibel (dB) gemeet.

Grafiek 1 gee 'n tipiese verswakkingskurwe weer vir enkelmodusvesel. Die bult naby die 1400 nm-golflengte staan bekend as die “waterpiek”. Dié verskynsel word veroorsaak deur die lig wat reageer met die waterstofione in die glas.

Ligpulse wat in die vesel gelei word, word algaande al hoe langer. Die verskynsel word dispersie (oftewel skifting, strooiing of pulsverbreding). Dispersie word veroorsaak deurdat die ligpuls nie net uit een golflengte bestaan nie en deurdat elke golflengte ’n unieke ligbrekingsindeks met die vesel het. Dispersie beperk dus die bandwydte wat gebruik kan word. Dispersie word gemeet in pikosekonde (ps). Die dispersiekoëffisiënt word bereken deur die volgende formule: ps/(nm.km).

Polarisasiemodusdispersie (PMD) is 'n verskynsel wat die werking van stelsels oor optiese veselkabels teen bandwydtes van groter as 2.5 GBisse per sekonde beïnvloed. Aangesien die vesel nie 100% rond is nie en die toestand oor die lengte van die vesel wissel, beweeg die lig teen verskillende snelhede in die verskillende vlakke van die vesel na die eindpunt. Die lig in die verskillende vlakke bereik die ontvanger nie teen dieselfde tyd nie en het dus PMD ondergaan. Dit lei ook tot vervorming van die golf, net soos by dispersie.

In ’n optieseveselstelsel is die vesel die medium tussen die sender en die ontvanger. Die sender kan ’n LD (ligdiode – multimodus ) of laser (enkelmodus) wees. Gekodeerde ligseine word op dié wyse deur die vesel gestuur.

’n Optieseveselkabel bestaan uit etlike optiese vesels wat saam gegroepeer word in bondels, tipies ses vesels per bondel. Tipiese kabelgroottes is 12-24 vesels per kabel. Kabels wat 144 of meer vesels bevat, is egter nie ongewoon nie.

Daar is baie tipes optieseveselkabels. Die onderwaterkabels wat die oseane deurkruis, is seker die bekendste. So byvoorbeeld word Suid-Afrika verbind met onderwateroptieseveselkabels vanaf Europa, naamlik SAT-2 en SAT-3 langs die weskus van Afrika. Dit dra tans die meeste van die kommunikasie, byvoorbeeld telefoon-, data-, internet- en videoverkeer tussen Suid-Afrika en Europa. Die SAFE-onderwaterkabel verbind Suid-Afrika met die Ooste, terwyl die SEACOM-kabel Suid-Afrika met Europa verbind langs die ooskus van Afrika.

Daar is ook ondergrondse optieseveselkabels wat direk begrawe of in pype ingeblaas kan word.

Oorhoofse optieseveselkabels word ook op groot skaal gebruik. Dit word op houtpale geïnstalleer, terwyl daar ook 'n ander variant is wat op kraglyne geïnstalleer word.

Optiese vesel kan nie met die hand gelas word nie; slegs met die hulp van ’n elektroniese toestel. Die proses word smeltlas (ook fusielas) genoem. Die vesel word eers skoongemaak deur dit af te vee met ’n alkohollappie en dan die punte af te sny met ’n veselklower. Vervolgens word die nuwe punte in die lasmasjien geplaas, wat dit versigtig drie-dimensioneel belyn.

Wanneer die masjien gereed is, word die vesels aanmekaar gesweis met ’n elektriese vlam (na regte ’n elektriese vonk). Die las word vervolgens deur die lasmajien getoets deur lig in die vesel te pomp. Indien die verlies deur die las vir een of ander rede te groot is, moet die proses herhaal word. Enige verlies groter as 0.05 dB word normaalweg as te groot geag.

Die gelaste vesel word dan bedek met ’n spesiale omhulsel wat dan in ’n oond binne die lasmasjien gebak word. Dit word alles gedoen om die gelaste vesel te beskerm.

Die optiese vesel word getoets met 'n OTDR. Met behulp van 'n OTDR kan vesels in kabels getoets word, of die vesels van verskeie kabels wat aanmekaar gelas word, kan ook getoets word.


</doc>
<doc id="36131" url="https://af.wikipedia.org/wiki?curid=36131" title="2016">
2016

Die jaar 2016 was 'n skrikkeljaar wat volgens die Gregoriaanse kalender op 'n Vrydag begin het. Dit was die 16de jaar van die 21ste eeu n.C. en in teenstelling met gewone jare het die jaar 366 dae en 'n 29 Februarie gehad.





</doc>
<doc id="36132" url="https://af.wikipedia.org/wiki?curid=36132" title="Olieraffinadery">
Olieraffinadery

'n Olieraffinadery is 'n nywerheidsaanleg waar ru-olie verwerk word na nuttiger produkte, soos petrol, diesel, teer, verhittingsolie, paraffien en vloeibare petroleumgas. Olieraffinaderye is gewoonlik uitgebreide nywerheidskomplekse met baie pypwerk daardeur wat vloeistof- en gasstrome heen en weer tussen groot chemiese verwerkingsaanlegte vervoer.

Rou of onverwerkte ru-olie is nie baie nuttig in sy onverwerkte vorm nie aangesien dit net so uit die grond uit kom. Alhoewel "ligte, soet" (dit wil sê ru-olie met 'n lae viskositeit en lae swawelinhoud) al direk gebruik is as brandstof in die oliebranders van skepe se stoomturbines, hou die ligter elemente 'n ontploffingsgevaar in. Daarom word die honderde verskillende koolwaterstofmolekules wat in ru-olie teenwoordig is geskei in 'n raffinadery in komponente wat gebruik kan word as brandstof, smeermiddels en as voerstrome vir petrochemiese prosesse waar produkte soos plastiek, skoonmaakmiddels, oplosmiddels, elastomere (rubberagtige materiale) en vesels soos nylon en poliëster. Fossielbrandstowwe afkomstig van ru-olie word in binnebrandenjins gebruik om krag te lewer om skepe, motorvoertuie, vliegtuie, grassnyers, kettingsae en ander toerusting aan te dryf. Hierdie verskillende koolwaterstowwe het verskillende kookpunte, wat beteken dat hulle deur middel van distillasie geskei kan word. Aangesien daar 'n groot aanvraag is vir die ligter (oftewel laer kookpunt) vloeistofprodukte vir gebruik in binnebrandenjins, sal 'n moderne raffinadery die swaarder (oftewel hoë kookpunt) koolwaterstowwe omskakel na ligter gas- en vloeistofprodukte.

Olie kan op baie maniere benut word omdat dit koolwaterstowwe van verskeie molekulêre massas, vorms en lengtes bevat soos paraffiene, aromate, naftene (of sikloalkane), alkene, diëne en alkyne. Terwyl die molekules in ru-olie baie verskillende atome soos swawel en stikstof bevat is die mees algemeenste molekules teenwoordig koolwaterstowwe wat bestaan uit molekules van waterstof en koolstof asook 'n klein hoeveelheid suurstof in verbinding met mekaar met 'n wisselende lengte en kompleksiteit. Die verskille in die struktuur van hierdie molekules is wat die variasie in hul fisiese en chemiese eienskappe veroorsaak en dit is hierdie variasie wat ru-olie so 'n nuttige voermateriaal maak om so 'n wye verskeidenheid produkte te vervaardig.
Na die komponente geskei en gesuiwer is van kontaminante en onsuiwerhede, kan die brandstof of smeermiddel verkoop word sonder enige verdere verwerking. Kleiner molekules soos isobutaan en propileen of butilene kan herkombineer word om aan spesifieke oktaangetal vereistes te voldoen deur van prosesse soos alkilering of minder algemeen dimerisasie gebruik te maak. Die oktaangehalte van petrol kan ook verbeter word deur katalitiese hervorming wat die waterstofatome uit koolwaterstowwe verwyder om aromate te lewer wat oor 'n baie hoër oktaangetal beskik. Intermediêre produkte kan ook verder verwerk word om die swaar, lang ketting olies na ligter kort ketting molekules om te skakel deur verskeie soorte krakingsprosesse soos vloeier katalitiese kraking, termiese kraking en hidrokraking. Die finale stap in petrolproduksie is die vermenging van brandstowwe met verskillende oktaangehaltes, dampdruk en ander eienskappe om 'n produk te lewer met die verlangde eienskappe.

Olieraffinaderye is grootskaalse aanlegte wat van 'n honderd duisend tot verskeie honder duisende vate ru-olie per dag kan verwerk. Vanweë die hoë kapasiteit word baie van die eenhede kontinu bedryf (eerder as om per lot te verwerk) by gestadigde toestande of by benaderd gestadigde toestande vir lang periode aaneen (van maande tot jare). Hierdie hoë kapasiteit maak prosesoptimering en gevorderde prosesbeheer baie wenslik.

Die meeste produkte van olieverwerking word gewoonlik in drie kategorieë verdeel: ligte distillate (VPG, petrol, nafta), middel distillate (paraffien, diesel), swaar distillate en residu (brandolie, smeerolies, was, teer). Hierdie klassifikasie is gebaseer op die manier waarop ru-olie gedistilleer word en in fraksies geskei word.


Raffinaderye se kompleksiteit wissel ten opsigte van die aard en getal verwerkingseenhede. Algemene eenhede wat aangetref word is:


Die beeld hieronder is 'n skematiese prosesvloeidiagram van 'n tipiese olieraffinadery wat die verskeie chemiese eenheidswerkinge en die vloei van intermediêre produkstrome uiteensit. Die diagram is 'n voorstelling van slegs een van letterlik honderde moontlike konfigurasies wat 'n raffinadery kan hê. Die diagram sluit ook die gewone nutsfasiliteite uit wat hulpbronne soos stoom, verkoelingswater, elektriese krag asook stoortenke vir ru-olie, intermediêre produkte en eindprodukte uit.

Daar bestaan vele proseskonfigurasies wat van dié een hierbo verskil. Die vakuumdistillasie eenheid kan byvoorbeeld ook verskeie fraksies produseer vir ander doeleindes soos ligte masjienolie, smeerolies ensomeer.

Die beginsels wat geld vir die kies van 'n ligging vir raffinaderye is soortgelyk aan dié vir ander chemiese aanlegte:





Die raffineringsproses stel verskeie chemiese stowwe in die atmosfeer vry; gevolglik is die mate van lugbesoedeling beduidend en is daar gewoonlik merkbare reuke wat 'n tipiese raffinadery vergesel. Buiten lugbesoedeling is daar ook probleme met afvalwater en risiko's van nywerheidsongelukke soos brande en ontploffings asook geraasbesoedeling.

In die meeste het regerings beperkinge geplaas op die besoedeling wat olieraffinaderye vrystel en moet raffinadery noodgedwonge toerusting installeer aan die bepalings van omgewingswetgewing te voldoen. In die V.S.A is daar sterk druk om die ontwikkeling van nuwe raffinaderye te voorkom en is daar nie weer 'n groot raffinadery gebou sedert die aanbou van die Marathon oliemaatskappy se raffinadery in Louisiana in 1976 nie. Baie raffinaderye het egter uitgebrei in daardie tydperk. Omgewingsbeperkinge en druk om die aanbou van nuwe raffinaderye te voorkom kon moontlik egter bygedra het tot stygende brandstofkostes. Verder het baie raffinaderye (meer as 'n 100 sedert die 1980's) gesluit as gevolg van veroudering en/of samesmeltings binne-in die nywerheid.

Omgewingsdruk en kommer oor veiligheid bring mee dat olieraffinaderye soms ver van groot woongebiede geleë is. Daar is egter baie gevalle waar raffinaderye naby aan bewoonde gebiede is en 'n gesondheidsgevaar vir die bevolking inhou.

Die wêreld se eerste olieraffinadery is gebou deur Ignacy Łukasiewicz naby Jasło in die Oostenrykse ryk (tans in Pole) in die jare 1854–56 maar hulle was egter klein bedrywe gewees aangesien daar op die tydstip nie 'n groot aanvraag was vir geraffineerde brandstowwe nie. Soos Łukasiewicz se olielamp gewilder geword het, het die raffineringsbedryf in die gebied gegroei.

Die eerste groot olieraffinadery is te Ploieşti in Roemenië in 1856 gebou. Verskeie ander raffinaderye is in die omgewing gebou met beleggings vanuit die V.S.A. voor Nazi Duitsland se oorname tydens die Tweede Wêreldoorlog. Die meeste van hierdie raffinaderye is vernietig tydens die V.S.A. se bombardement tydens Operation Tidal Wave op 1 Augustus 1943. Die raffinaderye is sedertdien herbou en uitgebrei.

'n Ander vroeë voorbeeld is te Oljeön in Swede en is nou 'n museum in die wêrelderfenisgebied in Engelsberg. Die raffinadery is in 1875 in bedryf gestel.

Op 'n tyd was Ras Tanura in Saudi-Arabië wat deur Saudi Aramco besit word, die grootste raffinadery ter wêreld gewees. Vir 'n groot deel van die 20 eeu was die grootste raffinadery in die wêreld die Abadan Raffinadery in Iran gewees. Hierdie raffinadery is kwaai beskadig tydens die Iran-Irak oorlog. Die wêreld se grootste raffineringskompleks is die "Cento de Refinación de Paraguaná" wat deur PDVSA in Venezuela besit word met 'n vermoë van 152 000 m/dag. SK Energy se Ulsan raffinadery in Suid-Korea (134 000 m/dag) en Reliance Petroleum se Jamnagar Raffinadery in Indië (105 000 m/dag) is onderskeidelik die tweede en derde grootste.



</doc>
<doc id="36135" url="https://af.wikipedia.org/wiki?curid=36135" title="Ventersburg">
Ventersburg

Ventersburg is 'n dorp in die Lejweleputswa Distriksmunisipaliteit in die Vrystaat, in Suid-Afrika. Die dorp is sowat 50 km suid van Kroonstad, 50 km noord van Winburg, oos van Welkom en Virginia en lê op die N1 nasionale pad.

Die dorp is op die plaas Kromfontein uitgelê in 1872. Die eerste eienaar van die plaas was P.A. Venter na wie die dorp genoem is in 1857. Venter was 'n veldkornet en vriend van Moshoeshoe. Toe Venter in 1857 sterf, het sy seun BG Venter ingestem dat sy huis as 'n kerk gebruik kan word. 'n Dorp het op die kerkplaas ontwikkel en die eerste erwe is in 1872 verkoop. Formele proklamasie het in 1876 gevolg. Verskeie gevegte het tydens die Tweede Vryheidsoorlog in die omgewing plaasgevind.

Die distrik van 1 235 km² is van gemengde boerdery afhanklik: beeste, skape, mielies en koring.

Daar is oorblyfsels van 'n klipskans, in die buitewyke van die dorp, wat in 1858 gebou is. Die klipskans is gebou om mense van die omgewing teen die Basoeto's te beskerm tydens die Oranje-Vrystaat se eerste oorlog met die hulle. Waar die N1 nasionale pad die Sandrivier kruis, sowat 18 km suid van die dorp, is die Sandrivierkonvensie gedenkteken. Dit is gebou om die konvensie wat op 17 Januarie 1852 geteken is te gedenk wat Zuid-Afrikaansche Republiek se onafhanklikheid van Brittanje waarborg.



</doc>
<doc id="36141" url="https://af.wikipedia.org/wiki?curid=36141" title="Samojeedse tale">
Samojeedse tale

Die Samojeedse tale is 'n taalgroep wat aan die ooste- en westekant van die Oeralgebergte in Rusland in Noordelike Eurasië deur altesaam ongeveer 30 000 sprekers gepraat word. Die Samojeedse tale stam van die gemeenskaplike oertaal Proto-Samojeeds af en vorm saam met die Fins-Oegriese tale die Oeraalse taalfamilie.

Die Samojeedse tale word in 'n Noordelike en Suidelike groep onderverdeel:




</doc>
<doc id="36144" url="https://af.wikipedia.org/wiki?curid=36144" title="Oegriese tale">
Oegriese tale

Die Oegriese tale is 'n tak van die Fins-Oegriese taalfamilie. Dit sluit drie tale in naamlik Hongaars, en die twee Ob-Oegriese tale Ostjaaks en Wogoels. Die tale se gemeenskaplike oorsprong, Proto-Oegries het waarskynlik tussen 4000 v.C. en 200 v.C ontstaan toe Fins-Oegries in Oegries en Fins-Permies verdeel het. Dit is in Westelike Siberië, oos van die Oeralgebergte gepraat.


</doc>
<doc id="36146" url="https://af.wikipedia.org/wiki?curid=36146" title="Ob-Oegriese tale">
Ob-Oegriese tale

Die Ob-Oegriese tale is 'n tak van die Oegriese tale een van die hooftake van die Fins-Oegriese taalfamilie in die Oeraalse taalfamilie. Dit bestaan uit twee tale wat in Westelike Siberië gepraat word naamlik Ostjaaks en Wogoels. Die twee tale word in die gebied tussen die Oeralgebergte en die Ob- en Irtysjrivier gepraat.

Daar word gemeen dat die Ob-Oegriese tale oorspronklik in die Suidelike Oeralgebergte gepraat is wat ook gesien word as die oorsprong van die Oegriese tale. Hongaars het waarskynlik tydens die 11de eeu v.C. van Ob-Oegries geskei. Van ongeveer 500 jaar gelede is die Ob-Oegriese sprekers oos gedryf tot by die Ob- en Irtysjrivier deur die aankoms van Russe. Sommige Ob-Oegriese sprekers het tot so laat as die vroeë 20ste eeu nog oos van die Oeralgebergte vertoef.

Alhoewel die tale verwant is aan Hongaars, is die verbintenis los en is verskil die tale dramaties van mekaar. Ostjaaks en Wogoels daarenteen is nou verwant maar nie onderling verstaanbaar nie. Die Ob-Oegriese tale is later sterk deur Turkse tale, veral Tartaars, beïnvloed. Tot 1930 het die tale geen geskrewe of literêre tradisies gehad nie maar sedert 1937 word 'n aangepaste vorm van die Cyrilliese alfabet gebruik. Daar is egter geen beduidende tekste in die taal nie en dit het weinige amptelike gebruik.

Wogoels het ongeveer 3 800 sprekers terwyl Ostjaaks ongeveer 14 280 het, almal in Rusland.


</doc>
<doc id="36152" url="https://af.wikipedia.org/wiki?curid=36152" title="Ostjaaks">
Ostjaaks

Ostjaaks of Chanti (ханты ясаң, "hantĩ jasaň") is een van twee Ob-Oegriese tale, die ander is Wogoels, wat saam met Hongaars die Oegriese tak van die Fins-Oegriese groep in die Oeraalse taalfamilie vorm. Dit word in die okrugs van Chanto-Mansië (Russies: Ханты-Мансийский – "Chanti-Mansjiskii") en Jamalo-Nenetsië (Яма́ло-Нене́цкий), sowel as in die Aleksandrowski- en Kargosokski-distrikte van die Tomsk-oblast in Rusland gepraat. Daar was volgens die sensus van 2010 9 600 Ostjaakssprekers in Rusland.


</doc>
<doc id="36153" url="https://af.wikipedia.org/wiki?curid=36153" title="Wogoels">
Wogoels

Wogoels (Wogoels: маньси; "mansi" of моаньсь; "moans", Russies: мансийский; "mansiiski") is een van twee Ob-Oegriese tale, die ander is Ostjaaks, wat saam met Hongaars die Oegriese tak van die Fins-Oegriese groep in die Oeraalse taalfamilie vorm. Dit word langs die Obriver en sy sytakke gepraat insluitend in die Chanto-Mansië (Russies: Ханты-Мансийский - Chanti-Mansjiskii) outonome Okrug en die Sverdlovsk Oblast in Siberië in Rusland gepraat. Volgens die 1990 sensus was daar 3 184 Wogoelssprekers in Rusland.


</doc>
<doc id="36154" url="https://af.wikipedia.org/wiki?curid=36154" title="São Tomé">
São Tomé

São Tomé is die hoofstad en die grootste stad van São Tomé en Principe met 'n bevolking van 56 166 in 2006 en 'n oppervlakte van 17 km². Die naam beteken Sint Thomas in Portugees.


</doc>
<doc id="36158" url="https://af.wikipedia.org/wiki?curid=36158" title="Fauresmith">
Fauresmith

Fauresmith is 130 km suidwes van Bloemfontein geleë. Die dorp, wat genoem is na ds. Phillip Faure en sir Harry Smith, is die tweede oudste dorp in die Vrystaat.

Met die vestiging van blankes in die omgewing het die behoefte vir 'n kerkplaas ontstaan. Na vele onderhandelinge met die Britse regering (sonder sukses), word daar eindelik 'n tydelike kerkie gebou op die plaas Sannahspoort - tans Fauresmith. Die kerkraad het daarna die plaas gekoop teen 14 000 ryksdalers (£1 050). Dadelik is daar begin om erwe te verkoop ten einde fondse te bekom om 'n permanente kerkgebou op te rig. Die verkoop van erwe was dan ook die gemeente se grootste bron van inkomste. Woonhuise, waarvan baie as kerkhuise gedien het (slegs gebruik as die eienaar kerk bywoon), het vinnig verrys. 'n Interessante verkoopsvoorwaarde was dat daar geen spiritualieë of ander sterk drank op enige van die erwe verkoop mag geword het nie. Die huidige gemeentes van Philippolis, Trompsburg, Edenburg, Petrusburg, Koffiefontein, Luckhoff en 'n groot deel van Jacobsdal het aan die gemeente behoort. 

Twee jaar voor die stigting van die dorp het die inmenging van die Britse regering in die binneland gelei tot die daaropvolgende militêre botsing tussen Boer en Brit te Boomplaats, sowat 30 km van die huidige Fauresmith.

Op 30 Augustus 1851 is 'n vergadering gehou te Sannahspoort, maar bo-aan die notule staan die naam "Fauresmith".

Naas Bloemfontein was Fauresmith die belangrikste dorp en distrik in die Oranje Vrystaat. Die eerste volksraad moes tussen die twee kies om te besluit watter een die hoofstad van die Oranje Vrystaat sou wees. Met 'n meerderheid van twee stemme het die keuse op Bloemfontein geval.

Fauresmith het die twyfelagtige eer dat dit die Suid-Afrikaanse dorp is waar 'n gemeente van die Gereformeerde Kerk met die langste geskiedenis tot dusver ontbind het, want toe die plaaslike kerk in 2010 ophou bestaan, was dit 145 jaar oud.

Fauresmith is die enigste dorp in Suid-Afrika en een van slegs drie in die wêreld, waar die treinspoor in die middel van die hoofstraat loop.

Die dorp is welbekend in perdekringe vir die jaarlikse Internasionale Perde-uithourit wat in Julie plaasvind. Gedurende die uithourit voltooi die perde met hul ruiters 205 km gedurende die drie dae van kompetisie. 

Die winters is baie koud met nagtemperature van onder vriespunt wat algemeen voorkom.





</doc>
<doc id="36159" url="https://af.wikipedia.org/wiki?curid=36159" title="Edenburg">
Edenburg

Edenburg is 'n dorp in suidwes Vrystaat, in Suid-Afrika. Die dorp is 75 km suid van Bloemfontein, op die N1 nasionale pad, oos van Jagersfontein en noord van Trompsburg.

Edenburg het begin as 'n kerkdorp van die NG Kerk. Prof. P.J. Nienaber in sy "Suid-Afrikaanse pleknaamwoordeboek" haal Collins aan wat in sy "Free Statia" skryf: "The first sale of Erven took place there on the 24th day Febr. 1862, when a brisk competition took place, the proceeds of one day's sale, in this seemingly uninviting locality — being £3 776; the Water Erven realizing from £75 to £112, and Dry Erven from £37 lOs. to £52 10s." Die aansoek om die erkenning van Edenburg as dorp was 'n memorie deur J.J. Pienaar en nog 54 inwoners onderteken. Op 28 Februarie 1863 is die aansoek eers van die hand gewys, maar op 4 Maart 1863 tog toegestaan. Edenburg is aangelê op die plaas Rietfontein. Oor die oorsprong van die naam bestaan daar meningsverskil. Sommige (soos Robertson in sy "Travellers' Guide for S.A.") sê: "Of Biblical origin and has reference to the Garden of Eden." Ou inwoners van die dorp het, volgens Nienaber in 1963, verklaar dat met die stigting die plan was om 'n gesiene predikant, dr. Andrew Murray, te vereer met die vernoeming. Dr. Murray het die onderskeiding aanvaar, maar onregstreekse vernoeming verlang. Daarom is die plek na sy geboortestad in Skotland (Edinburgh) genoem, maar verhollands tot Edenburg. Die dorp het munisipale status gekry in 1891.

Die NG gemeente Edenburg is op 15 Julie 1863 van die NG gemeente Fauresmith afgestig. Die eerste paar jaar moes die gemeente sonder ’n vaste leraar klaarkom. ’n Eie predikant kry Edenburg eers op 10 Junie 1866 toe ds. A.P. Meiring tot herder en leraar van die gemeente bevestig word. In die eerste 100 jaar van sy bestaan was die gemeente nooit vir langer as een jaar vakant nie, soos blyk uit die volgende gegewens: di. A.P. Meiring (1866–1892), P. du Toit (1893–1924), P.S.Z. Coetzee (1925–1934), J.H. van Loggerenberg (1934–1939), J.A.J. McDonald (1940–1944), P.S.Z. Coetzee vir die tweede maal (1945–1949) en J.P. Roux (1950-). In 1952 skryf "Ons gemeentelike feesalbum": "Hierdie voortdurendheid in die heilige bediening is vir die gemeente Edenburg ’n oorsaak van roem in die aanbiddelike Voorsienigheid van God."

Ds. Meiring was die grondlegger van die gemeente Edenburg. Die gemeente is dan ook veel verplig aan sy eerste leraar. Die "bedehuis" wat hy gebou en in 1877 ingewy het, het selfs tot in die middel van die 20ste eeu as die kerk van Edenburg gedien. Dat die pastorie nie toegebou kan word nie en dat alle kerkeiendomme belastingvry is, is vrugte van sy bekwame leiding en goeie deursig. Hy was in die Vrystaatse Kerk ’n vername predikant; 25 jaar lank was hy lid van die Moderatuur.

Die ekonomie van die distrik van 2 000 km is op bees- en skaapboerdery gegrond.




</doc>
<doc id="36160" url="https://af.wikipedia.org/wiki?curid=36160" title="Parasetamol">
Parasetamol

Parasetamol (ekwivalent aan asetaminofeen in die VSA) is 'n gewilde pynstiller en koorswerende middel. Die middel is afkomstig van koolteer en, anders as fenasetien, 'n outydse pynstiller wat parasetamol as metaboliet gebruik het, is dit nie kankerwekkend nie. Inteendeel: oor die algemeen verdra die menslike liggaam parasetamol goed en word baie van die newe-effekte van aspirien nie aangetref nie. Dit is oor die toonbank verkrygbaar en word dikwels gebruik vir die afwering van koors, hoofpyn en ander klein pyne en skete. Dit word ook saam met ander nie-steroïede anti-inflammatoriese middels (soos ibuprofeen) of opioïediese pynstillers gebruik om ernstiger pyn te behandel. Parasetamol is ook 'n hoofbestanddeel in verskeie geneesmiddels vir verkoue en griep.

Indien slegs die voorgeskrewe dosis geneem word, is parasetamol oor die algemeen veilig om te gebruik, maar 'n akute oordosis kan moontlik lewensgevaarlike lewerskade veroorsaak; in seldsame individue kan 'n normale dosis dieselfde gevolg hê. Parasetamolvergifting is die vernaamste oorsaak van akute lewerversaking in die Westerse wêreld en is verantwoordelik vir 'n groot deel van die totale dwelmoordosisse in die Verenigde Koninkryk, die Verenigde State, Australië en Nieu-Seeland. 'n Studie in 2008 het ook aangedui dat die inname van parasetamol deur babas moontlik tot 'n verhoogde risiko vir die latere ontwikkeling van asma lei.

In antieke en middeleeuse tye was bekende koorswerende middels gevind in chemiese samestellings in die bas van die wit wilgerboom (die samestellings vorm 'n chemiese familie bekend as salisien, wat tot die ontwikkeling van aspirien gelei het) asook die samestellings verkrygbaar van kinabas. Kinabas is ook gebruik vir die onttrekking van die anti-malariamiddel, kinien. Kinien het ook 'n koorswerende uitwerking. Daar is in die tweede helfte van die 19de eeu pogings aangewend om salisien en salisielsuur te suiwer en te isoleer. Die Bayer-chemikus Felix Hoffmann het uiteindelik in 1897 daarin geslaag, alhoewel die Franse chemikus Charles Frédéric Gerhardt reeds 40 jaar vroeër ook geslaagde eksperimente hiermee uitgevoer het, maar dit opsy gestoot het as tydrowend en onprakties. Die potensiële genesing van die middel was egter reeds bekend, siende dat dit reeds duisende jare deur ander kulture gebruik is, onder andere die Indiane van Noord-Amerika en die Khoikhoi van Suid-Afrika.

Die kinaboom het teen die 1880's 'n seldsame boom begin word en mense het begin soek na alternatiewe. Twee alternatiewe koorswerende middels is in hierdie tydperk ontwikkel: asetanilied in 1886 en fenasetien in 1887. Harmon Northrop Morse het parasetamol vir die eerste keer in 1878 gesintetiseer deur die reduksie van 4-nitrofenol (CHNO) met tin in suiwer asynsuur. Dit sou egter nog 'n verdere 15 jaar duur voor parasetamol in mediese behandelinge gebruik is. Parasetamol is in 1893 in die urine ontdek van individue wat fenasetien ingeneem het en dit is gekonsentreer om 'n wit, kristalagtige verbinding te vorm wat 'n bitter smaak gehad het. Dit is ook in 1899 ontdek dat parasetamol 'n metaboliet van asetanilied is, met ander woorde, die eindproduk wat verkry word na die metabolisering van asetanilied. Dié ontdekkings is egter ten tye grootliks geïgnoreer.

In 1946 het die "Institute for the Study of Analgesic and Sedative Drugs" ("Instituut vir die bestudering van pynstillende en kalmerende middels") 'n toelaag aan die New Yorkse Departement van Gesondheid verleen om 'n ondersoek te doen na die probleme wat met pynstillende agense geassosieer word. Bernard Brodie en Julius Axelrod is aangestel om te ondersoek hoekom nie-aspirien agense geassosieer word met die ontwikkeling van methemoglobienemie, 'n toestand wat die suurstofdraende vermoë van die bloed belemmer en lewensgevaarlik kan wees. In 1948 het Brodie en Axelrod die gebruik van asetanilied met methemoglobienemie verbind en vasgestel dat die pynstillende effek van asetanilied te danke is aan sy aktiewe metaboliet: parasetamol. Hulle het die direkte gebruik van parasetamol aanbeveel, siende dat dit nie die vergiftende effekte van asetanilied het nie.

Die produk is vir die eerste keer in 1955 in die VSA deur "McNeil Laboratories" verkoop as "Tylenol Children's Elixir": 'n pynstiller en koorswerende middel vir kinders. In 1956 het "Panadol" in Britse apteke verskyn: tablette met 500 mg parasetamol. 'n Doktersvoorskrif is oorspronklik benodig en die medikasie was aanbeveel vir die verligting van pyn en koors. Volgens advertensies was Panadol "sagkens op die maag", met indirekte verwysing na ander pynstillers wat aspirien bevat het – 'n bekende oorsaak van prikkeling in die maag. In Junie 1958 is "Panadol elikser" vir kinders vrygestel.

Parasetamol is in 1963 aan die "British Pharmacopoeia" ("Britse Aptekersboek") toegevoeg, wat die standaarde vir farmakologiese middels stel. Sedertdien het dit 'n gewilde pynstiller geword met min newe-effekte en weinig interaksie met ander farmaseutiese agense. Die Amerikaanse patent op parasetamol het lank reeds verval en generiese weergawes van die middel is maklik bekombaar danksy 'n 1984-akte wat generiese middels teen patentgedinge beskerm.

Parasetamol bestaan uit 'n benseenring-kern, waarvan een waterstofatoom gesubstitueer word deur 'n hidroksielgroep en die stikstofatoom van 'n amiedgroep in die "para" (1,4) patroon (die twee teenoorgestelde atome word dus gesubstitueer). Die amiedgroep is asetamied. Die molekuul is aansienlik gekonjugeer: die alleenpaar van die hidroksielsuurstof, die benseen pi-wolk, die alleenpaar van die stikstof, die p-orbitaal van die koolstofatoom in die karbonielposisie én die alleenpaar van die suurstofatoom in die karbonielposisie word almal gekonjugeer. Die aanwesigheid van twee aktiverende groepe maak ook die benseenring hoogs reaktief tot elektrofieliese aromatiese substitusie en alle posisies op die benseenring word ongeveer terselfdertyd geaktiveer. Die konjugasie verminder ook die basisheid van die suurstof en stikstof tot 'n groot mate, terwyl die hidroksiel suuragtig gemaak word deur die delokalisering van die lading wat op die fenoksiedanioon ontwikkel.

Met fenol as beginpunt, kan parasetamol op die volgende manier verkry word:


Dit is noemenswaardig dat die sintese van parasetamol nie die struikelblok het wat in byna alle ander soortgelyke sinteses voorkom nie: die gebrek aan 'n chirale sentrum beteken dat dit nie nodig is om 'n stereo-selektiewe sintese te ontwerp nie. Meer effektiewe, industriële sinteses is ook beskikbaar.

Parasetamol word algemeen gebruik as 'n bestanddeel in medikasie vir skeelhoofpyne, gewoonlik saam met butalbital, kaffeïen of soms kodeïen.

Dit word toegedien in tabletvorm, as vloeistofsuspensie, as setpil, binneaarse of binnespierse toediening. Die algemene dosis vir volwassenes is 500 mg tot 1000 mg. Die aanbevole maksimum dosis vir 'n volwassene is 4 gram. Oor die algemeen is parasetamol ook veilig vir kinders en babas, mits by die voorgeskrewe dosis gehou word.

Die meganisme waarvolgens parasetamol koors en pyn verlig word steeds gedebateer. Die rede hiervoor is die feit dat parasetamol die produksie van prostaglandiene (pro-inflammatoriese chemikalië) verminder. Aspirien rem ook die produksie van prostaglandien, maar, anders as aspirien, het parasetamol byna geen anti-inflammatoriese werking nie. Aspirien rem ook die produksie van tromboksane, chemikalië wat bloedklonting aanmoedig, maar parasetamol het nie dieselfde uitwerking nie. Verder is aspirien bekend daarvoor dat dit die ensiemfamilie siklo-oksigenase (COX) rem en, siende dat parasetamol 'n vergelykbare werking as aspirien het, het baie navorsing gefokus op die effek van parasetamol op COX. Dit is egter nou duidelik dat parasetamol op (ten minste) twee maniere te werk gaan.

Die COX-ensiemfamilie is verantwoordelik vir die metabolisme van aragidoonsuur tot prostaglandien H, 'n onstabiele molekule, wat weer omgesit word na verskeie pro-inflammatoriese verbindings. Klassieke anti-inflammatore, soos die NSAIM's, blokkeer hierdie stap. Slegs as dit behoorlik geoksideer word, is die COX-ensiem hoogs aktief. Daar is aangetoon dat parasetamol die geoksideerde vorm van die COX-ensiem verminder en dit keer om die pro-inflammatoriese chemikalië te vorm.

Verdere ondersoek het ook aangetoon dat parasetamol die endogeniese kannabinoïediese stelsel moduleer. Parasetamol word na AM404 gemetaboliseer, 'n verbinding met 'n aantal aksies: die belangrikste hiervan is dat die verbinding keer dat neurone die endogeniese kannabinoïde/vanilloïd anandamied opneem. Die opname van anandamied sal lei tot die aktivering van die hoof pynreseptor (die nosiseptor) van die liggaam. Verder rem AM404 ook die natriumkanale, amper soos die verdoofmiddels lidokaïen en prokaïen.<ref name="DOI10.1007/978-0-387-74349-3_9"></ref> Daar is getoon dat hierdie eienskappe van anandamied opsigself pyn verminder en is 'n moontlike meganisme van parasetamol, alhoewel dit getoon is dat parasetamol, na dit die cannabinoïd reseptore geblokkeer het, geen verdere pynstillende werking het nie. Dit stel voor dat pynstillende aksie tog deur die endogeniese kannabinoïediese stelsel gedra word.

Een teorie stel dat parasetamol werk deur die COX-3-isovorm van die siklo-oksigenase-ensiemfamilie te rem. Wanneer hierdie ensiem in honde uitgedruk word, kom dit sterk ooreen met die ander COX-ensieme, produseer die pro-inflammatoriese kanale en word dit selektief deur parasetamol gerem. Sommige navorsings stel egter voor dat die COX-3 ensiem nie 'n inflammatoriese aksie in mense en muise het nie. 'n Ander moontlikheid is dat parasetamol in staat is om die siklo-oksigenase te blokkeer, maar dat, in 'n inflammatoriese omgewing, waar die konsentrasie peroksiedes hoog is, die oksidasiestaat van parasetamol hoog is, wat die werking daarvan keer. Dit sal beteken dat parasetamol geen direkte effek by die area van inflammasie het nie, maar eerder in die sentrale senuweestelsel werksaam is en die temperatuur verlaag, waar die omgewing nie oksidatief is nie. Die presiese meganisme waardeur parasetamol die COX-3 na bewering affekteer, word steeds deur sommige navorsers betwis.

Parasetamol word hoofsaaklik in die lewer gemetaboliseer, waar die hoofmetaboliete (die produkte van metabolisering) onaktiewe sulfate en glukoronied is, wat deur die lewer uitgeskei word. Slegs 'n klein, dog belangrike hoeveelheid word deur die hepatiese sitochroom-P450-ensiemstelsel gemetaboliseer, wat verantwoordelik is vir die giftige effekte van parasetamol, as gevolg van 'n mindere alkilerende metaboliet ("N"-asetiel-"p"-benso-kinoon-imien of NAPKI) Daar is 'n groot aantal veelvormigheid in die P450-geen en genetiese veelvormigheid in die sitochroom P450 2D6 (SIP42D6) is al intensief bestudeer. Die bevolking kan verdeel word in "uitgebreide", "ultra-snelle" en "swak metaboliseerders", afhangende van hoe hulle SIP42D6 uitdruk. Dit is moontlik dat SIP42D6 ook tot die vorming van NAPKI bydra, maar dan tog minder as die ander P450-isosieme; die aktiwiteit daarvan kan ook tot parasetamolvergiftiging bydra, veral in uitgebreide en ultra-snelle metaboliseerders en wanneer parasetamol in groot dosisse ingeneem word.

Die metabolisme van parasetamol is 'n uitstekende voorbeeld van vertoksikasie (wanneer die metaboliet van 'n verbinding giftiger is as die oorspronklike stof): in hierdie geval is die metaboliet NAPKI hoofsaaklik verantwoordelik vir die vergifting en nie soseer die parasetamol self nie. In aanbevole dosisse in mense met 'n algemene fenotipe, word die metaboliet NAPKI vinnig ontgif deurdat dit kombineer met die sulfhidrielgroepe van glutatione om 'n nie-giftige konjugaat te produseer, wat mettertyd deur die niere uitgeskei word. Met 'n oordosis word hierdie roete oorversadig.

Anders as ander algemene pynstillende middels soos aspirien en Ibuprofeen, het parasetamol relatief min anti-inflammatoriese aktiwiteit, dus word dit nie as 'n nie-steroïede anti-inflammatoriese middel (NSAIM) beskou nie.

Studies toon teenstrydige resultate betreffende die vergeleke doeltreffendheid met NSAIM's. 'n Ewekansig-gekontrolleerde proefneming van kroniese pyn as gevolg van osteoartritis in volwassenes het gevind dat daar soortgelyke voordeel getrek word uit die gebruik van ibuprofeen en parasetamol. 'n Ander ewekansig-gekontrolleerde proefneming van akute spierskeletpyn in kinders het gevind dat die standaardgegewe dosis ibuprofeen meer verligting gebied het as die standaardgegewe dosis parasetamol.

In aanbevole hoeveelhede sal parasetamol nie die maagwand irriteer nie, dit sal ook nie bloedstolling tot dieselfde mate as NSAIM's affekteer of die funksie van die niere affekteer nie. Sommige studies het egter getoon dat hoë dosisse (meer as 2000mg per dag) die gevaar van bo-maagdermkomplikasies verhoog, soos maagbloeding.

Dit is veilig om parasetamol tydens swangerskap te neem en, anders as NSAIM's, affekteer die middel nie die sluiting van die tussenslagaarbuis (wat die longslagaar met die aorta verbind) nie. Ander as aspirien is dit ook veilig vir kinders, aangesien parasetamol nie geassosieer word met 'n risiko van Reye se sindroom in kinders met virussiektes nie.

Soos ook die geval is met NSAIM's, is daar gevind dat parasetamol nie die euforie veroorsaak of die gemoed enigsins affekteer nie, wat wél die geval is met opioïedpynstillers. Alhoewel parasetamol 'n gevaar vir die lewer inhou, word dit nie as 'n risiko vir verslawing, afhanklikheid of onttrekkingssimptome beskou nie.

Wanneer dit saam met ander swak opioïedes gebruik word, is dit egter meer waarskynlik om hoofpyn as gevolg van oormedikasie te veroorsaak as NSAIM's. Die kans is egter kleiner as by die gebruik van byvoorbeeld ergotamien en triptaan wat vir skeelhoofpyne gebruik word.

Die oormatige gebruik van parasetamol kan meerdere organe beskadig, veral die lewer en niere. In beide organe is die giftigheid nie van parasetamol self nie, maar van een van die middel se metaboliete, CHNO ("N"-asetiel-"p"-benso-kinoon-imien of NAPKI). In die lewer is dit hoofsaaklik die sitochroom P450-ensieme SIP2E1 en SIP3A4 wat verantwoordelik is vir die omsetting van parasetamol na NAPKI. In die niere word parasetamol hoofsaaklik omgesit na NAPKI deur die ensiem siklo-oksigenase.

'n Oordosis van parasetamol lei tot 'n opeenhoping van NAPKI, wat dan saam met glutatioon konjugeer. Die konjugasie put die glutatioon, 'n natuurlike anti-oksidant, uit: saam met direkte sellulêre besering deur NAPKI, lei dit tot selskade en dood. In die lewer word daar dan verwys na parasetamol-lewervergiftiging en in die niere na analgesiese (pynstillende) nefropatie.

Die tekens en simptome van parasetamolvergifting kan aanvanklik afwesig of vaag wees. Indien dit nie behandel word nie, kan dit egter binne dae tot lewerversaking en dood lei. Parasetamol-lewervergiftiging is die algemeenste oorsaak van akute lewerversaking in die Verenigde State en die Verenigde Koninkryk. 'n Oordosis parasetamol lei in die Verenigde State ook tot meer oproepe na gifkontrolesentrums as enige ander farmakologiese middel.

Parasetamol is uiters giftig vir katte en moet onder geen omstandighede aan dié diere gegee word nie. Katte besit nie die ensiem (glukoronosiltransferase) wat nodig is om parasetamol veilig af te breek nie en selfs 'n uiters klein deel van 'n tablet kan lewensgevaarlik wees. Aanvanklike simptome sluit braking, kwyling en verkleuring van die tong en tandvleis in. Na twee dae is lewerskade sigbaar, wat oor die algemeen tot geelsug lei. Anders as 'n oordosis in mense, is lewerskade in hierdie gevalle gewoonlik nie die oorsaak van dood nie, maar eerder die vorming van methemoglobien en die produksie van Heinz-liggaampies in die rooibloedselle wat die vervoer van suurstof deur die bloed belemmer en tot versmoring lei. Effektiewe behandeling is soms moontlik vir klein oordosisse, maar moet byna onmiddellik toegedien word.

Honde is 'n heeltemal ander geval, waar parasetamol as 'n redelik veilige anti-inflammatoriese middel gebruik word, met minder oorsake van maagsere as NSAIM's. Dit moet slegs op aanbeveling van 'n veearts toegedien word. Daar is ook 'n parasetamol-kodeïenmiddel wat in die Verenigde Koninkryk goedgekeur is en spesifiek vir honde bedoel is. Die produk, Pardale-V, is egter nie sonder voorskrif beskikbaar nie.

Indien daar vermoed word dat 'n kat die middel ingeneem het, of dat 'n hond 'n oordosis ingeneem het, moet die dier onmiddellik na 'n veearts geneem word vir ontgiftiging. Die effekte van vergiftiging sluit lewerskade, hemolitiese anemie ('n vorm van bloedarmoede), oksidatiewe skade aan die rooibloedselle en bloeding. Daar is geen tuisrate nie en die hoeveelheid permanente skade is afhanklik van die tydperk tussen die inname en die ingryping deur 'n veearts. 'n Veearts kan 'n parasetamoloordosis behandel deur die gebruik van 'n ondersteunende vloeistofterapie, die farmakologiese agens asetielsisteïen of die aminosuur metionien of die koënsiem S-adenosil--metionien om die lewerskade te rem en simetidien om die maagsure te rem en teen maagsere te beskerm. Wanneer lewerskade plaasgevind het, kan dit egter nie ongedaan gemaak word nie. Vitamien C word ook soms gebruik om te help met die omsetting van methemoglobien terug na hemoglobien.

Parasetamol is ook dodelik vir slange en is al gebruik in pogings om die slang "Boiga irregularis" in Guam te kontroleer.



</doc>
<doc id="36161" url="https://af.wikipedia.org/wiki?curid=36161" title="Alatri">
Alatri

Alatri is 'n stad en munisipaliteit in die Italiaanse provinsie Frosinone (administratiewe gewes Latium) met 'n bevolking van sowat 30 000 in 2010.


</doc>
<doc id="36164" url="https://af.wikipedia.org/wiki?curid=36164" title="Wolgaïese tale">
Wolgaïese tale

Die Wolgaïese tale of Wolga-Finse tale is 'n deelgroep van die Fins-Oegriese tale in die Oeraalse taalfamilie wat in die omgewing van die Wolgarivier deur die sogenaamde Wolga-Finne gepraat. Die groep sluit die Mari-taal en die Mordwiense tale in wat weer uit die Moksja en Erzja tale bestaan. Uitgestorwe tale wat volgens aanname aan die Wolgaïese tale behoort het sluit Merjanies, Mesjtjeries (Russies: Мещерский) en Moeromies in.

Wolgaïes te same met die Oosseefinse tale vorm die Fins-Wolgaïese groepering van die Fins-Permiese tale wat na raming in die 3de millennium v.C. van die Permiese tale geskei het. Daar word geskat dat Wolgaïes self in sy onderskeie deeltale verdeel het in ongeveer 1200 v.C.


</doc>
<doc id="36165" url="https://af.wikipedia.org/wiki?curid=36165" title="Fins-Samiese tale">
Fins-Samiese tale

Die Fins-Samiese tale of Fins-Lappiese tale is 'n deelgroep van die Fins-Oegriese tale in die Oeraalse taalfamilie wat bestaan uit die Oosseefinse tale en die Samiese tale. Die tale word in die landstreke om die Oossee en verder Noord tot in die Noordelike poolsirkel gepraat. Dit sluit die twee grootste tale in die Finse been van die Fins-Oegriese tale in naamlik Fins en Estnies wat ook amptelike van Finland en Estland onderskeidelik is en van die Europese Unie.

Fins-Samies het waarskynlik in ongeveer 1200 v.C. ontstaan uit Fins-Wolgaïes wat verdeel het in in Fins-Samies en Wolgaïes wat vandag deur Mari en die Mordwiense tale Moksja en Erzja verteenwoordig word. Die vroeë Fins-Samies is meer wes naby die Oossee gepraat terwyl die Wolgaïese tale naby die groot draai in die Wolgarivier gepraat is. Fins-Samies het waarskynlik in omtrent 1000 v.C. in Oosseefins en Samies verdeel.


</doc>
<doc id="36166" url="https://af.wikipedia.org/wiki?curid=36166" title="Mordwiense tale">
Mordwiense tale

Die Mordwiense tale (Russies: Мордовские языки - "Mordowski jaziki") is 'n deelgroep van die Wolgaïese of Wolga-Finse tale in die Fins-Oegriese tak van die Oeraalse taalfamilie wat in die omgewing van die Wolgarivier deur die sogenaamde Wolga-Finne gepraat. Die groep bestaan uit twee tale naamlik Moksja en Erzja. Die enigste ander lewendige taal in die Wolgaïese groep is Mari. Uitgestorwe tale wat volgens aanname aan die Wolgaïese tale behoort het sluit Merjanies, Mesjtjeries (Russies: Мещерский) en Moeromies in.

Beide die Mordwiense tale het 'n geskrewe vorm. Die Erzja-skryftaal is in 1922 geskep en die van Moksja in 1923.

Moksja en Erzja word soms beskryf as aparte tale wat nie onderling verstaanbaar is nie en waar Russies as tussentaal gebruik moet word, en soms as dialekte met verskillende literêre tradisies as gevolg van verskille in fonologie, woordeskat en grammatika.



</doc>
<doc id="36169" url="https://af.wikipedia.org/wiki?curid=36169" title="Permiese tale">
Permiese tale

Die Permiese tale is 'n deelgroep van die Fins-Permiese tale in die Fins-Oegriese tak van die Oeraalse taalfamilie. Die tale word in Rusland in die Oeralgebergte in die deelrepublieke Komi en Oedmoertië gepraat.

Die Permiese tale is:

Die Permiese tale het die vroegste van die Finse tak van die Fins-Oegriese tale weggebreek. Aangesien leenwoorde uit Tsjoewasjies in beide Oedmoerts en in Komi-Sirjeens en Komi-Permjaaks voorkom, word daar gemeen dat die Permiese tale tydens die bewind van die Wolga-Bulgare van die 7de eeu tot die 13de eeu nog 'n eenheid gevorm het.



</doc>
<doc id="36174" url="https://af.wikipedia.org/wiki?curid=36174" title="Henning Klopper">
Henning Klopper

Henning Johannes Klopper, (17 Januarie 1895 – 20 November 1985) was voorsitter van die ATKV van die SAS&H, LV vir Vredefort en later ook speaker van die Unie-Volksraad.

Henning Klopper is op 17 Januarie 1895 in Heilbron in die Oranje-Vrystaat gebore as die seun van Hendrik Belthasar Louis Klopper en Christina Catharina Johanna van Aswegen. Hy het sy skoolopleiding op Parys ontvang. Op 13 Maart 1911, toe hy sestien was, het hy by die Suid-Afrikaanse Spoorweë en Hawens (nou Transnet) aangesluit. Hy was ook ’n stigterslid en die eerste voorsitter (van 5 Junie 1918 tot 26 Junie 1926) van die Afrikaner Broederbond, wat op 5 Junie 1918 gestig is. Drie dae voor sy vyf-en-twintigste verjaardag, op 14 Januarie 1920, tree hy met mej. M.A.C. (Birdie) Naudé in die huwelik en daar word uit die huwelik twee seuns en drie dogters gebore.

In die middel 1920's was Klopper die eerste welsynswerker wat op versoek van Mabel Jansen Natal toe gekom het om welsynwerk onder die spoorwegamptenare te doen wat van 1924 af deur die Pakt-regering, bestaande uit genl. J.B.M. Hertzog se Nasionale Party en die Arbeidersparty, verarmde Afrikaners, veral van die Witwatersrand, as spoorwegwerkers na Natal gestuur het om die armblankevraagstuk te bekamp.

Op ’n buitengewone kongres wat op 2 Oktober 1933 in Bloemfontein gehou is, is Henning Klopper verkies tot die eerste voorsitter van die ATKV. In 1937, op die sewende kongres van die ATKV is hy verkies tot hoofamptenaar met ’n salaris van £800 tot £1 000 per jaar. Onder sy bestuur het die ATKV die plaas Hartenbosch, ongeveer agt kilometer van Mosselbaai, gekoop by mnr. Nic Meyer om as vakansie-oord in te rig.

In 1938 is Henning Klopper aangewys as die Hoofleier van die 1938-Ossewatrek. By al die groot feeste landswyd het hy toesprake gelewer en die boodskap van Afrikaner-eenheid oorgedra. Klopper was oortuig daarvan dat die Simboliese Ossewatrek van 1938 die oorwinning van die Nasionale Party in 1948 tot gevolg gehad het, asook die referendum wat gelei het tot republiekwording in 1961.

Op 7 Julie 1943 bedank hy by die Spoorweë toe hy as LV (Lid van die Unie-Volksraad) vir Vredefort verkies is. Hy is ’n stigterslid en ’n uitvoerende Komiteelid van die eerste taalvereniging in Transvaal, asook medestigter van die eerste kunswedstryde in die Noorde. Klopper was ook die Hoofleier van die Nasionale Party met sy stigtiging in 1944 Suidwes, voorsitter van die Reëlingskomitee van die Nasionale Party-kongres in die Oranje Vrystaat en was jare lank voorsitter van die gekose komitee oor Spoorwegsake, asook van ’n aantal onderkomitees en gekose komitees van die Unie-Volksraad. In 1955 is hy verkies tot adjunk-voorsitter van die Raad en in 1957 tot Speaker en Voorsitter van die Unie-Volksraad.

Klopper was van 20 Januarie 1961 tot 1 Augustus 1974 Speaker van die Volksraad en die Parlement. Hy het afgetree en gaan boer op sy plaas in die Parys-distrik.

Na die afstigting van die Konserwatiewe Party in 1982 het Klopper daar aangesluit en was hy ook in 1984, saam met prof. Carel Boshoff, betrokke by die stigting van die Afrikaner Volkswag.

’n Vriend en vertroueling van Klopper, mnr. L.L. du Plessis, onthou hom so: “Ons was saam op skool en het vir jare saam by die Spoorweë gewerk. Hy is ’n idealis van die hoogste graad en ’n man wat nooit alkohol of tabak aangeraak het nie.” Klopper was ’n gelowige man en toe hy sy ouerhuis verlaat het om op die Spoorweg te gaan werk as welsynswerker op versoek van mev. Mabel Jansen, wat opheffingswerk onder spoorwegamptenare van Natal gedoen het, het sy moeder vir hom ’n Bybel gegee en gesê dat hy dit elke oggend en aand moet lees. Vyftig jaar later het Klopper die opmerking gemaak: “Ek het haar (my moeder) nooit teleur gestel nie.”




</doc>
<doc id="36175" url="https://af.wikipedia.org/wiki?curid=36175" title="Hendrik van den Bergh">
Hendrik van den Bergh

Generaal Hendrik van den Bergh (27 November 1914 - 16 Augustus 1997) was ’n Suid-Afrikaanse polisiebeampte en is bekend vir die stigting van die Buro vir Staatsveiligheid, 'n intelligensie-agentskap wat op 16 Mei 1969 in die lewe geroep is om militêre en plaaslike intelligensie vir die destydse regering te koördineer, asook om anti-apartheidsdenke te onderdruk. Hy was in volksmond bekend as "Lang Hendrik" of "die Lang Man" na aanleiding van sy lengte (6’5) (nagenoeg twee meter).

Van den Bergh is in Vredefort in die Oranje-Vrystaat gebore en was sy lewe lank ’n Afrikanernasionalis. Sy vader was ’n poskantooramptenaar wat later ’n boukontrakteur geword het. Hendrik het sy oupa se name. Weens ’n vervreemding tussen sy ouers het sy oupa hom merendeels grootgemaak. Sy vader was ’n oudstryder van sowel die Tweede Vryheidsoorlog as die 1914-rebellie, waar hy saam met genl. De Wet geveg het en is ook saam met hom gevange geneem. Sy pa en oupa het in die Engelse Oorlog geveg en was krygsgevangenes op Ceylon.

Hy het op Vredefort skoolgegaan maar weens die depressie het hy net tot standerd nege gevorder, waarna hy sy oupa gehelp het om die gesin aan die gang te hou. In 1933 sluit hy hom aan by die Spesiale Diensbataljon (SDB) wat gedurende die depressiejare deur die Regering in die lewe geroep is om aan jong manne werk en ’n tuiste te verskaf; ook om vir hulle die grondslag te lê vir latere werksgeleenthede – gewoonlik in een of ander staatsdepartement. Die SDB is volgens militêre voorskrifte bestuur en was ingeskakel by die Verdedigingsmag se hoofkwartier by Voortrekkerhoogte net buite Pretoria. Van den Bergh is uitgekies vir moontlike opleiding as offisier in die Verdedigingsmag maar het aan die keurpaneel gesê hy wil eerder by die Suid-Afrikaanse polisie aansluit.

Nadat hy in 1934 ’n toelatingseksamen afgelê het, het hy vir opleiding na die Polisiedepot in Pretoria gegaan. Tydens die opleiding is hy aangewys as leier van sy troep (dieselfde troep het later drie generaals en ’n brigadier opgelewer). Ná opleiding is die troep in Johannesburg gestasioneer, aanvanklik by Marshall-plein. Hierna is Van den Bergh na die Booyens-polisiekantoor verplaas, toe na Orlando, en eindelik na die speurdiens. In 1938 is hy oorgeplaas na die Johannesburgse Drankafdeling. Later is hy weer terug by Marshall-plein om speurwerk te doen. Die meeste van sy tyd is in beslag geneem deur moordondersoeke in sy amp as sersant. Op 20 Januarie 1942 word hy ingeroep na die Afdelingspeuroffisier se kantoor en gearresteer omdat hy lid van die Stormjaers was. Hy was nie bewus van die feit dat sy swaer, Nicholas Vorster, hom as lid van die Ossewabrandwag ingeskryf het nie. Hy is na Koffiefontein se Interneringskamp gestuur waar hy John Vorster ontmoet het.

Na ontslag uit Koffiefontein is hy in huisarres geplaas in Vredefort. Hy kry later toestemming om in Johannesburg te gaan werk soek en het vir vyf jaar as klerk by die Suid-Afrikaanse Instituut vir Argitekte gewerk. Van sy ou Koffiefontein-polisiekollegas het hom gevra om hulle te help om hulle ou poste in die polisiemag terug te kry. In 1949 oorhandig hulle ’n petisie aan die Regering. Adv. C.R. Swart, toe Minister van Justisie het ’n kommissie van ondersoek ingestel en hulle is aangestel in hul ou poste. Van den Bergh het toe ’n eksamen afgelê wat hom in staat gestel het om vir ’n offisiersrang te kwalifiseer. Hy het geslaag en is tot luitenant bevorder. Hy is gepos na die Woodstock-kantoor in Kaapstad waar hy as speuroffisier werksaam was, benewens in Bellville, Pretoria en Bloemfontein. In 1960 word hy as majoor en afdelingspeuroffisier na Welkom in die Vrystaat verplaas. Hy word na Pondoland in die Transkei gestuur om ondersoek in te stel na die ernstige onluste wat reeds tot 30 moorde gelei het en na vier maande word hy na die veiligheidspolisie in Pretoria verplaas. Van den Bergh was nie gelukkig met die besluit nie. Eendag word hy na die kommissaris, genl. Du Plooy, se kantoor ontbied waar brig. Van den Bergh, die hoof van die speurdiens, ook teenwoordig was. Hy is meegedeel dat hy na die speurdiens teruggeplaas gaan word as brig. Van den Berg se stafoffosier. In 1962 verlaat hy die polisiediens net om kort daarna deur minister John Vorster (toe Minister van Justisie onder dr. Verwoerd) gevra te word om die veiligheidspolisie oor te neem. Op 14 Januarie 1963 het hy sy amp opgeneem as hoof van die veiligheidspolisie.

In die middel-1970’s het die Suid-Afrikaanse regering sy aandag gevestig op die Angolese Burgeroorlog tussen die pro-Sowjet MPLA en die antikommunistiese UNITA omdat hulle die toenemende groei van die Sowjetunie in Afrika probeer stuit het. Die Regering was verdeeld oor die teenvoeter wat vir die Sowjet-inmenging geskik wou wees, enersyds met PW Botha as Minister van Verdediging en genl. Magnus Malan as hoof van die weermag wat ’n algehele inval in Angola voorgestaan het en andersyds met Eerste Minister Vorster (wat pas by die vermoorde dr. Verwoerd oorgeneem het) en Van den Berg wat ten gunste was van ’n beperkte, koverte maneuver. Eindelik is besluit op die laasgenoemde en ingryping deur Suid-Afrika het in ’n mislukking geëindig toe Suid-Afrikaanse magte, binne trefafstand van Luanda, teruggedryf is deur ’n vlaag Kubaanse troepe. Die Verenigde State wat die maneuver in die geheim gesteun het, moes sy steun onttrek nadat die Ford-administrasie se versoek van befondsing vir UNITA geveto is deur die Amerikaanse Kongres. Suid-Afrika is daarna gedwing om terug te trek.

Die Buro vir Staatsveiligheid het in so ’n mate gegroei dat dit meer invloed kon uitoefen as die Departemente van Verdediging en Buitelandse Sake.

In 1979 het die Buro vir Staatsveiligheid tot ’n einde gekom nadat Vorster, wat in 1978 Staatspresident geword het, bedank het as gevolg van die Inligtingsdebakel waar regeringsgeld gebruik is om ’n Engelstalige pro-regeringkoerant, "The Citizen", op te rig. Dit het aan die lig gekom dat die Buro ook hierby betrokke was. Die daaropvolgende jaar het Botha, wat vir Vorster opgevolg het as Eerste Minister, geëis dat Van den Bergh bedank en in 1980 is die Buro vervang met ’n nuwe agentskap, die Nasionale Intelligensiediens en Van den Bergh is vervang met dr. Lukas Barnard.

Van den Bergh het hom na sy uittrede tot hoenderboerdery gewend. Dit blyk dat Van den Bergh aan sy memoires geskryf het in die 1980’s, maar hy het dit laat vaar onder druk van die regering.

Van den Bergh is oorlede in Bronkhorstspruit, Pretoria in 1997 op die ouderdom van 82. Hy was twee keer getroud.


</doc>
<doc id="36177" url="https://af.wikipedia.org/wiki?curid=36177" title="Swartberg">
Swartberg

Die Swartberg is deel van 'n bergreeks wat rogweg vanaf oos na wes langs die noordelike grens van die halfdroë gebied wat die Klein Karoo genoem word, voorkom. Noord van die reeks lê die ander semi-droë gebied in Suid-Afrika, die Groot Karoo.

Daar is heelwat passe deur die Swartbergreeks, die bekendste is heel moontlik die Swartbergpas wat te vinde is tussen Oudtshoorn in die suide en Prins Albert in die noorde. Die pas in nie geteer nie en kan ontoeganklik word as dit gereën het, maar dit bied asemrowende uitsigte oor die Klein Karoo en die Groot Karoo in die noorde. Die plantsoorte wat langs die pas voorkom is besonder interessant, siende dat honderde verskillende spesies in die Swartberg aangetref word. Die klipwerk wat van die pas se prentjiemooi haarnaalddraaie ondersteun is ook fasineerend.

Oos van die Swartbergpas, verskaf die Meiringspoort geteerde toegang deur die Swartberg, al langs 'n rivier af. Die Meiringspoortpas strek noord tot in die dorpie De Rust. Dié pas bied skouspelagtige klipformasies al langs die roete. Daar vind ook jaarliks 'n halfmaraton wat in De Rust eindig, deur die pas plaas.

Baie van die Swartberg is deel van 'n UNESCO Wêrelderfenisterrein.

Die Gamkaskloof (ook bekend as 'Die Hel'), 'n geïsoleerde vallei omtrent 20 kilometer lank en 'n maksimum van 600 meter wyd is geleë in die Swartberge.

Die meeste van die Swartberg is oor die 2000 m hoog, wat dit die hoogste bergreeks in die Wes-Kaap maak. Dit is ook een van die langste bergreekse - dit strek sowat 230 km vanaf Laingsburg in die weste, tot tussen Willowmore en Uniondale in die ooste.

Eintlik bestaan die Swartberg uit twee verskillende bergreekse, die Klein Swartberg en die Groot Swartberg. Ironies genoeg is die Klein Swartberg (die reeks wat meer wes geleë is) die hoër reeks uit die twee reekse. Die provinsie se hoogste piek, Seweweekspoortpiek, wat 2325 m hoog is, is ook deel van die Klein Swartbergreeks. Die bekende Towerkop toring bo die Klein Karoo-dorpie van Ladismith uit met 'n hoogte van 2240 m. Die piek kry sy naam vanaf sy gespleete toppunt, wat, volgens legende, deur 'n towerspreuk en 'n daaropvolgende weerligstraal oopgekloof is. Seweweekspoort gaan deur die Klein Swartberg.

Die Groot Swartberg lê meer na die oostekant, die grens tussen die twee reekse is die kloof, wat reg deur die bergreeks loop, wat deur die Gouritzrivier veroorsaak word. Hierdie gedeelte van die reeks is byna net so hoog soos die Klein Swartberg, met die piek Tierberg (2132 m hoog) as die hoogste punt in die reeks. Hierdie berge bevat die Kangogrotte, die bekendste grotte in Suid-Afrika, wat net buite Oudtshoorn geleë is.



</doc>
<doc id="36180" url="https://af.wikipedia.org/wiki?curid=36180" title="Geografiese tong">
Geografiese tong

'n Geografiese tong is 'n genetiese variasie van die tong, wat gekenmerk word aan sy voorkoms (dié van 'n kaart) en verhoogde sensitiwiteit. Dit is nie 'n siekte of 'n aandoening nie. Die geografiese of "kaart"-agtige voorkoms en sensitiwiteitsvlak kan wissel. 

Die bokant van 'n tong is bedek met klein uitsteeksels: tongpapille. Op 'n geografiese tong is daar rooi vlekke op die tong met aangrensende wit-grys vlekke. Die ouer papille val af van die tong af, maar kan tot 10 dae neem om terug te groei. In die rooi vlekke is daar geen papille nie, terwyl daar 'n oorvloed papille in die witterige areas is. Die vlekke kan verskyn, rondskuif of verdwyn na ure of selfs dae en kan hulle grootte en vorm verander. 'n Geografiese tong is soms meer sensitief, siende dat sommige stowwe (byvoorbeeld asyn, vrugtesap of branderige speserye) soms 'n brandende sensasie kan veroorsaak. 

Geografiese tong word met 'n aantal verskeie genes geassosieer en is oorerflik. Dit word ook meer dikwels aangetref in mense wat meer omgewingsensitief is, d.w.s. mense wat gevoelig is vir allergieë, ekseem en asma. 

Die effekte van 'n geografiese tong word soms vererger deur stres of wisselings in hormoonvlakke. 


</doc>
<doc id="36181" url="https://af.wikipedia.org/wiki?curid=36181" title="Chris van Niekerk (politikus)">
Chris van Niekerk (politikus)

Christiaan Andries van Niekerk (26 Augustus 1876 – 2 Januarie 1966) was ’n kommandant in die Anglo-Boereoorlog, volksraadlid vir Boshof van 1910-1924, ’n senator van 1924-1961 en die President van die Senaat van 1930-1940 en weer van 1948-1961.

Chris van Niekerk is op 26 Augustus 1876 by Vegkop (Heilbron) gebore, waar hy groot word in ’n eenvoudige boerehuis, op die plaas Vaalkrans (6000 morg) tussen Heilbron en Kroonstad. Hy was reeds tien jaar oud toe hy vir die eerste keer ’n heining van doringdraad te siene gekry het. Die plaasskole van daardie tyd was maar ’n tref-en-trap storie en as die plaaswerk dit vereis het, moes die skool maar eers wag. Later is hy na Heilbron se skool en vandaar in 1892 na Wellington.

Op die ouderdom van 23 matrikuleer hy in Wellington en gaan studeer verder in die teologie by die Victoria Kollege op Stellenbosch. Skaars daar toe breek die oorlog uit en hy kom sluit aan by die Middel-Valsrivier kommando en vertrek na die Natalse grens. Hy word gewond en teruggestuur na Heilbron vir verpleging. Tydens 1900 word hy daar skoolhoof. Hy was egter skaars gesond of hy meld weer aan vir diens en neem deel aan talle veldslae tydens die oorlog. Hy was generaal De Wet se regterhand. Die swaarste dag in sy lewe was egter op 31 Mei 1902. Hy was een van sestig Boereleiers wat by Vereeniging moes gaan onderhandel oor vrede en/of oorgawe. In sy boek “Maar Een Soos Hy”, skryf H.C. Hopkins sy woorde soos volg neer: “Hierdie groot hartseer is spoedig vervang met doelgerigte take om sy volk weer op te hef”. Kommandant Van Niekerk was een van die ses Boereleiers wat teen die vredesverdrag gestem het. Hulle het met 54 teen 6 verloor en die Vrede van Vereeniging is geteken.

Van Niekerk het die taak om in die Kompensasieraad te dien en die Boere weer te help ophef aanvaar. Later word hy weer skoolhoof op Boshof, lid van die Vrystaatse wetgewende vergadering en uiteindelik Volksraadslid vir Boshof. Hier sou hy verder vorder tot onbestrede president van die Senaat. In talle krisisse sou hy leiers help versoen en vlamme help blus. Talle eretoekennings is aan hom gegee, onder andere twee ere-doktorsgrade van Stellenbosch en Bloemfontein se Universiteite. In 1961 is erelidmaatskap aan die Suid-Afrikaanse Akademie vir Wetenskap en Kuns aan Van Niekerk toegeken en 1962 is die eerste D.F. Malanmedalje van die Akademie aan hom toegeken. Talle plekke is na hom vernoem en sy geskiedenis is saamgevat in die reeds vermelde boek van Hopkins. Ook die skool in Vredefort is na hom vernoem. Van Niekerk was bekend vir sy nederigheid – die dag toe hy sy ere-doktorsgraad ontvang het, het hy gesê: “Maar ek is dan nog net so dom”.


</doc>
<doc id="36188" url="https://af.wikipedia.org/wiki?curid=36188" title="Benito Pérez Galdós">
Benito Pérez Galdós

Benito Pérez Galdós (* 10 Mei 1843 in Las Palmas de Gran Canaria; † 4 Januarie 1920 in Madrid) was 'n Spaanse romanskrywer, dramaturg en politikus.


</doc>
<doc id="36189" url="https://af.wikipedia.org/wiki?curid=36189" title="Yamoussoukro">
Yamoussoukro

Yamoussoukro is sedert 1983 die hoofstad van Ivoorkus. Die stad het 'n oppervlakte van 3 500 km² en in 2005 was die bevoking 200 659.


</doc>
<doc id="36193" url="https://af.wikipedia.org/wiki?curid=36193" title="Gordon Tomlinson">
Gordon Tomlinson

Gordon Tomlinson (Swellendam, 6 Oktober 1887 – Vredefort, 6 November 1955) was ’n prokureur, skrywer en kampvegter vir Afrikaans.

Tomlinson is gebore as die derde seun van dertien kinders van Daniel Males Tomlinson en sy vrou, Aletta Amelia Rothmann, oudste suster van die Afrikaanse skryfster M.E.R. Tomlinson was ’n ouer broer van prof. F.R. Tomlinson, landbouekonoom en voorsitter van die bekende Tomlinson-kommissie. Ná matrikulasie op Swellendam is Tomlinson in 1906 na die Victoria-kollege op Stellenbosch, waar hy hom in September van dieselfde jaar ook as klerk by die prokureursfirma Paul D. Cluver laat inskryf het. Einde 1908 het hy die prokureurs-en-notariseksamen afgelê en daarna twee jaar lank as prokureur op Trompsburg en Bethulie gepraktiseer. In 1911 het hy na Stellenbosch teruggekeer om in die teologie te studeer. Hy het egter slegs die admissie-eksamens van die eerste en die tweede jaar afgelê en nie sy studie in die teologie voltooi nie. Begin 1915 het hy na die prokureursprofessie teruggekeer en hom eers op Heilbron en daarna in 1917 op Vredefort gevestig.

Tomlinson het met Moritza Maria Gertenbach van Grootfontein, Philippolis, getrou en uit dié huwelik is een seun en vier dogters gebore. Tomlinson is deur dr. Tobie Muller in die huwelik bevestig en die oggend voor die huwelik het hulle twee nog eers die formulier in Afrikaans vertaal.

Tomlinson het aktief aan die kulturele bedrywighede van die studentegemeenskap op Stellenbosch deelgeneem. Hy het spoedig aandag getrek deur sy optrede in die Debatsvereniging en die bekroning van sy skets ‘Aasvoël’ wat in die "South African News" verskyn het. Ná slegs ’n paar maande op Stellenbosch het hy reeds in die redaksie van die "Stellenbosch Students Quarterly" gedien. Tomlinson het ’n merkwaardige rol in die studente-aktiwiteite op Stellenbosch gespeel. Weinig studente voor of ná sy tyd het hom hierin geëwenaar. Hy was by geleentheid redakteur van die studenteblad, voorsitter van die studenteraad, redakteur van "Ons Moedertaal" en voorsitter van die Stellenbosse tak van die Afrikaanse Taalvereniging (ATV). Daarbenewens het hy ook hoofrolle vertolk in toneelopvoerings.

Tydens sy verblyf op Stellenbosch het hy kennis gemaak met prof. T.B. (Tobie) Muller en ’n hegte vriendskap het tussen hulle ontstaan. Albei was vurige kampvegters vir Afrikaans en onder hulle leiding is in 1907 ’n tak van die ATV op Stellenbosch gestig. Dit was veral tydens Tomlinson se tweede verblyf op Stellenbosch, van 1911 af, dat die stryd vir Afrikaans deur middel van hierdie vereniging met groot geesdrif op Stellenbosch aangepak en deurgevoer is. Prof. Tobie Muller en Tomlinson is in hul strewe versterk deur die terugkeer van J.J. Smith na Stellenbosch en hierdie driemanskap het landswyd bekend geraak vir hul aandeel in die taalstryd. Hulle het ’n belangrike rol gespeel in die Tweede Taalbeweging. "Ons Moedertaal", die blad van die ATV, het met Muller, Tomlinson en Smith in die redaksie tot stand gekom en in die middel punt van die Taalbeweging gestaan, totdat dit in 1915 deur "Die Huisgenoot" oorgeneem is.

Hierdie blad het die geleentheid aan Tomlinson gebied om te skryf. Verskeie verdienstelike gedigte van hom het periodiek daarin verskyn, asook ’n vervolgverhaal as bladvuller wat in 1917 in boekvorm met die titel "Deur die smeltkroes" verskyn het. Ten spyte van die troosprys vir "Deur die smeltkroes" deur die Suid-Afrikaanse Akademie vir Wetenskap en Kuns, het skerp kritiek op die werk deur ’n literêre kritikus Tomlinson baie ontmoedig om weer te skryf. Nietemin is daar later weer twee werke wat van kultuurhistoriese betekenis is, gepubliseer. In samewerking met dr. B.B. Keet het die biografie "Tobie Muller, ’n inspirasie vir Jong Suid-Afrika" (Kaapstad, 1925) en die outobiografie "Herinneringe van ’n Jong Turk" (Kaapstad, 1956) verskyn.

Die aktiwiteite van die ATV op Stellenbosch onder leiding van Muller, Smith en Tomlinson het tydens die kongres van 14 Augustus 1914 ’n hoogtepunt bereik toe besluit is dat die NG Kerk genader sou word om ’n geskikte vertaling van die Bybel in Afrikaans te voorsien en om Afrikaans naas Nederlands as amptelike taal van die Kerk te erken. Verder is ook besluit dat sowel die Kerk as die universiteitsraad versoek sou word om toe te laat dat studente hul eksamens in Afrikaans aflê. Hierdie besluite het so ’n stroom van protes buite die ATV ontketen dat die driemanskap besluit het om ’n ope vergadering onder voorsitterskap van Tomlinson te belê waarop B.B. Keet, Smith en Muller as hoofsprekers sou optree. Ná die vergadering het die teenstand gaandeweg verdwyn en het die "Kerk, die Universiteit en die Volksraad", in Tomlinson se eie woorde, "mettertyd gebuig voor die onkeerbare".

In sy verdere loopbaan het Tomlinson op ’n wye terrein in die openbare lewe deelgeneem. Tydens sy verblyf op Heilbron was hy met die Helpmekaarbeweging behulpsaam en op Vredefort het hy naas ’n uitgebreide prokureurspraktyk en ’n groot boerdery wat by behartig het, vyftien jaar lank ononderbroke as burgemeester van die dorp gedien. Hy was ’n aktiewe lid van die Ossewabrandwag en in 1941 ere-adjudant onder dr. Hans van Rensburg. Hy het ook ’n aandeel gehad in die opkoms van die Afrikaner in die ekonomiese lewe. Hy was voorsitter van sowel die Vredefort-Handelshuis Beperk as die Trans-Oranje Beperk en het ook in die direksies van Askor en die Afrikaanse Pers Beperk gedien.

Deur sy belangstelling in die kuns en kultuur het Tomlinson ’n waardevolle skilderyversameling opgebou, onder meer werke van Hugo Naudé, Pieter Wenning, J.E.A. Volschenk, J.H. Pierneef, Erich Mayer, Tinus de Jongh en W.H. Coetzer. Sy kunsversameling was uniek in die sin dat dit ’n periode gedek het van 1906 tot 1955. Van jongs af het hy persoonlik in die skilderkuns belanggestel en skilderye van goeie gehalte gelewer, danksy die leiding wat hy van G.P. Canitz ontvang het.

Ofskoon ’n groot kampvegter vir Afrikaans, het Tomlinson die werke van die groot Engelse skrywers baie waardeer, asook dié van die klassieke meesters. In hierdie opsig het sy goeie kennis van Latyn, wat sy geliefkoosde vak was, hom goed te stade gekom.

Liefde vir die natuur was kenmerkend van hom en sy bewondering vir die natuurskoon van die Boland, veral dié van Hermanus en Swellendam, het hom altyd bygebly. Die stil omgewing van Vredefort, tussen die twee mooi riviere, die Vaal en die Renoster, het hom diep bekoor en hy het veel plesier daarin gevind om daar te hengel. Hy is in 1955 op Vredefort, waar ’n straat na hom vernoem is, oorlede.




</doc>
<doc id="36198" url="https://af.wikipedia.org/wiki?curid=36198" title="Butare">
Butare

Butare (voorheen: Astrida) is 'n stad in die suid van Rwanda. In 2002 die stad het 'n bevolking van 77 000.


</doc>
<doc id="36207" url="https://af.wikipedia.org/wiki?curid=36207" title="Gitarama">
Gitarama

Gitarama is die tweede grootste stad in Rwanda. In 2002 het die stad 'n bevolking van 84 669 gehad.


</doc>
<doc id="36211" url="https://af.wikipedia.org/wiki?curid=36211" title="Glasgow">
Glasgow

Glasgow (Standaardengels: [ˈɡlɑːzɡəʊ], plaaslik: [ˈɡlazɡo]; Skots: Glesga; Skots-Gaelies: Glaschu [ˈkɫ̪as̪əxu]) is die grootste stad in Skotland en die derde mees bevolkte in die Verenigde Koninkryk. Sy bewoners word in Engels "Glaswegians" of kort "Weegies" genoem. Die stad is aan die Clyde-rivier in die Westelike Sentrale Laagland van Skotland geleë.

Glasgow het van 'n klein landelike nedersetting teen die Clyde tot een van die grootste seehawens in Groot-Brittanje ontwikkel. Die Middeleeuse biskopsetel, waar later, in die 15de eeu, die Universiteit van Glasgow gestig is, sou uiteindelik 'n beduidende sentrum van die 18de eeuse Skotse Verligting word. Vanaf die 18de eeu was Glasgow een van die belangrikste Britse seehawens vir die transatlantiese handel met Brits-Noord-Amerika en die Britse Wes-Indiese Eilande.
Die nywerheidsomwenteling het van Glasgow en die omliggende gebiede een van die wêreld se grootste sentrums van swaar nywerhede gemaak waar skeepsbou en mariene ingenieurswese gefloreer het. 'n Groot aantal innovatiewe en beroemde skepe is hier gebou. Gedurende die Victoriaanse en Edwardiaanse tydperk het Glasgow die trotse bynaam "Tweede Stad van die Britse Ryk" gedra. Stadsvaders en inwoners het hulself as burgers in 'n Britse asook 'n imperiale konteks beskou.

Die huidige stadsbeeld is dan ook, ondanks die feit dat groot dele van die argitektoniese erfenis in die afgelope dekades vernietig is, 'n produk van die Victoriaanse en Edwardiaanse periode tussen 1830 en 1912 toe een van die belangrikste en welvarendste metropole ter wêreld teen die Clyde ontstaan het. Die kenmerkendste geboue uit hierdie tyd word tans onder Glasgow se besienswaardighede gereken: die statige marmergebou van die "City Chambers" op George Square, Gilbert Scott se Universiteitstoring, die heuningkleurige sandsteen-woonhuise in Woodside en hul roosrooi eweknieë in Hyndland getuig van die welvaart van dié periode wat met die demokratiese munisipale hervormings van 1833 ingelui en met die massiewe uitbreiding van stadsgrense in 1912, wat Glasgow se karakter heeltemal sou verander en waardeur dit weer by Birmingham verbygesteek het om nog eens die tweede grootste stad in die Britse Ryk te word, afgesluit is.

In die 19de en vroeë 20ste eeu het Glasgow vinnige bevolkingsgroei ervaar. Hierdie bevolkingsaanwas was slegs vir 'n klein gedeelte aan die insluiting van omliggende nedersettings te danke (die stadsgebied is tussen 1830 en 1912 altesaam elf keer uitgebrei), maar is hoofsaaklik deur toestroming uit ander dele van Skotland en Ierland veroorsaak, waarby hierdie grootskaalse immigrasie selfs die hoë natuurlike bevolkingsaanwas verdwerg het. Die grootste inwonertal ooit is in 1939 met 1 128 473 aangeteken toe Glasgow een van die grootste stede in Europa was.

Die ongekende industriële uitbreiding en bevolkingsaanwas het van Glasgow, wat deur die skrywer Daniel Defoe nog as "die mooiste stad in die Koninkryk" beskryf is, 'n nywerheidsentrum met rokende skoorstene, besoedelde riviere en uitgestrekte krotbuurte, waarin groot dele van die plaaslike werkersklas gehuisves is, gemaak. Ongeag alle sosiale moeilikhede soos misdaad, ellende, omgewingsbesoedeling en epidemiese siektes, wat met die industriële groei gepaard gegaan het, was Glasgowers in hierdie tydperk volgens historiese berigte trots op hul stad wat nie net met Birmingham, Manchester en Liverpool nie, maar selfs met Londen probeer meeding het.

Vandag is Glasgow een van die tien belangrikste finansiële sentrums in Europa waar baie van Skotland se leidende ondernemings gesetel is. Stadvernuwing in die 1960's het omvattende projekte behels waarvolgens baie inwoners in sogenaamde "new towns" en voorstede hervestig is. Hierdie proses het saam met die verskuiwing van stadsgrense die bevolking van die Stad Glasgow tydelik tot minder as 600 000 laat daal. Intussen het dit weer gestyg tot iets meer as 620 000. Die gebied van Groter Glasgow huisves tans 'n bevolking van 1,2 miljoen, terwyl in die metropolitaanse gebied en die omliggende dig bevolkte streke met altesaam 2,55 miljoen inwoners 41 persent van Skotland se totale bevolking saamgetrek is.

Glasgow het in 2014 as gasheerstad van die Statebondspele opgetree.

Net soos Skotand se ander vier groot stede, word ook Glasgow se topografie en stadskarakter deur waterliggame en omliggende heuwelreekse bepaal. Die stadsgebied is aan weerskante van die Clyderivier op laagliggende, saggies golwende terrein geleë, met hoogtes wat nouliks 100 m bo seevlak oorskry, maar verder af van die rivier 'n heuwelagtige karakter het. Gletserys het hier sogenaamde "drumlins" gevorm, lae heuwelkoppies met dikwels steil hellings. Die agtervoegsel "-hill" in baie plekname in die omgewing, waar woonbuurte teen die heuwelhellings ontstaan het, verwys na hierdie koppies.

Ondanks sy noordelike ligging op min of meer dieselfde breedtegraad soos Moskou en Kopenhagen word Glasgow se klimaat as oseanies (Köppen Cfb) geklassifiseer. Vanweë sy ligging in die weste van Skotland, die nabyheid van die Atlantiese Oseaan en die invloed van die warm Golfstroom is Glasgow een van die meer gematigde gebiede in die land, met 'n jaarlikse gemiddeld van 9,0 °C. Dit beteken egter ook dat die verskille tussen die vier seisoene kleiner is as in ander streke van Wes-Europa.

Winters in Glasgow word deur koue en bewolkte weer, met 'n gemiddeld van 4,0 °C. Soms daal die kwik ook benede vriespunt, alhoewel daar in die tydperk sedert 2000 nouliks koue winters met sneeuvalle voorgekom het. Indien wél sneeuvalle aangeteken word, is die landskap hier net 'n kort tyd lank met 'n sneeulaag bedek.

Die lentemaande (Maart tot Mei) is gewoonlik gematig met dikwels aangename weer. Dit is die bloeitydperk vir baie van Glasgow se bome en plante. Die somermaande (Junie tot Augustus) word deur wisselvallige weerstoestande gekenmerk. Langer periodes met sonnige weer of hittegolwe kom nouliks voor, terwyl die weer dikwels bewolk en bedompig kan wees. Julie is die warmste maand met 'n gemiddelde maksimumtemperatuur van 19,0 °C.

In die najaar kan die weer koel tot gematig wees, terwyl daar steeds meer reën val. Die vroeë herfs word egter dikwels deur meer stabiele weerstoestande met enkele sonskyndae gekenmerk.

Die geskiedenis van Glasgow strek terug tot in die Steentydperk. Argeologiese uitgrawings langs die oewer van die Clyde-rivier het kano's van destydse vissersgemeenskappe onthul.

Later het Keltiese stamme hulle in die gebied gevestig. Waarskynlik het hulle handel met die Romeine gedryf wat omstreeks 80 n.C. in Cathures, soos Glasgow destyds genoem is, 'n handelspos gestig het. Die oprigting van die Antonynse Muur in 143 was 'n poging om die provinsie Britannia, die Romeins-verowerde gebied in die suide, teen aanvalle uit die noordelike Caledonia, wat deur Piktiese en Keltiese stamme bewoon is, te beskerm. Hierdie grensmuur, wat van turf gebou is en van Old Kilpatrick teen die Clyde in die weste tot by Bridgeness aan die Forth in die ooste gestrek en 'n substruktuur van paaie en forte behels het, is egter ná 'n kort tyd laat vaar.

In 380 het Sint Ninianus as Christelike sendeling besoek aan Cathures afgelê en hier volgens oorlewerings 'n begraafplaas gewy. Daar is min bekend oor hierdie vroeë Christelike tydperk voor die aankoms van Sint Kentigern in die 6de eeu. Sint Kentigern het hom in 543 as balling in Glasgow (of Glas Cu soos dit destyds bekend gestaan het, waarby dié pleknaam as "lieflike groen plek" vertaal kan word) gevestig nadat sy beweerde wonderlike kragte die afguns van kloosterbroeders in Culross gewek het.

Sint Kentigern het 'n Christelike houtkerk aan die oewer van die Molendinar Burn, 'n klein syrivier van die Clyde, opgerig. Hierdie gebou was 'n vroeë voorloper van Glasgow se huidige katedraal. Vanweë sy groot gewildheid onder die geestelike gemeenskap het Kentigern die bynaam Mungo of "die Geliefde" gekry. Hy staan sedertdien algemeen bekend as "Sint Mungo". Volgens legendes het hy in Glasgow vier wonders gedoen wat nog steeds in die stedelike wapen uitgebeeld word.

Sint Kentigern is op 13 Januarie 603 oorlede en in sy eie kerk ter ruste gelê – vlakby die plek waar later die enigste twee bekende Glasgowse martelaars van die Reformasietydperk op die brandstapel tereggestel is. Min is bekend oor die periode tussen Kentigern se afsterwe en Glasgow se verheffing tot biskopsetel in 1145.

Met 'n bevolking van sowat 1 500 in die laat 12de eeu was Glasgow volgens destydse standaarde reeds 'n belangrike nedersetting. In 1175 het koning William 'n oktrooi aan biskop Jocelyn en sy opvolgers toegestaan waarvolgens die status van Glasgow tot "burgh of the barony" verhef is – 'n voorreg waaraan ekonomiese voordele soos die oopstelling vir handel verbonde was.

Die "burgh" was deel van die feodale stelsel en een van 'n aantal administratiewe eenhede in die Anglo-Normandiese tydperk met sy verfynde stelsel van regte en pligte in 'n vaste hiërargie. So het die koninklike oktrooi, wat tussen 1175 en 1178 deur William die Leeu uitgereik is, 'n bepaalde regtelike status vir sowel die nedersetting asook sy inwoners verseker. Die status van "burgh" is gewoonlik in 'n stedelike straatrooster met stadspoorte weerspieël, en net soos ander vergelykbare nedersettings het ook Glasgow die voorreg gekry om weekliks, hier op Donderdae, mark te hou. Later, waarskynlik tussen 1189 en 1198, is koninklike toestemming vir 'n jaarlikse mark verleen wat agt dae lank vanaf 7 Julie gehou is. Boubedrywighede vir Glasgow se katedraal het in 1238 begin en die stad se groeiende rol as beduidende geestelike sentrum versinnebeeld.

'n Verdere oktrooi, wat deur koning James II in 1450 uitgereik is, het Glasgow se status aan dié van 'n "royal burgh" gelykgestel, alhoewel hierdie regtelike term nie spesifiek gebruik is nie. Later in dieselfde jaar is Glasgow Green as die stad se eerste openbare park aangelê. In die volgende jaar het biskop Turnbull die Universiteit van Glasgow gestig wat van dié akademiese instelling die tweede oudste van sy soort in Skotland en die vierde oudste in die Verenigde Koninkryk maak. Net teenoor die katedraal het in 1471 "Provand's Lordship" ontstaan, tans die oudste bewaarde huis in Glasgow.

Met die verheffing tot aartsbiskopsetel in 1492 was Glasgow in die laat 15de eeu 'n magtige en invloedryke akademiese en geestelike sentrum waarmee in Skotland nog slegs St Andrew's kon meeding.

Ná die Protestantse hervorming het Glasgow se laaste Rooms-Katolieke biskop, James Beaton, in 1560 met baie van die katedraal se historiese dokumente en relikwieë na Parys gevlug. Beaton se ballingskap was die beginpunt van 'n politieke en ekonomiese ontwikkeling wat meer invloed aan Glasgow se handelaars en ambagsmanne sou verleen.

In 1639 het die Algemene Vergadering van die Skotse Kerk die Nasionale Ooreenkoms ("National Covenant") in die plaaslike katedraal bevestig. Hierdie dokument, wat een jaar tevore in Edinburg onderteken is, het die proses van politieke magsverlies vir koning Charles I versnel en sou uiteindelik tot sy teregstelling tien jaar later lei. In hierdie konteks kan die Algemene Vergadering se besluite in politieke opsig as die verreikendstes beskou word wat ooit tydens 'n byeenkoms in Glasgow geneem is.

Glasgow se buitelandse handelsbande, wat in die 1530's op beskeie vlak aangeknoop is, het in 1650, toe Oliver Cromwell ná sy inval in Skotland en sy oorwinning oor Skotse magte in die slag van Dunbar 'n besoek aan die stad afgelê het, reeds gefloreer. In 1649 was Glasgow die vierde grootste "burgh" in Skotland, en in 1670 reeds die tweede belangrikste na Edinburg, met 'n bevolking van 14 000. Die stad se ligging was strategies gunstig omdat Edinburg, die Hoogland en Ierland van hier maklik bereik kon word. Glasgow was bowendien ryk bedeel met natuurlike hulpbronne soos steenkool en vis.

Die eerste skeepsvrag tabak het in 1674 in Glasgow se hawe aangekom en die oorgang van 'n nedersetting van plaaslike belang tot 'n internasionale handelshawe gemarkeer.

Glasgow se ligging aan die weskus het van die stad 'n uiters geskikte basis vir die handel met die Nuwe Wêreld gemaak. Die politieke unie met Engeland in 1707 was die beginpunt van 'n massiewe uitbreiding in die handel met Britse kolonies, veral in Noord-Amerika. Groot hoeveelhede tabak is uit gebiede soos Virginië ingevoer, en Glasgow se sakegemeenskap het begin om in die behoeftes van ander Europese markte te voorsien. Omstreeks 1730 het Glasgow se "Tobacco Lords" – invloedryke sakemanne wat hulle op die tabakhandel toegespits het – die mark oorheers om Glasgow – en Skotland – se eerste miljoenêrs te word.

Eers die Amerikaanse Rewolusie het hierdie florerende handel 'n nekslag toegedien. Die plaaslike sakegemeenskap was op hierdie tydstip egter al besig met die diversifisering van sy handelsbande. So is suiker van die Wes-Indiese Eilande ingevoer en rum gestook. Teen die einde van die 18de eeu was Glasgow reeds die grootste invoerhawe vir suiker in Brittanje.

Nuwe tegnologieë het die nywerheidsomwenteling op tou gesit. Die ingenieur John Golborne het in 1770 'n metode ontwikkel om modder uit die Clyde se rivierbed te verwyder. Hiervoor is 'n reeks spesiale hawehowe langs die oewer gebou, en slegs twee jaar later kon ook groter skepe rivier-op vaar om regstreeks in die middestad aan te lê.

James Watt, een van die baanbrekers by die ontwikkeling van die stoomenjin, het toesig oor hierdie projek gehou wat oor 'n afstand van 19 myl langs die rivieroewer gestrek het. Met die groot omwenteling in die Clyde en die bou van 'n nuwe seehawe, Port Glasgow naby Greenock, het Glasgow se "goue tydperk" van skeepsbou en swaar nywerhede begin.

In die vroeë 19de eeu het Glasgow se nuwe nyweraars danksy die vinnige industriële groei hul aanlegte begin uitbrei. Plaaslike ondernemings het seepfabrieke, distilleerderye, glas-, suiker- en tekstielfabrieke ingesluit. Steenkool was die belangrikste energiebron vir stoomaangedrewe katoenmeule en wewerye. Daarnaas het blekerye ontstaan asook aanlegte waar tekstiele gekleur en bedruk is.

Die groeiende nywerheidsstad was 'n trekpleister vir immigrante wat in die 1820's uit die Skotse Hoogland verdryf is, maar ook vir Ierse vlugtelinge wat as gevolg van die Groot Hongersnood van die 1840's elders 'n nuwe heenkome moes vind. Glasgow se bevolking het van 77 000 in 1801 meer as vertiendubbel tot 800 000 teen die einde van die eeu. Die dramatiese bevolkingsaanwas het Glasgow se ekonomie van goedkoop ongeskoolde mannekrag voorsien. Maar ook ander immigrante is na die Skotse metropool gelok, soos byvoorbeeld Jode, Italianers en Oos-Europeërs wat almal 'n belangrike bydrae tot die ontwikkeling van Glasgow sou lewer.

Gedurende sy bloeitydperk het Glasgow se katoenfabrieke byna 'n derde van die plaaslike industriële mannekrag in diens gehad. Hierdie bedryf is egter net soos die tabaknywerheid deur eksterne faktore negatief beïnvloed, waaronder die Amerikaanse Burgeroorlog (1861–1865) en, in die Britse konteks, deur strawwe mededinging van ander stede soos Manchester.

Nyweraars in Glasgow het hulle dus op 'n wye reeks swaar nywerhede begin toespits, waaronder skeepsbou, die vervaardiging van lokomotiewe en ingenieurswese. Hierdie bedrywe kon op Skotland se natuurlike hulpbronne soos ystererts en steenkool uit Lanarkshire steun. In die periode vanaf 1870 tot die begin van die Eerste Wêreldoorlog is byna 'n vyfde van alle skepe wêreldwyd in Glasgow se skeepswerwe gebou.

Glasgow was nou een van die welvarendste stede in Europa wat as 'n merkwaardige model vir 'n georganiseerde industriële samelewing beskou is. Groot openbare geboue, museums, kunsgalerye en biblioteke is in hierdie periode opgerig. Glasgow het oor meer parke en groen ruimtes beskik as enige vergelykbare nedersetting in Europa. Sy infrastruktuur met 'n gereguleerde telefoonstelsel asook water- en gasvoorsiening was een van die mees gesofistikeerdes van sy tyd.

Glasgow se prestasies, wat in die bynaam "Tweede Stad van die Britse Ryk" weerspieël word, is met trots in die Groot Internasionale Tentoonstellings van 1888 en 1901 gewys wat albei in Kelvingrove Park gehou is.

Terwyl Glasgow in die periode tussen 1870 en 1914 as een van die welvarendste en pragtigste stede in Europa beskou is, het groot dele van die plaaslike werkersklas onder 'n wye verskeidenheid sosiale probleme soos armoede, misdaad, wanvoeding en siektes gebuk gegaan. Die oneweredige verspreiding van welvaart is in Glasgow se stadsbeeld weerspieël waar deftige woonstelgeboue en villas in die West End met digbevolkte werkersklasbuurte soos dié van High Street, Saltmarket en Gallowgate in die East End gekontrasteer het waar 20 000 bewoners geen toegang tot sanitasie gehad het nie. Weens die grootskaalse verbranding van steenkool was lugbesoedeling hier 'n ernstige probleem. Net soos in ander Europese nywerheidstede het westelike winde rookgasse na die oostelike stadsdele gedra wat dikwels in rookmis gehul was.
Onhigiëniese toestande en besmette water het siektes en epidemieë veroorsaak. Ernstige tifus-epidemieë het in 1837 en 1847 uitgebreek. Naas maagkoors en tifus was bewoners as gevolg van internasionale handelsbetrekkinge ook aan die cholera-gevaar blootgestel wat geen klasgrense meer geken het nie. Die eerste cholera-epidemie in Skotland het in 1832 sowat 10 000 menselewens geëis. Sterftesyfers in stedelike omgewings het in die tydperk tussen die 1830's en laat 1850's tot vlakke toegeneem wat sedert die 17de eeu ongekend was.

Plaaslike geneeskundiges het al in 1842 die bewys gelewer dat daar 'n samehang tussen onhigiëniese toestande, gebrek aan basiese sanitasie en die uitbraak van siektes was, maar eers ná die cholera-epidemieë van 1848 en 1852 het politici aandag aan hierdie vraagstuk geskenk. Die regering het in 1855 die registrasie van geboortes, sterftes en huwelike verpligtend gemaak, en vir die eerste keer moes ook by elke sterfgeval die doodsoorsaak aangedui word.

Vir James Burn Russell, 'n plaaslike gesondheidsbeampte, was die samehang tussen onhigiëniese toestande en siektes danksy die inligting, wat hy versamel het, meteens duidelik, en hy kon die stadsvaders en huiwerige tariefbetalers daarvan oortuig dat 'n ambisieuse projek van stapel gestuur moes word om stadsbewoners van skoon drinkwater te voorsien.

Die Loch Katrine-waterprojek, wat Glasgow van drinkwater uit die Trossachs-glen in die Stirling-gebied voorsien het en deur koningin Victoria in 1859 ingewy is, was 'n eerste groot poging om die lewensgehalte van die bevolking te verhoog. Ander maatreëls het gevolg. So is van krotbuurte ontslae geraak, mishope en vullis uit die strate verwyder, gas en straatbeligting aan die bewoners voorsien en tremlyne gebou. Ontspanningsgeriewe soos parke het ontstaan, terwyl nuwe museums, biblioteke en kunsgalerye in kulturele behoeftes voorsien het. In die laaste dekade van die 19de eeu het Glasgow meer munisipale dienste en geriewe aan sy bewoners voorsien as enige ander stad van sy grootte.

Daarnaas het laer pryse vir stapelvoedsel in die 1870's en 1890's, die verhoging van beskikbare melkvoorrade, gratis skool-etes en gesondheidsdienste wat deur verpleegsters, vroedvroue en ander gesondheidswerkers verskaf is, net soos inenting teen siektes, skoon drinkwater en meer doeltreffende rioleringstelsels ('n netwerk met 'n lengte van 50 myl is tussen 1850 en 1875 gebou) grootliks daartoe bygedra dat die sterftesyfers onder Glasgow se arm inwoners aansienlik gedaal het.

Glasgow se strategiese nywerhede, waaronder skeepswerwe en ammunisiefabrieke langs die Clyderivier, het van die stad gedurende die Tweede Wêreldoorlog 'n teiken vir Duitse bomwerpers gemaak. Honderde skuilplekke is dwarsoor die stadsgebied in die kelders van woonstelgeboue, in tonnels en onder die boë van spoorwegbrûe ingerig. Altesaam 83 elektriese sirenes is geïnstalleer om soveel inwoners moontlik betyds teen dreigende lugaanvalle te waarsku. Die bevolking was verplig om die ligte in hul wonings te verduister sodra Duitse vliegtuie die stad genader het. 

Nogtans was dit nie moontlik om alle bewoners teen die dreigende gevaar te beskerm nie. Kelvin Hall is in 'n lykhuis omskep - as bêreplek vir 'n maksimum van 700 slagoffers.

Die eerste Duitse lugaanval op Glasgow is in Julie 1940 uitgevoer, maar eers op 13 en 14 Maart 1941 het die Duitse lugmag hewige aanvalle op die Clyde-metropool geloods. In die eerste nag van die grootskaalse aanval het 260 Duitse bomwerpers hul dodelike vrag op die stad laat val. Reekse brandbomme, landmyne en brisantbomme het nege ure lank verwoesting gesaai.

Toe mense huil skuilplekke verlaat het, was die vernietiging en puin in talle strate ontstellend. Op baie plekke het brande gewoed, terwyl talle bewoners onder puin vasgevang was. Die bomwerpers het in die tweede nag teruggekeer vir nóg 'n aanval wat byna agt uur gewoed het. Altesaam 528 inwoners is in die lugaanvalle dood, terwyl meer as 48 000 dakloos gelaat is.

Glasgow se geskiedenis in die dekades ná die Eerste Wêreldoorlog is dié van 'n nywerheidstad wat in die draaikolk van ongekende industriële agteruitgang en depressie vasgevang is. "Clyde-built" was desondanks nog steeds 'n waarborg van gehalte. So is in die 1930's twee befaamde plesierbote van die "Cunard"-redery, "Queen Mary" en "Queen Elizabeth", in "John Brown and Co." se skeepswerf van stapel gestuur. In 1938 het die Britse Rykstentoonstelling in Glasgow se Bellahouston Park dertien miljoen besoekers gelok.

Naas skeepsbou het ook die vervaardiging van lokomotiewe in die loop van die 20ste eeu 'n afswaaifase betree. Oorspronklik is 'n kwart van alle lokomotiewe, wat wêreldwyd in gebruik was, in Glasgow vervaardig. Baie lokomotiewe is per skip na oorsese bestemmings, waaronder Suid-Afrika, vervoer. 'n Spesiale hyskraan, wat stoomketels vir nuutgeboude skepe, maar ook lokomotiewe met 'n gewig van 175 ton kon lig, is in 1931 op Stobcross Quay gebou. Die Finnieston-hyskraan is vandag steeds een van Glasgow se bekendste bakens.

Kort ná die Tweede Wêreldoorlog het die Verenigde Koninkryk begin om die oorlogsverliese te vervang. Die vraag na nuwe skepe het Glasgow se industriële agteruitgang tydelik verstadig, maar vanaf die 1950's was daar steeds minder bestellings vir handels- en oorlogskepe. Glasgow se skeepswerwe kon ook nie langer met hul oorsese eweknieë en hul laer arbeidskoste meeding nie. Die laaste hoogtepunt van die plaaslike skeepsboubedryf was die stapelloop van die plesierboot "Queen Elizabeth 2" op 20 September 1967. Hierdie vlagskip van die "Cunard"-redery is deur "John Brown and Co." in Clydebank naby Glasgow gebou.

In die volgende jare het Glasgow se ekonomie radikale verandering ondergaan en in die rigting van 'n diensgebaseerde ekonomie begin beweeg wat met sy ryk kulturele lewe 'n gewilde toeristetrekpleister geword het. So het die stad sy ou karakter van grys 'n nywerheids- en werkersklas, wat reeds by 19de eeuse reisigers soos die Duitse skrywer Theodor Fontane in sy Skotse reisverhaal van 1860 negatiewe kommentaar uitgelok het, vir goed kwytgeraak.

Glasgow se ekonomiese herstrukturering was meer suksesvol as dié van ander voormalige nywerheidstreke in Groot-Brittanje. Soos in ander stede is groot aandag aan die voorkoms van geboue geskenk. So is fasades met behulp van sandstralers van lankal se roet bevry wat daaraan geplak het. Teen die middel van die 1980's is 'n nuwe uitstallings- en kongressentrum geopen; onaantreklike geboue langs die Clyde-oewer gesloop om plek te maak vir openbare groen ruimtes; en die ou Clyde-dokke vanaf 1988 omgeskep tot moderne woonstelgeboue.

Die ontwikkeling van Glasgow tot 'n akademiese en geestelike sentrum vanaf die 15de eeu het gepaard gegaan met 'n ekonomiese opswaai. Vir Glasgow se invloedryke handelaars en ambagsmanne was die Clyde-rivier al vroeg 'n belangrike waterweg wat toegang tot ander landsdele verskaf het. Maar dit was veral die stad se ligging aan die Atlantiese Oseaan wat beslissende invloed op sy ekonomiese ontwikkeling sou uitoefen. Glasgow het danksy sy seehawe tot 'n distribusiesentrum vir ingevoerde Amerikaanse tabak en katoen asook suiker uit die Karibiese Seegebied ontwikkel. Sowat 400 groot seilskepe, waavan die meeste ook in Glasgow van stapel geloop het, was in die plaaslike hawe geregistreer. Invoergoedere is van hier na ander bestemmings dwarsoor Europa vervoer.

Die oorsese handel het vir Glasgow 'n Goue Tydperk ingelui. 'n Groep welvarende koopmans, die sogenaamde "Tobacco Lords", het byna die hele handel met Groot-Brittanje se Noord-Amerikaanse kolonies oorheers, maar was ook by die onmenslike slawehandel betrokke. Die ongekende toevloei van kapitaal, wat die ekonomiese ontwikkeling van Glasgow bevorder het, word vandag steeds deur talle indrukwekkende geboue en monumente uit hierdie bloeitydperk weerspieël.

Die see en die Clyde-rivier het ook 'n sentrale rol by die industriële ontwikkeling van Glasgow gespeel. Die "Tobacco Lords" het groot bedrae geld in die uitbou van waterweë belê. So is slik uit die Clyde se rivierbedding verwyder sodat groter skepe stroomop kon vaar. Skeepsbou was 'n florerende bedryf, waarby die aantal skeepswerwe reeds in die 19de eeu meer as 200 beloop het. Hierdie werwe het internasionale handelsbande gehandhaaf, en nog in 1928 is sowat 'n vyfde van alle skepe, wat wêreldwyd van stapel geloop het, deur Glasgowse ondernemings gebou.

Die 19de eeu sou vir Glasgow 'n tydperk van staal word. Naas skepe en skeepsmasjiene was plaaslik vervaardigde lokomotiewe gewild op die wêreldmark. Die grootste aanlegte van lokomotief-fabrieke in Europa was in 1914 in Glasgow saamgetrek. Twee aanlegte het ook vrag- en passasierswaens vervaardig, terwyl "North British Locomotive Company Ltd. (NBL)" sy produkte hoofsaaklik na oorsese koloniale markte, waaronder Suid-Afrika, uitgevoer het. Die vervaardiger "Albion" het ook begin om motors, vragmotors en busse te bou.

'n Tweede uiters winsgewende nywerheid, wat steeds meer ongeskoolde werkers uit die Skotse Hoogland en Ierland na Glasgow gelok het, was linnewewery. Uitbuiting was aan die orde van die dag. Terwyl mans in swaar nywerhede werksaam was, het vroue en kinders vir 'n hongerloon in steenkoolmyne en katoenspinnerye gewerk en onder onmenslike werksomstandighede gely. In die tweede helfte van die 19de eeu het vier cholera-pandemies in Glasgow opgevlam en het die lewensverwagting vir die werkersklas tot net 30 jaar gedaal.

Glasgow was desondanks sosiale misstande een van die welvarendste stede ter wêreld waar sakemans parke, museums en biblioteke aan die publiek geskenk het. Die stad het 'n trekpleister vir bekwame argitekte en kunstenaars geword. Destydse fabrieke is dikwels as pragtige geboue ontwerp. So het die Dogepaleis in Venesië as argitektoniese voorbeeld vir "Templeton's Carpet Factory" gedien. In 1896 was Glasgow die derde stad ter wêreld wat oor 'n moltreinnetwerk beskik het.

Al is ook Glasgow ná die Eerste Wêreldoorlog deur die algemene ekonomiese krisis en internasionale mededinging geraak, was dit steeds 'n sentrum van die staalbedryf. Sowel die Eerste asook die Tweede Wêreldoorlog het tot die opswaai van die plaaslike wapenbedryf bygedra wat tenks en skepe vir die Britse weermag en vloot verskaf het.

Die dekades ná die Tweede Wêreldoorlog was 'n traumatiese periode vir Glasgow se industriële ontwikkeling. Alhoewel die stad kort ná die oorlog nog steeds aanspraak daarop kon maak dat dit die "Werkswinkel van die Britse Ryk" was en skeepswerwe en ander swaar nywerhede gefloreer het, het destyds 'n langdurige proses van industriële agteruitgang begin, al is dit verskeie kere deur kort herlewings tenminste tydelik onderbreek. Vir die meeste eienaars van ondernemings was die herinnering aan die lang depressie ná die Eerste Wêreldoorlog nog sterk genoeg om weg te skroom van groter beleggings of samesluitings met plaaslike mededingers. Terselfdertyd het die na-oorlogse heropbou van nywerhede in ander Europese lande en die Verre Ooste in die vroeë 1950's moderne aanlegte met 'n hoë produktiwiteit laat ontstaan.

Internasionale markte het bowendien vinnig begin verander, net soos die totstandkoming van nuwe nywerhede 'n veranderende vraag na nywerheidsprodukte meegebring het. Mobiliteit het toegeneem. Motors, diesel-lokomotiewe en later ook moderne langafstand-passasiersvliegtuie het die vraag na Glasgow se tradisionele nywerheidsprodukte drasties laat daal. In die laat 1960's was daar nog nouliks 'n mark vir passasierskepe, veerbote of stoomlokomotiewe. Ook die bou van konvensionele oorlogskepe is gestaak ten gunste van moderne skepe met hoogs moderne elektroniese wapenstelsels. Daar was 'n stygende vraag na vragskepe vir die massavervoer van goedere, diesellokomotiewe en stralervliegtuie. Dit was ook duidelik dat die Verenigde Koninkryk ná die onafhanklikwording van baie van sy kolonies nie meer outomaties as verskaffer vir tegnologiese goedere in aanmerking gekom het nie.

Eers vanaf die 1970's en 1980's is Glasgow se tradisionele nywerhede in 'n ernstige krisis gedompel. Talle skeepswerwe en staalaanlegte is gesluit, werkloosheidsyfers het die hoogte ingeskiet. Hele stadsbuurte het in verval geraak.

Glasgow se ekonomiese herlewing vanaf die middel van die 1980's is deur die dienstesektor bewerkstellig. Die stadsdeel West End het tot 'n finansiële sentrum gegroei waar talle banke, assuransies en ondernemings uit die inligtingsbedryf hulle hoofkwartiere gevestig het. Tussen 1998 en 2001 het die finansiële sektor met jaarliks 30 persent gegroei. Voormalige nywerheidsterreine in Glasgow se voorstede is deur handelsondernemings en die vermaaklikheidsbedryf herontwikkel. Ondanks die herstrukturering is Glasgow se vervaardigingsbedryf steeds die vierde grootste in die Verenigde Koninkryk en produseer dit sowat sestig persent van Skotland se uitvoergoedere.

Intussen speel ook die kulturele en mediabedryf, net soos toerisme (wat tans werk aan 32 000 mense verskaf), 'n belangrike ekonomiese rol. Daarnaas het Glasgow 'n gewilde gasheerstad vir konferensies en kongresse geword. Belangrike konferensiegeriewe is die "Scottish Exhibition and Conference Centre" met sy gordeldiervormige Clyde Auditorium en vyf vertoonsale, en die Strathclyde-universiteit se "Technology and Innovation Centre".

Glasgow se "Style Mile" - die sentrale plein in die middestad rondom Buchanan Street, Argyle Street, Sauchiehall Street en Merchant City - is die grootste Britse winkelbuurt buite Londen se West End met winkelsentrums, afdelings- en modewinkels. Daar is altesaam meer as 1 500 winkels in Glasgow wat van die stad se kleinhandelbedryf die tweede grootste in die Verenigde Koninkryk maak.

Die bevolkingsyfer van Glasgow het in die 1950's met 1,2 miljoen 'n hoogtepunt bereik nadat dit 80 jaar lank op een miljoen gestaan het. Glasgow was in hierdie tydperk een van die mees digbevolkte stede ter wêreld – in 1931 was die bevolkingsdigtheid so groot soos 6 242 inwoners per km². Dit het intussen afgeneem tot sowat 3 300 per km² en is net half so groot soos dié van Londen se middestad met meer as 9 000 inwoners per km². Vanaf die 1960's is talle krotbuurte gesloop en hul inwoners in "nuwe stede" soos East Kilbride en Cumbernauld hervestig sodat Glasgow se inwonertal in die volgende jare konstant afgeneem. Vergelykings van statistieke word bemoeilik deur die feit dat stadsgrense gedurende die 20ste eeu twee keer verander is.

Sedert die sensus van 2001 het Glasgow se inwonertal gestabiliseer. Die gebied, wat deur die Glasgowse stadsraad geadministreer word, het teen die middel van 2016 'n bevolking van 615 070 gehad. Die metropolitaanse gebied van Glasgow, amptelik Glasgow City Region genoem, huisves met meer as 1,8 miljoen inwoners sowat 'n derde van die totale Skotse bevolking.

Die huidige stadsgebied het oor die stadsgrense heen uitgebrei nadat steeds meer voorstede ontstaan het. As hierdie voorstede en nedersettings in die omgewing ingesluit word, het die beboude stadsgebied 'n oppervlakte van sowat 1 000 km².


Die tydperk tussen die 1770's en die 1830's was deur grootskaalse binnelandse migrasie gekenmerk wat die bevolkingsyfer van 66 500 in 1791 tot meer as 280 000 in 1841 opgestoot het. Baie bewoners van die Skotse Laagland het na Glasgow gestroom, veral uit die graafskappe Ayrshire, Dumbartonshire, Lanarkshire en Renfrewshire, net soos Skotte uit die westelike Hoogland, en hier veral uit die graafskap Argyllshire. In die vroeë 19de eeu het tekstielnyweraars selfs begin om werkers vir hul katoenspinnerye in die Hoogland te werf.

Die geografiese nabyheid van Ulster het daarnaas ook nou betrekkinge met die noorde van Ierland bevorder. Hierdie bande is nog versterk nadat vervoer danksy die invoering van kommersiële stoomskiproetes in die 1820's goedkoper geword het. 'n Kaartjie vir die vaart na Belfast het so min as 4d gekos. So het die oorgrote meerderheid landarbeiders naas die Skotse Hoogland uit Ierland gekom. Werkers het meestal per skip in Glasgow-hawe aangekom en van daar na die landelike distrikte vertrek. In Glasgow was Ierse migrante 'n belangrike bron van mannekrag vir harde en ongeskoolde werkm veral in die bou- en tekstielbedrywe. Na 'n deel van Bridgeton is destyds as "Wee Belfast" ("Klein-Belfast") verwys vanweë die groot getal Ierse wewers wat hulle daar gevestig het.

Terwyl die oorgrote meerderheid migrante uit ander dele van Skotland of Ierland afkomstig was, het ook ander nasionaliteite tot Glasgow se ekonomiese ontwikkeling bygedra. Die Dixon-familie in Govanhill, wat met hul vaardighede en kennis tot die groei van Glasgow se ysterbedryf bevorder het, het sy wortels in Noordoos-Engeland gehad. Die straatnaam "Papillon Street" in Bridgeton herinner aan 'n Franse immigrant wat 'n nuwe kleurproses ingevoer het. Die Joodse gemeenskap het sy wortels hoofsaaklik in Duitsland en Nederland gehad. En danksy die handelsbetrekkinge met oorsese gebiede het ook talle swartes uit Afrika, Noord-Amerika en die Karibiese Seegebied hulle hier gevestig. Welvarende bewoners het veral in die 18de eeu swartes as huisbediendes aangestel. Slawerny is in Skotland reeds in 1778 onwettig verklaar.

Glasgow se bevolkingsgroei het in die 1820's en 1830's 'n hoogtepunt bereik. Maar ook in die volgende dekades tot in die tyd ná die Eerste Wêreldoorlog het Glasgow ekonomiese moontlikhede vir jong migrante gebied. In 1851 was slegs 44 persent van die inwoners in die stad gebore, terwyl 35 persent uit ander dele van Skotland afkomstig was. Die meeste migrante was uit die omgewing van Glasgow afkomstig, ander het oor groot afstande gemigreer.

Tradisioneel het baie bewoners van die westelike Hoogland as seisoenarbeiders in Glasgow gewerk, maar die "Highland Clearances", waartydens dorpsgemeenskappe verdryf is om plek te maak vir skaapweivelde, het beteken dat hulle 'n permanente tuiste in Glasgow moes vind. Die Groot Hongersnood in Ierland het die bestendige stroom Ierse migrante vanaf die laat 1840's tot 'n vloedgolf laat groei. In die eerste maande van 1848 het weekliks sowat 1 000 Iere in Glasgow aangekom. Tussen Januarie en April van daardie jaar het byna 43 000 Iere hulle in die stad gevestig. Volgens die sensus van 1851 was 18,2 persent van die stadsbevolking Iers-gebore. Die meeste Ierse immigrante was uit graafskappe in Noord-Ierland afkomstig. Later het die stroom Ierse migrante afgeneem, en in die sensus van 1911 was slegs 6,7 persent van Glasgowers in Ierland gebore. Iere het grootliks bygedra tot die ekonomiese en kulturele ontwikkeling van die stad. So is die relatief groot persentasie Rooms-Katolieke hoofsaaklik van Ierse afkoms.


Ná 1860 het 'n klein Italiaanse gemeenskap hulle in Glasgow gevestig. Aanvanklik het hulle veral as smouse of metselaars in die stad kom werk. Vanaf die 1880's het groter getalle Italiaanse immigrante, hoofsaaklik uit die Toskaanse Barga en Picinisco in Lazio, hulle in die weste van Skotland gevestig. Die eersgenoemde groep is vroeër dikwels met vis-en-tjips-restaurante geassosieer, die tweede met roomyskafees.

'n Joodse sinagoge het al sedert 1823 in Glasgow bestaan, maar dit was anti-Joodse gevoelens en pogroms wat baie Jode uit Rusland, Pole en Litaue ná 1890 uit hul vaderlande verdryf het. Van hulle het Glasgow as toevlugsoord gekies. Gegoede Joodse gesinne het in noordelike stadsdele soos Garnethill gewoon waar 'n nuwe sinagoge in 1879 ingewy is, maar die meerderheid was allesbehalwe welvarend en sodoende in buurte soos die Gorbals gehuisves. Tot 1901 het die Joodse gemeenskap tot 6 000 gegroei. Baie Joodse migrante was klein entrepreneurs, byvoorbeeld kleremakers, ander het werk in nywerhede gevind.

Migrasie het in die vroeë 20ste eeu 'n minder belangrike faktor vir Glasgow se demografiese ontwikkeling geword, alhoewel die stad nog groepe buitelanders soos Litause asielsoekers ontvang het – in die 1950's was sowat 10 000 Glasgowers van Litause afkoms. In 1911 was meer as die helfte persent van die Glasgowse bevolking binne die stadsgrense gebore, en slegs 1,7 persent het uit gebiede buite die Britse Eilande gekom. Omstreeks 1950, toe Glasgow 'n vyfde van Sjotland se totale bevolking gehuisves het, was byna driekwart van die inwoners boorlinge van Glasgow, en meer as 90 persent was Skots-gebore. Die meeste migrante was destyds uit aangrensende graafskappe afkomstig, en vir die eerste keer het die persentasie Engels-gebore migrante (3,4%) dié van Iers-gebore Glasgowers (3,2%) oortref.

Ammunisievervaardiging tydens die Groot Oorlog het vanaf 1916 invloed op die migrasiepatrone uitgeoefen. So is werkers, veral vroue, uit afgeleë streke in Skotland gewerf. Ná die oorlog het groter getalle Hooglandbewoners verstedelik en hulle in Glasgow gevestig, ander het na oorsese bestemmings geëmigreer. Massa-emigrasie was 'n tipiese verskynsel van die 1920's.

Die Gorbals is as die stad se mees kosmopolitiese buurt beskou waar Iers naas Jiddisj gebesig is. Die vestiging van buitelandse migrante is egter vanaf 1919 beperk nadat werkpermitte verpligtend geword het. So het byvoorbeeld die getal Italiaanse immigrante afgeneem, ofskoon die Italiaanse gemeenskap in Glasgow die grootste in die Verenigde Koninkryk buite Londen was. Sosiale en politieke woelinge in Europa het nogtans vanaf die 1930's baie vlugtelinge na Glasgow laat stroom. So het die getal Poolse inwoners gedurende en ná die Tweede Wêreldoorlog skerp gestyg. Britse dekolonisasie in die tydperk ná 1945 het 'n invloei van immigrante uit Gemenebeslande tot gevolg gehad, veral uit die Indiese subkontinent. So het in die 1960's en 1970's hoofsaaklik Asiate 'n nuwe tuiste in Glasgow gevind.

In die afgelope dekades het politieke en oorlogsvlugtelinge hulle in die stad gevestig: Chilene in die 1970's, Bosniërs in die 1990's en Irakis teen die einde van die 20ste eeu. In vergelyking met die res van die Verenigde Koninkryk is Skotland se etniese minderhede van buitelandse oorsprong steeds betreklik klein.

Glasgow het 'n baanbrekersrol in die 19de eeuse ontwikkeling van die sosialistiese beweging gespeel en linksgerigte doelwitte en beleid ook in toenemende mate op nasionale vlak ondersteun. So het baie Britte Glasgow gedurende die Groot Oorlog met sosialistiese of selfs kommunistiese aktiwisme verbind en as 'n broeiplek vir rewolusie beskou. Enkele aktiwiste is gedurende die oorlog selfs tydelik na Edinburg verban waar hulle politieke retoriek volgens die verwagting van die owerheid minder aanklank sou vind. Tot en met 1922 het die stad in elk geval die bynaam "Red Clydeside" gekry. In die realiteit was dinge minder dramaties en meer ingewikkeld as hierdie soort mites wil voorgee.

Glasgow het gedurende die Eerste Wêreldoorlog inderdaad sentraal gestaan in die protesbeweging van geskoolde werkers teen die sogenaamde "dilution" (letterlik "verdunning") – 'n beleid waarvolgens ongeskoolde werkers aangestel is om dele van die werk te verrig waarvoor oorspronklik geskooldes in diens geneem is. Sommige sosialistiese party-aktiwiste, waaronder John Maclean (1879–1923), 'n onafhanklike Marxistiese redenaar, was gekant teen die Britse toetreding tot die oorlog. Maclean is vanaf 1915 tot en met sy afsterwe in 1923 in 'n tronk aangehou; ander, soos byvoorbeeld David Kirkwood (1872–1955) het die regeringsbeleid gesteun. Ná die oorlog het 'n algemene politieke beweging uit hierdie protesgroepe ontstaan wat vir die eerste keer ook lede van Glasgow se Iers-Katolieke gemeenskap ingesluit het.

In die algemene verkiesing van 1922 het tien kandidate van die Werkersparty (Labour Party) setels in Glasgowse kiesafdelings verower. Red Clydeside was die beginpunt van 'n suksesvolle loopbaan in die Werkersparty of die Onafhanklike Werkersparty vir politici soos John Wheatley (1869–1930), James Maxton (1885–1946) en Emanuel Shinwell (1884–1984), maar ook enkele stigters van die Britse Kommunistiese Party, waaronder Willie Gallacher (1881–1965).

Die term "Red Clydeside" word ook verbind met die "Rent Strike" of huurgeldboikot van 1915. Talle verhuurders het gedurende die eerste maande van die Eerste Wêreldoorlog pogings aangewend om huurgelde te verhoog. Duisende mans en vroue, wat in die oorlogsbedrywe werksaam was, het huisvesting benodig wat juis in nywerheidsentra soos Govan, Partick en Shettleston skaars was. 'n Huurboikot, wat deur huurders in Govan georganiseer is, het vinnig na ander dele van Glasgow versprei.

Terwyl hul mans, wat krygsdiens verrig het, 'n betreklik lae besoldiging ontvang het, moes hul vroue ondanks die beperkte inkomste kinders grootmaak en huurgeld betaal. Vroue uit Glasgow se werkersklas het derhalwe protes aangeteken teen huurgeldverhogings en 'n hele veldtog georganiseer om huurverhogings te weerhou, weerstand te bied teen gedwonge uitsettings van huurders wat nie bereid was om verhoogde huurgelde te betaal nie en betogings te hou om die publiek se aandag te trek.

Die stadsraad van Glasgow is meer as drie dekades lank deur die Britse Arbeidersparty oorheers nadat die Progressiewe Party steeds meer steun verloor het. Net soos in ander post-industriële stede in die Verenigde Koninkryk is daar ook in Glasgow 'n sterk korrelasie tussen die persentasie stemme wat vir linksgerigte partye uitgebring word en die agteruitgang van swaar nywerhede wat met die verlies van duisende werkgeleenthede verbonde is. 'n Vergelykbare korrelasie bestaan in Glasgowse kiesafdelings tussen stempatrone en die vlak van relatiewe armoede en sosiale benadeling.

In 2007 is die tradisionele Britse meerderheidsstemreg in Skotland vir munisipale verkiesings deur representatiewe verteenwoordiging vervang sodat die politieke invloed van die Arbeidersparty gaandeweg verminder het, alhoewel Glasgow naas North Lanarkshire een van slegs twee plaaslike regerings in Skotland bly waar die Werkersparty 'n algehele meerderheid in verkiesings behaal het.

In die laat 20ste eeu was Glasgow die sentrum van die protesbeweging teen die sogenaamde "poll tax" (kopbelasting) wat deur die Thatcher-regering ingevoer is en later 'n belangrike basis vir die linksgerigte Skotse Sosialistiese Party. Die laaste konserwatiewe afgevaardigde het sy setel in die Hillhead-byverkiesing in 1982 verloor. Hillhead, een van die welvarendste buurte in die stad, is destyds deur 'n Sosiaal-Demokratiese afgevaardige verteenwoordig. Die Konserwatiewe Party word tans net deur 'n klein minderheid kiesers gesteun en het slegs een van die 79 setels in die stadsraad van Glasgow, ofskoon hulle dié politieke liggaam nog tussen 1969 en 1972 as die "Progressiewes" oorheers het en 'n konserwatiewe politikus, Sir Donald Liddle, die amp van "Lord Provost" beklee het.

In die Skotse onafhanklikheidsreferendum op 18 September 2014 het 'n meerderheid kiesers in Glasgow (53,5 persent) ten gunste van 'n onafhanklike Skotse staat buite die Verenigde Koninkryk gestem, soos voorgestel deur die regerende Skotse Nasionale Party (SNP). Die persentasie stemgeregtigdes, wat gestem het, was die laagste in Skotland met slegs 75 persent. Glasgow en die aangrensende North Lanarkshire was twee van slegs vier (van altesaam 32) plaaslike regeringsdistrikte waar die onafhanklikheidsbeweging geseëvier het.

In die volgende algemene nasionale verkiesing van 2015 in die Verenigde Koninkryk het SNP-kandidate alle setels in Glasgow se kiesafdelings gewen.

Glasgow huisves 'n verskeidenheid navorsings- en hoër onderwysinstellings, waaronder vier universiteite wat binne 'n radius van tien myl vanaf die middestad geleë is: die Universiteit van Glasgow (die vierde oudste in die Engelssprekende wêreld wat op 7 Januarie 1451 deur 'n bul van pous Nicolaas V gestig is), die Universiteit van Strathclyde, die "Glasgow Caledonian University", en die "University of the West of Scotland".

Hierdie instellings word aangevul deur sewe verdere opleidingskolleges: Anniesland College in die gelyknamige distrik, Cardonald College, City of Glasgow College, Stow College, North Glasgow College, John Wheatley College, en Langside College. Hoër onderwyskolleges in Glasgow sluit die "Jordanhill Teacher Training College", die "Royal Conservatoire of Scotland" en die "Glasgow School of Art (GSA)" in.

Meer as 168 000 studente volg 'n akademiese opleiding in die stad – dit is die grootste studentebevolking in Skotland en die tweede grootste in die Verenigde Koninkryk. Tradisionele studentewoonbuurte sluit Shawlands, Dennistoun en West End in.

Meer as honderd openbare skole val onder die administrasie van Glasgow se stadsraad, waaronder 29 sekondêre skole, 149 primêre skole en drie spesialisskole – die Dansskool van Skotland, die Glasgowse Sportskool en Glasgow se Gaeliese Skool ("Sgoil Ghàidhlig Ghlaschu"), die enigste sekondêre skool in Skotland wat Gaelies as sy uitsluitlike onderrigmedium gebruik.

Onafhanklike skole in Glasgow sluit "Hutchesons' Grammar School" in wat in 1639 gestig is en by die oudste instellings van sy soort in die Verenigde Koninkryk gereken word, asook Craigholme School, Fernhill School, Glasgow Academy, Kelvinside Academy, St. Aloysius' College en The High School of Glasgow, die oudste skool in Skotland wat in 1124 in die lewe geroep is.

In teenstelling met baie Engelse stede en hul kenmerkende baksteenboukuns in verskillende kleure was sandsteen weens die gebrek aan plaaslike bronne van hoëgehalte-klei vir die vervaardiging van bakstene in die verlede die oorheersende boumateriaal. Twee tipes van sandsteen is in Glasgow vir geboue gebruik - rooi en geel (of heuning- en roomkleurige) sandstene. Omrede baie van hierdie sandsteengeboue in die tweede helfte van die 19de eeu ontstaan het, toon hulle intussen tekens van verwering wat herstel- en skoonmaakwerk vereis. Dekades van lugbesoedeling deur nywerhede en verbrandingsenjins asook die kooloonde van privaat huishoudings het in baie stadsdele bygedra tot versnelde verwering.

Aanvanklik was boumeesters weens die hoë vervoerkoste meestal aangewese op en beperk tot plaaslike stene - hoofsaaklik die geel- en roomkleurige sandsteen wat in groewe digby die middestad ontgin kon word. Eers met die bou van kanale en later ook spoorweë kon steengroewe ontgin word wat ver buite die stad geleë was. So kon rooi sandsteen uit Ayrshire en Dumfries ingevoer word wat aan baie geboue uit die laat 19de eeu hul kleurvoorkoms gee. Hulle het hul oorsprong in Permiese geologiese lae wat sowat 270 miljoen jaar gelede gevorm is. In dié tydperk was Skotland 'n baie droë, woestynagtige gebied met uitgestrekte sandduine. Kenmerkend vir die destydse woestynsand, soortgelyk aan dié wat vandag in die Saharawoestyn van Noord-Afrika aangetref word, was die ysterryke oortreksel wat aan sandkorrels hul opvallende rooi kleur gee.

Glasgow se huidige stadsbeeld word, afgesien van enkele ouer geboue soos die Middeleeuse katedraal, deur Victoriaanse en Edwardiaanse geboue oorheers wat in die afgelope twee eeue ontstaan het. Dikwels is dit kleiner argitektoniese besonderhede wat 'n unieke karakter aan afdelingswinkels, hotelle, kroeë, stasies en die kantoorgeboue van banke en versekeringsmaatskappye gee, soos versierings wat op die fasades aangebring is.

Die ingrypendste gebeurtenis vir Glasgow se stadsbeplanning en boukuns was die uitbreiding van die Clyderivier tot 'n volwardige seehawe – slegs tweehonderd jaar gelede was die rivier tydens die ebtyd nog deurwaadbaar. In Glasgow se middestad word die Clyde deur elf brûe oorspan, terwyl ook 'n ondergrondse padtonnel ontstaan het. Opvallend is die reëlmatige roosterpatroon wat vir die straatnetwerk in Glasgow se middestad gekies is en meer ooreenkomste met koloniale nedersettings toon as met Europese stede.

Kort voor die Eerste Wêreldoorlog het Glasgow se middestad met sy roostervormige straatuitleg en veelverdieping-sakegeboue met rooi steenfasades baie op dié van Amerikaanse stede gelyk. Tussen die wêreldoorloë is hierdie indruk nog versterk deur die oprigting van steeds meer wolkekrabbers aan die westelike rand van die middestad en in die "Merchant City".

So het "Wylie & Wright" se "Scottish Legal Life Assurance"-gebou in Bothwell-straat met agt verdiepings, waarvoor 'n staalskelet gebruik is, in 1927 'n hele straatblok beslaan. Vier jaar later het A.G. Henderson se ontwerp vir die Bank van Skotland in Sauchiehall-straat 'n verdere sakegebou volgens Amerikaanse voorbeelde bygevoeg. James Taylor Thomson het 'n aantal pakhuise in "Merchant City" in die Amerikaanse styl gebou.

Maar dit was veral die argitek James Miller en sy assistent Richard Gunn wat die Amerikanerisering van Glasgow se middestad met hul ontwerpe bespoedig het, waaronder die hoofkwartier van Union Bank (later Bank van Skotland) in St. Vincent-straat. Vir hierdie gebou, wat in 1924 voltooi is, is groot Ioniese suile as stylelemente gebruik, terwyl die hoofingang deur antieke Egiptiese boukuns geïnspireer is. Ander bekende geboue van Miller sluit die elegante wit veelverdieping-hoofkwartier van Commercial Bank (1930) in West George-straat en sy innovatiewe Commercial Bank-gebou in Bothwell-straat (1924) in.

Afhangende van die perspektief, waarvanuit dit waargeneem word, toon George-plein in Glasgow sekere ooreenkomste met Chicago se "City Square", terwyl strate soos Renfield en St. Vincent argitektoniese eweknieë in Seattle of Portland het.

Die Groot Depressie in die 1930's was allesbehalwe bevorderlik vir nuwe boukuns, maar ondanks alle ekonomiese moeilikhede was daar 'n sterk strewe na moderniteit wat deur die bou van die luukse plesierboot "Queen Mary" geïnspireer is. Die optimisme, wat met hierdie skeepsbouprojek verbind is, is weerspieël in Rogano se "Oyster Bar" wat tussen 1935 en 1936 op "Exchange Place" ontstaan het. Die kroeg se interieur is deur Weddell & Inglis in 'n maritieme styl ontwerp. Die dekoratiewe fasade is 'n voorbeeld van Art Deco, 'n nie-historiese boustyl en kunsstroming wat sy naam aan 'n Paryse tentoonstelling, die "Exposition des Arts Décoratifs", te danke het wat in 1925 gehou is, maar toon ook invloede van gestroomlynde modernistiese geboue wat in dié tydperk in die Verenigde State ontstaan het.

Weddell & Inglis het hul Art Decostyl ook op die "Beresford Hotel" toegepas wat in 1938 in Sauchiehall Street ontstaan het om besoekers van die "Empire Exhibition" te huisves. Dit het later as kantoorgebou en - onder die naam "Baird Hall" - as koshuis vir studente gedien voordat in die vroeë 21ste eeu as privaat woonstelgebou herontwikkel is. Maar dit was veral die argitektuur van rolprentteaters in Glasgow waar die Art Deco-styl sy invloed laat geld het – en vergeleke met die bevolkingsgetal was daar meer bioskope in die Skotse metropool as in enige ander stad buite die Verenigde State. Sommige daarvan is in 'n "atmosferiese" styl ontwerp soos die "Toledo"-rolprentteater in Muirend wat deur Inglis in 1933 gebou is en sterk Spaanse invloede toon. Die "Cosmo", tans die "Glasgow Film Theatre", is die beste voorbeeld van rolprentteater-argitektuur uit dié periode wat bewaar gebly het. Hierdie bioskoop is tussen 1938 en 1939 deur James McKissak en W.J. Anderson gebou en het sy argitektoniese inspirasie in Thomas Tait se Londense "Curzon"-rolprentteater gevind. Die ontwerp vir die "Curzon" baseer op sy beurt op Dudok se moderne Nederlandse baksteenboukuns.

Glasgow se kenmerkende woonstelgeboue of "tenements", waarin werkersklasgesinne naby die werkplekke van hul broodwinners gevestig is, kon vroeër in twee kategorieë verdeel word. Geboue uit die 18de en vroeë 19de eeu, wat gewoonlik "pre-tenement houses" genoem word, is deur dik mure, klein vertrekke en 'n dikwels baie slegte algemene toestand gekenmerk. Daarenteen was woonstelgeboue wat later, gedurende Glasgow se industriële bloeitydperk ontstaan het, van 'n hoër gehalte as vergelykbare behuising in die nywerheidstede van vastelandse Europa of Amerika. Daarnaas het "tenements" met meer gerieflike woonstelle vir welgestelde huurders ontstaan.

Dit was soliede steengeboue met ruim vertrekke, waarby die aantal verdiepings en woonstelle volgens stadsdistrik gevarieer het. Tradisionele "tenements", wat tussen 1840 en 1920 in Glasgow se middestad en nedersettings in die omgewing ontstaan het, het tussen twee en vyf verdiepings, dikwels met winkels op straatvlak. Terwyl die bewoners toegang tot water in hul wonings gehad het, was toiletgeriewe gewoonlik buitenshuis waar hulle met ander huurders, dikwels vier of meer gesinne, gedeel moes word. Gemeenskaplike washuise was aan die agterkant van woongeboue geleë waar huurders hul was volgens 'n rotasiestelsel kon was. Oop ruimtes tussen geboue het sowel as droogplek vir wasgoed asook as speelterrein vir kinders, maar ook as "stortingsterreine" vir leë blikke en whisky-bottels gedien.

In Victoriaanse Engeland was politici en argitekte vasbeslote om die ongewenste gedragspatrone in die laer klasse van die samelewing teë te werk. Lord Shaftesbury se filantropiese model van woningsbou het in 1848 ook na Glasgow uitgestraal waar James Lumsden, 'n welvarende handelaar en "Lord Provost", die opdrag aan argitek James Wylson gegee het om 'n woonstelgebou vir werkersklashuurders te ontwerp wat "op orde en fatsoenlikheid, en dus ook op moraliteit" gegrond sou wees.

Volgens destydse geleerdes soos die Skotse ensiklopedis John Claudius Loudon sou daar 'n kausale samehang tussen "goeie mense" en "goeie behuising" bestaan. Om alle sosiale euwels, wat op strate sigbaar was, uit te roei, is stadsrade en argitekte opgeroep om ideale behuising aan gesinne te verskaf – met woonstelle sonder loseerders en kosgangers, 'n minimum-afstand tussen gesinne en, soos in die geval van Glasgow se "tenements", met 'n beperkte aantal gesinne per huisingang en traphuis. Wylson het egter nie by hierdie voorstel gehou nie, en alhoewel sy woonstelgeboue vir Lumsden volgens die Glasgow-styl met 'n gemeenskaplike traphuis ontwerp is, het hy "kommunale" elemente tot 'n minimum beperk en elke woonstel van sy eie toilet, wateraansluiting en afvalverwydering voorsien.

Die stadsraad het al in 1847 begin om eiendomme in krotbuurte vir herontwikkeling te koop, maar eers vanaf die 1870's is ernstige pogings onderneem om nuwe woonstelgeboue in daardie soort kwartiere op te rig.

"Templeton On The Green", ook bekend as "Templeton Business Centre", is oorspronklik as 'n fabrieksgebou vir die tekstiel- en tapytvervaardiger "James Templeton & Co" ontwerp en gebou. James Templeton, 'n bekende entrepreneur, was ontevrede met die destydse industriële argitektuur. Nadat 'n aantal ontwerpe vir 'n nuwe fabrieksgebou deur die "Glasgow Corporation" verwerp is omdat welvarende burgers in die nabygeleë Monteith Row volgens oorlewerings protes teen die lelike uitsig oor só 'n struktuur aangeteken het, het die argitek William Leiper die opdrag gekry om 'n fabriek te ontwerp wat so uniek en pragtig sou wees dat die stadsvaders die projek dadelik sou goedkeur. Leiper het die Venesiaanse Dogepaleis as voorbeeld vir sy ontwerp gekies.

Terwyl boubedrywighede nog aan die gang was, het die fabriek se fasade, wat nie regtig vasgemaak was nie, op 1 November 1889 ineengestort. 29 vroue in aangrensende weweryskure is in dié ongeluk dood. Die fabrieksgebou is in 1892 teen 'n koste van £20 000 voltooi en vir die vervaardiging Axminster-tapyte gebruik. Die restourasie van die fasade en heropbou van weweryskure het bykomende koste van £3 000 veroorsaak. Agt jaar later het 'n brandramp in die fabriek nóg lewens geëis.

"James Templeton & Co" het in 1983 met "A F Stoddard" en "Henry Widnell & Stewart" saamgesmelt om "Stoddard Carpets" te vorm. Die Templeton-tapytfabriek is vervolgens deur die Skotse Ontwikkelingsagentskap ("Scottish Development Agency") tot 'n sakegebou omgeskep. Uitbreidings, wat uit die 1930's gedateer het, is in 2005 gesloop om plek te maak vir 143 nuwe woonstelle. Dit was deel van 'n regenerasieprogram ter waarde van £22 miljoen waarvolgens die fabriek deur sy eienaars, "Scottish Enterprise", vir £6,7 miljoen verkoop is.

Kort ná die Tweede Wêreldoorlog het Glasgow 'n behuisingskrisis in die gesig gestaar. Daar is enersyds 'n tekort aan huurwoonstelle ondervind, terwyl bestaande woonstelle dikwels in 'n slegte toestand was. Die beperkings op die bou van nuwe woonhuise gedurende die oorlog en die groot skade, wat Duitse lugaanvalle berokken het, het die probleem aansienlik verskerp. 'n Afvaardiging uit Glasgow het in 1947 'n besoek aan die Suid-Franse metropool Marseille afgelê om die argitek Le Corbusier se konsep van toringblokke te bestudeer.

Reeds in 1940 is daar in die sogenaamde Barlow-verslag voorgestel dat bewoners uit digbevolkte stedelike gebiede na omliggende gebiede verskuif word. Volgens 'n verslag, wat deur 'n Glasgowse amptenaar saamgestel is, was 700 000 bewoners van Glasgow se middestad – of 'n derde van die totale bevolking van westelike Sentraal-Skotland – in 'n gebied met 'n oppervlakte van slegs drie vierkante myl saamgetrek.

Die stadsregering het haastig begin om die woningsnood met veelverdieping-woonstelblokke te verlig. Krotbuurte is afgebreek om plek te maak vir nuwe woongeboue. Maar stadsbeplanners het min aandag aan die sosiale gevolge vir stadsbuurte en hul bewoners geskenk. Talle woonstelblokke het binnekort begin verwaarloos, en hul bewoners was aan sosiale uitsluiting blootgestel.

Tot in die 1960's en 1970's het stadsbeplanners drie maatreëls geneem om Glasgow se behuisingstekort te verlig: "overspill" (die hervestiging van bewoners in nuwe voorstede of "new towns" buite die stadsgebied), "high-rise building" (die bou van veelverdieping-woonstelblokke) en "comprehensive development" (die omvattende herontwikkeling van hele stadsbuurte).

Hele gemeenskappe is in nuwe behuisingsprojekte soos Drumchapel, Easterhouse en Castlemilk of nuut beplande nedersettings buite Glasgow se stadsgebied soos East Kilbride (1947), Cumbernauld (1950) en Livingston (1967) hervestig. Die na-oorlogse beleid van sloping is uiteindelik as kortsigtig bestempel en laat vaar.

Sedert die 1980's is baie van Glasgow se huurwoonstelle gerenoveer as gehalte-behuising, terwyl veelverdieping-woonstelblokke grotendeels deur meer leefbare stedelike behuisings vervang is. In die afgelope eeu het die eiendomsmark in Glasgow ingrypend verander. Teen die begin van die 20ste eeu het die meeste huishoudings hul woonstelle van 'n privaat eienaar gehuur, maar omstreeks 1970 was die meeste woonstelle in besit van die plaaslike owerheid.

In die vroeë 21ste eeu is 'n radikale nuwe behuisingsplan van stapel gestuur waarvolgens meer as 80 000 woonstelle, wat voorheen as "council houses" in besit van die owerheid was, aan die "Glasgow Housing Association (GHA)" oorgedra sal word – 'n nie-winsgewende sosiale eienaar.

Gedurende die 25 jaar voor die uitbreek van die Eerste Wêreldoorlog is Glasgow in Europese en Amerikaanse kunskringe as die mees vooraanstaande sentrum van skilderkuns, boukuns en dekoratiewe kunste beskou. Vandag word die stad veral met Charles Rennie Mackintosh geassosieer wat in die tydperk tussen 1900 en 1910 met opspraakwekkende uitstallings van sy binnenshuise versierings groot sukses behaal het - onder meer in die Duitse Keiserryk en Oostenryk-Hongarye.

'n Tweede, minder bekende groep van jong skilders, die sogenaamde "Glasgow School" (informeel ook "Glasgow Boys" genoem) onder leiding van James Guthrie, John Lavery, Arthur Melville, George Henry en E. A. Hornel, word as sy wegbereiders beskou. Al is hul innovatiewe skilderstyl aanvanklik deur die plaaslike kunsbedryf allesbehalwe gunstig ontvang, het hulle teen die einde van die 19de eeu internasionale bekendheid en erkenning verwerf met hul realistiese landskapskilderye en hul geesdrif vir natuurlike motiewe wat in vars en sterk kleure uitgebeeld is. Dikwels het die kunstenaars hierdie motiewe ook buite Skotland gevind.

Die term "Glasgow School" is vir die eerste keer in 1890 gedurende 'n uitstalling van Skotse skilderkuns in Londen gebruik om na sekere stylooreenkomste te verwys wat in die werke van enkele jong kunstenaars uit Glasgow aangewys kon word. Die skilders het na hulself liewer verwys as "The Boys" om die kategoriserende term van "skool" te vermy. Hul los vereniging was onder meer gegrond op hul gemeenskaplike verwerping van sogenaamde akademiese kuns - destyds die oorheersende kunsstyl in Europa wat deur kunsakademies bevorder is en kunstenaars aan streng reëls onderwerp het - waarby die klemtoon op formele tegniese en estetiese aspekte geval het.

Net soos in Frankryk is die destydse kunslewe en -smaak in Skotland deur die behoudende kunsakademie te Edinburg oorheers. Die "Glasgow Boys" het hulself van dié tradisionele kunsbegrip gedistansieer en nuwe voorbeelde en invloede probeer volg soos Thomas Faed se koloristiese Skotse skilderkuns, die Skool van Barbizon, Franse "réalisme" (met Jules Bastien-Lepage as voorbeeld), impressionisme en die fyn afgewerkte en dekoratiewe styl van Noord-Amerikaanse tonaliste.

Dikwels word die "Glasgow Boys "se werke, wat Skotse landskapstonele en die plattelandse boereleefstyl uitbeeld, deur 'n besonderse koloristiese styl gekenmerk. In hul later werkfase kan invloede van die waterverfskilder Arthur Melville aangewys word (wat dikwels self by die "Glasgow Boys" gereken word).

Omstreeks 1885 kan drie verskillende strominge aangewys word in die kunstenaarskringe wat later as "Glasgow Boys "sou bekendstaan - 'n groep rondom William MacGregor en James Paterson wat die voorkeur gee aan realistiese onderwerpe; 'n tweede groep rondom Joseph Crawhall, James Guthrie, George Henry en Edward Arthur Walton wat deur 'n naturalistiese skilderstyl en 'n voorkeur vir plattelandse motiewe gekenmerk word en sterk beïnvloed is deur Jules Bastien-Lepage; en 'n derde groep rondom John Lavery, William Kennedy, Thomas Millie Dow en Alexander Roche wat hul opleiding almal in Frankryk ontvang het.

Al drie kunstenaarsgroepe het vir die eerste keer in 1885 ter geleentheid van 'n uitstalling in Glasgow byeengekom. Hul skilderstyl het, met naturalisme, realisme en impressionisme as uitgangspunt, kort voor lank ook baie ander invloede en ontwikkelinge getoon. So kan ná die toetreding van Edward Atkinson Hornel tot die "Glasgow Boys" ook simbolistiese invloede aangewys word. 

Plattelandse tonele het min belangstelling by kopers gewek en is geleidelik vervang deur portrette en tonele waarin lede van die hoër middelklas uitgebeeld is. Met die sukses van die uitstalling van 1890 het die band tussen die "Glasgow Boys" losser geword. Omstreeks 1900 het nog slegs twee of drie van hulle hul ateljees in Glasgow gehad.

Glasgow se eerste hooftreinroete na Garnkirk is in 1831 geopen. Teen die middel van die 1830's is die spoorwegnetwerk grootskaals uitgebrei en drie maatskappye gestig wat die stad met Edinburg, Greenock, Ayr en Kilmarnock verbind het. In die volgende dekade het verdere lyne na Carlisle, Aberdeen en Dundee ontstaan, terwyl die Skotse netwerk met dié van Engeland verbind is. Danksy die samesmelting van kleiner ondernemings in die periode tussen 1850 en 1866 het drie groot spoorwegmaatskappye in Sentraal-Skotland ontstaan wat roetes in Glasgow bedryf het. "Caledonian Railways (CR)" en "Glasgow & South Western Railways (GSWR)" het uitbreidings na nuwe stasies in die middestad, "Central" en "St. Enoch", gebou, terwyl "North British Railway (NBR)" die stasie in Queen-straat herbou het.

'n Aantal belangrike treinlyne na die voorstede het in die 1880's en 1890's ontstaan, net soos die moltreinnetwerk "Glasgow District Subway". Strawwe mededinging tussen die drie groot maatskappye was nie beperk tot treindienste nie. Stoomskipvervoer langs die Clyde-kus was ewe winsgewend. Die verdere uitbou van moltreinlyne is weens mededinging deur nuwe elektriese trems beperk.

Spoorweë het in dié periode 'n belangrike rol by Glasgow se groei vervul, veral as vervoermiddel vir steenkool, bou- en ander materiaal, landbouprodukte en verwerkte goedere, maar ook as openbare vervoermiddel na die groeiende buitewyke en voorstede. Die groei van swaar nywerhede en ander industriële sektore in westelike Sentraal-Skotland is eers deur die uitgebreide spoorwegnetwerk moontlik gemaak.

Kort voor die Groot Oorlog is die uitleg van Glasgow se spoorlyne voltooi. Die verdere ontwikkeling van voorstedelike spoorlyne is ná die elektrifisering van die tremstelsel tussen 1898 en 1902 gestaak, en langs die oos-westelike lyne is 'n aantal stasies in die volgende vier dekades gesluit.

Gedurende die Eerste Wêreldoorlog is alle spoorlyne deur die regering beheer, en dit was duidelik dat die samesmelting van kleiner maatskappye voordele sou inhou. Volgens 'n wet van 1921 het die meeste Britse spoorlyne op 1 Januarie 1923 saamgesmelt tot vier groot nasionale maatskappye waarvan twee treindienste in Skotland bedryf het: "London, Midland & Scottish Railways (LMSR)" het "CR" en "GWSR" oorgeneem en sodoende dié twee maatskappye se mededinging beëindig, terwyl "NBR" deel van "London & North Eastern Railways (LNER)" geword het. "LMSR" en "LNER" was sowel op die voorstedelike asook op die hooflyne mededingers. Verbeterde lokomotiewe en treinwaens is op alle lyne ingevoer. Die Glasgowse moltreinnetwerk is in 1922 deur "Glasgow Corporation" oorgeneem en tussen 1933 en 1935 geëlektrifiseer.

Ná die Tweede Wêreldoorlog is alle Britse spoorweë deur die Arbeidersparty-regering genasionaliseer en vanaf 1 Januarie 1948 deur "British Railways" bestuur. Vanaf die middel van die vyftigerjare is stoomlokomotiewe gaandeweg deur diesel- en elektriese lokomotiewe vervang. Die elektrifiseringsprogram het ook Glasgow se voorstedelike lyne ingesluit.

Glasgow is vandag die enigste Britse stad naas Londen waar meer pendelaars met treine na die middestad vervoer word as met busse – 'n feit wat na die belangrike rol van spoorweë by die ekonomiese ontwikkeling van die stad verwys. Glasgow is die middelpunt van die Skotse spoorwegnetwerk met vier groot treinstasies in die middestad wat uit die Victoriaanse tydperk dateer – "Buchanan Street", "Queen Street", "St. Enoch" en "Central" – waar passasiers na Glasgow se moltreinnetwerk en voorstedelike treinlyne kan oorstap.

Enkele spoorlyne is vanaf die 1930's weens strawwe mededinging van ander openbare vervoermiddels soos trems en busse buite werking gestel, maar na-oorlogse vervoerbeplanning het steeds voorsiening vir passasierstreindienste as belangrike vervoermiddel in westelike Sentraal-Skotand en die elektrifisering van voorstedelike treinnetwerke gemaak. Nogtans is twee van Glasgow se groot stasies in die 1960's gesluit, en net "Queen Street" en "Glasgow Central" het oorgebly. Die laasgenoemde is tans die besigste treinstasie buite Londen.

Die "Greater Glasgow" (later "Strathclyde") "Passenger Transport Authority and Executive" is in die vroeë sewentigerjare gestig om toesig oor die streek se openbare vervoernetwerk te hou. Enkele treinroetes soos dié tussen Partick en Rutherglen is heropen. Tans vervoer die Strathclyde-stelsel jaarliks 40 miljoen passasiers. 'n Verdere 14 miljoen passasiers word deur Glasgow se moltreinnetwerk vervoer wat in die laat 1970's volledig gemoderniseer is.

Glasgow se moltreinnetwerk, wat op 14 Desember 1896 as "Glasgow District Subway" geopen is, was die tweede Britse netwerk wat buite Londen ontstaan het. Dit is bowendien - naas Boedapest se moltreinnetwerk - een van die drie oudste moltreinstelsels ter wêreld, maar ook een van min wat nooit uitgebrei is nie. 'n Ander besonderheid is die spoorwydte van vier voet (1219 mm). Oorspronklik ontwerp as 'n kabelspoorstelsel, is dit later geëlektrifiseer. Die netwerk se naam is in 1936 gewysig tot "Glasgow Underground", maar in 2003 is besluit om weer die oorspronklike benaming te gebruik. Die rollende materiaal uit die begintyd was nog tot in die 1970's in gebruik.

Ná omvattende modernisering word die moltreinstelsel tans deur die "Strathclyde Partnership for Transport (SPT)" bestuur. Die opvallende oranje kleur van die spoorwaens en die feit dat die stelsel uit twee sirkellyne bestaan (waarvan een kloksgewys en die ander antikloksgewys bedryf word) het aan Glasgow Subway die bynaam "The Clockwork Orange" besorg. Die netwerk bedien altesaam vyftien stasies aan weerskante van die Clyderivier, en 'n rit oor die volle lengte van die netwerk neem slegs sowat 24 minute. Alle stasies beskik oor eilandplatforms, en so is daar net aan een kant van die spoorwaens deure aangebring.

Terwyl padvervoer in die periode tussen 1770 en 1830 nog die belangrikste faktor was wat die groei van Glasgow bepaal het, is dié rol tussen 1830 en 1914 deur spoorweë oorgeneem. Dit was egter slegs vervoer van passasiers en goedere op middel- en langafstandroetes wat danksy die uitbreiding van die spoorwegnetwerk deur treine beter bewerkstellig kon word. Op korter roetes het padvervoer bestaande spoorweë, kanale en skeepvaartroetes doeltreffend aangevul. Verkeersopeenhopings het in die 1880's en 1890's selfs die aanleiding vir die bou van nuwe spoorweglyne gegee.

Noemenswaardige mylpale in die geskiedenis van Glasgow se openbare en privaat vervoer was die invoering van perde- en stoomtrems in die 1870's en van elektriese trems in die tydperk tussen 1898 en 1902, die afskaffing van tolgelde op Britse paaie in die 1880's, en die eerste motors wat vanaf die 1890's hul verskyning op Skotse paaie gemaak het. Lang reguit strate soos Great Western Road, wat teen die middel van die 1830's gebou is en vanaf die noordweste na die middestad geloop het, het as voorbeeld vir die uitbreiding van Glasgow se padnetwerk in latere dekades gedien. Hierdie soort strate was ook uiters geskik vir perdebus- en perdetremdienste wat sedert die 1870's op hoofroetes aangebied is. Die uitbreiding van die stadsgebied het nou gepaard gegaan met die uitbou van openbare vervoer. Omstreeks 1900 was daar honderde perdestalle rondom die middestad wat perde vir die vervoer van passasiers en goedere beskikbaar gestel het.

Tydens die Eerste Wêreldoorlog is met die grootskaalse vervaardiging van swaar voertuie begin, en oortollige onderstelle is later vir die bou van busse en vragwaens gebruik wat in die jare tussen die twee wêreldoorloë tot strawwe mededingers van spoorvervoer ontwikkel het. Nuwe grootpaaie, wat in die 1920's en 1930's gebou is, het Glasgow met Edinburg, Ayr en Inverness via Fort William verbind.

Aanvanklik het talle klein busondernemings meegeding om passasiers na Skotse bestemmings te vervoer, maar nadat die bedryf in 1930 gereguleer is, het groter winsgewende maatskappye ontstaan. In Glasgow was daar 'n stedelike monopolie op bus- en tremdienste wat deur middel- en langafstand-busdienste aangevul is. Motors het vanaf die 1930's danksy massavervaardiging en die gebruik van staal vir onderstelle steeds meer bekostigbaar geword sodat groot getalle inwoners in voorstede sonder openbare vervoergeriewe gehuisves kon word – 'n proses wat deur die Tweede Wêreldoorlog net tydelik onderbreek is. Glasgow se elektriese tremlyne is in die 1940's en 1950's gaandeweg deur trollie- en later motorbusse vervang.

Vergeleke met sy bevolkingstal was motoreienaarskap in Glasgow nogal laag, maar desondanks het padverkeer ná die Tweede Wêreldoorlog toegeneem sodat stadsbeplanners voorsiening gemaak het vir die uitbreiding van Glasgow se padnetwerk. Die eerste belangrike projek in hierdie verband, die Clyde-tonnel, is in 1964 voltooi. In die volgende jaar is die bou van 'n sirkelvormige snelweg rondom die middestad voorgestel. Die uitbou van bestaande strate tot snelweë was egter omstrede, en uiteindelik is net 'n deel van die oorspronklike planne verwesenlik, waaronder die opening van Kingston-brug in 1970 – 'n projek waarmee die noordelike en westelike gedeeltes van die sirkelsnelweg voltooi is. Die M8-snelweg het nou dwarsdeur Glasgow geloop.

In elk geval het die nuwe M8-snelweg padverkeer op bestaande strate verlig sodat 'n deel van die middestad in voetgangerlane omgeskep kon word. Die eerste straat, wat vir padverkeer gesluit is, was Buchananstraat in 1978. Argyle-, Buchanan- en Sauchiehall-straat vorm tans 'n Z-vormige stelsel van voetgangerlane en winkelstrate.

Glasgow word deur drie internasionale lughawens bedien wat almal binne 45 minute vanaf die middestad bereik kan word - Glasgow-lughawe (GLA) 10 km wes van die middestad in Renfrewshire, Prestwick-lughawe (PIK) aan die weskus (50 km suidwes van die middestad) asook Edinburg se internasionale lughawe (EDI).

Ná 'n reeks toetsuitsendings het die "BBC" se "5SC"-radiostasie sy volwaardige diens vir Skotland op 6 Maart 1923 in Glasgow begin. "5SC" het musiekprogramme, radio-onderhoude en nuus asook sogenaamde "outside broadcasts" (konserte en ander programme wat vanuit Glasgow en sy omgewing lewendig uitgesaai is) aangebied. Die "BBC" se uitsaaidiens is verder uitgebrei met die opening van ateljees in ander Skotse stede soos Edinburg, Aberdeen, Inverness en Dundee.

Alhoewel baie radioprogramme deur die "BBC" se Londense hoofkwartier vervaardig is, het Skotse radiodienste vinnig ook hul eie styl begin ontwikkel. So is radiobewerkings van Skotse romans en kortverhale uitgesaai. Een van die gewildste plaaslik vervaardigde programme was "The McFlannels", 'n radiodrama oor die lewe van 'n fiktiewe gesin in Glasgow wat vanaf 1939 op Saterdagaande aangebied is.

Die belangrikste rolspelers in die Skotse mediabedryf is in Glasgow gesetel. So het die Skotse televisie-uitsaaiers "BBC Scotland" (saam met "BBC Alba") en "Scottish Television (STV)" hier hul hoofkwartiere en word gewilde televisieprogramme in plaaslike ateljees vervaardig. "STV Group plc" is 'n Glasgow-gebaseerde media-konglomeraat met belange in die televisie- en advertensiebedryf. Die onafhanklike uitsaaier ITV se twee Skotse televisie-konsessies, "Central Scotland" en "Grampian", is albei in besit van "STV Group" en word ook deur hulle bedryf.

Die Skotse pers publiseer 'n aantal dagblaaie in Glasgow, waaronder "Evening Times", "The Herald", "The Sunday Herald", "Sunday Mail" en "Daily Record". Skotse uitgawes van die "Trinity Mirror" en "News International" word in Glasgow gedruk.

'n Verskeidenheid radiostasies saai programme vanuit ateljees in Glasgow. Die belangrikste kommersiële radiostasies in die stad, "Clyde 1" en "Clyde 2" wat meer as 2,3 miljoen luisteraars bereik, is in besit van "Bauer Radio". Ander bekende stasies soos "105.2 Smooth Radio", "Real Radio" en "96.3 Rock Radio", is in besit van "GMG Radio". Daarnaas saai die stasie "Galaxy Scotland" sy programme vir Sentraal-Skotland vanuit Glasgow uit.

Naas kommersiële stasies het gemeenskapsradiodienste in Glasgow 'n sterk markposisie behaal met stasies soos "Celtic Music Radio", "Subcity Radio", "Radio Magnetic", "Sunny Govan Radio", "AWAZ FM" en "Insight Radio".

Glasgow was die gasheerstad van die eerste internasionale sokkerwedstryd wat in 1872 op die Wes-Skotse Krieketklub se Hamilton Crescent-veld in die stadsbuurt Partick gehou is. Hierdie wedstryd tussen Skotland en England het met 'n telling van 0-0 gelykop geëindig. Die geskiedenis van sokkersport in Skotland word in Glasgow se Skotse Sokkermuseum behandel. Die nasionale beheerliggaam van sokkersport in Skotland, die "Scottish Football Association", het sy hoofkwartier in Glasgow, net soos die "Scottish Professional Football League", die "Scottish Junior Football Association" en die "Scottish Amateur Football Association".

Tans is daar drie professionele sokkerklubs in die stad – Celtic, Rangers en Partick Thistle. 'n Vierde klub, Queen's Park, se amateurspan speel in die Skotse Divisie 3. Historiese sokkerklubs in Glasgow was Clyde (wat intussen na Cumbernauld verskuif is) en Third Lanark A.C., Cambuslang, Cowlairs en Clydesdale wat almal bankrot gespeel het. Die geskiedenis en gewildheid van sokker in Glasgow lok groot skare ondersteuners na die plaaslike stadions.

Skotland se nasionale sokkerstadion, Hampden Park, hou die rekord vir die grootste getal toeskouers tydens 'n sokkerwedstryd. In 1937, toe daar nog baie staanplekke in Britse stadions was, het 149 547 ondersteuners 'n wedstryd bygewoon waartydens Skotland die Engelse nasionale span met 3-1 geklop het. Die "UEFA Champions League" se eindwedstryd is al drie keer in Hampden Park gehou (die mees onlangse spel het in 2002 plaasgevind) en die UEFA-beker-eindwedstryd in 2007. Daar is twee ander groot stadions in die stad, Celtic Park (met 60 832 sitplekke) in die ooste van Glasgow, en Ibrox-stadion (met 51 082 sitplekke) in Suid-Glasgow.

Op 9 November 2007 is Glasgow as die gasheerstad van die Statebondspele in 2014 aangewys. Dit was die derde keer dat die Spele in Skotland plaasgevind het. Wedstryde is sowel in bestaande asook nuutgeboude stadions dwarsoor die stad gehou. Stadions soos Hampden Park, Kelvingrove Park en Kelvin Hall is ter voorbereiding van die Spele opgeknap, terwyl 'n nuwe nasionale arena vir Skotland, "The Hydro", op die terrein van die vroeëre Queen Anne-dokke ontstaan het. Die multifunksionele arena met 12 000 sitplekke, wat deur die befaamde argitekte Foster en Vennote volgens die voorbeeld van Griekse en Romeinse amfiteaters ontwerp is, is in 2013 ingewy.

Die openingsplegtigheid van die Statebondspele het op 23 Julie 2014 in Celtic Park plaasgevind.

In 2017 vier Glasgow se Botaniese Tuin sy 200-jarige bestaan. Die tuin is in 1817 deur die Glasgowse plantkundige Thomas Hopkirk met die ondersteuning van 'n aantal plaaslike persoonlikhede uit die openbare lewe en die Universiteit van Glasgow gestig. Oorspronklik is die tuin uitgelê op 'n terrein in Sandyford aan die westelike einde van Sauchiehall-straat, destyds nog aan die standsrand geleë, en het agt akkers beslaan. Die tuin was in besit van die "Royal Botanical Institution of Glasgow" wat dit ook bestuur het. Die instelling het ook ingestem om leermateriaal soos plante vir geneeskundige en plantkundige klasse aan die Universiteit van Glasgow te verskaf.

Die tuin is uitgelê deur sy eerste kurator, Stewart Murray, terwyl Hopkirk drieduisend plante as kern van die versameling aan die tuin geskenk het. In 1821 is William Jackson Hooker, in sy tyd een van die wêreld se mees vooraanstaande plantkundiges, as professor in plantkunde deur die Universiteit van Glasgow aangestel. Gedurende die twintig jaar, waartydens hy die tuin bestuur het, het dit merkwaardige groei ervaar sodat sy versamelings in 1825 reeds 12 000 plante ingesluit het. In 1841 is Hooker benoem as direkteur van die Koninklike Botaniese Tuin in Kew, Londen.

'n Ander merkwaardige persoonlikheid in die tuin se geskiedenis was David Douglas, 'n boorling van Scone naby Perth, wat in 1820 deur die Glasgowse Botaniese Tuin aangestel is. 'n Sterk band het ontstaan tussen Hooker en Douglas, en die twee mans het verskeie kere plantkundige ekskursies na die Skotse Hoogland onderneem terwyl Hooker besig was met skryfwerk vir sy boek "Flora Scotica". Op Hooker se aanbeveling het die Tuinboukundige Vereniging ("Horticultural Society") Douglas in 1823 as verkenner aangestel. In 1826 het hy monsters van "Pseudotsuga menziesii", die Douglas-denneboom, uit Noord-Amerika na Glasgow gestuur.

Die tuine het in die volgende jare gefloreer en sy versamelings so vinnig gegroei dat in 1839 'n nuwe terrein aangekoop moes word wat wes van die stad aan die oewer van die Kelvinrivier geleë was. In 1842 het die nuwe tuin sy deure vir die publiek geopen. Lede van Glasgow se Koninklike Botaniese Instelling ("Royal Botanic Institution") het vrye toegang tot die tuin gekry, terwyl die publiek net op naweke toegelaat is en 'n toegangsgeld van een pennie moes betaal.

Die bekende Kibble-paleis, wat tans 'n hele woud van boomvarings huisves, was oorspronklik 'n privaat kweekhuis wat in Coulport aan die meer Loch Long gevestig is. Dit is in 1873 na sy huidige plek verskuif en aanvanklik gebruik as konsertsaal en vergaderplek waar befaamde sprekers soos Gladstone en Disraeli opgetree het.

In 1891 is die Botaniese Tuin deur die Glasgow-korporasie oorgeneem wat ingestem het om die bande met die universiteite te bewaar.





</doc>
<doc id="36212" url="https://af.wikipedia.org/wiki?curid=36212" title="59 v.C.">
59 v.C.






</doc>
<doc id="36214" url="https://af.wikipedia.org/wiki?curid=36214" title="Gianluca Ramazzotti">
Gianluca Ramazzotti

Gianluca Ramazzotti (22 Augustus 1970, Rome, Italië) is 'n Italiaanse akteur, komediant en stemkunstenaar. Hy het in teaterkuns by l'Accademia di Teatro di Calabria, Teatr Narodowy in Warskou, en Theatre du Soleil in Parys gestudeer.

Hy is dikwels werksaam as omroeper en stemkunstenaar.

Hy praat vlot Frans, Spaans en Engels.





</doc>
<doc id="36217" url="https://af.wikipedia.org/wiki?curid=36217" title="Enon (musiekgroep)">
Enon (musiekgroep)

Enon is 'n Amerikaanse musiekgroep wat in 1999 deur John Schmersal, Rick Lee en Steve Calhoon gevorm is.








</doc>
<doc id="36220" url="https://af.wikipedia.org/wiki?curid=36220" title="Almere">
Almere

Almere is 'n munisipaliteit en stad in die Nederlandse provinsie Flevoland. Die munisipale gebied het sowat 191 000 inwoners (2011) en 'n oppervlakte van 249 km². Die munisipaliteit is in 1984 gestig.

Almere is ook die grootste stad van die provinsie en die sesde grootste stad in Nederland. Bowendien is Almere een van die jongste stede in Nederland – die eerste huis is eers soos onlangs as 1976 voltooi.

Sedert 2005 beskik die munisipaliteit ook oor 'n professionele sokkerspan: Almere City FC.

Wyke van die stad Almere:
Almere Buiten, Almere Haven, Almere Hout, Almere Pampus, Almere Poort en Almere Stad.


</doc>
<doc id="36223" url="https://af.wikipedia.org/wiki?curid=36223" title="Edenville">
Edenville

Edenville is 'n klein landboudorp in die Noord-Vrystaat, in Suid-Afrika. Die dorp is 48 km noordoos van Kroonstad en 50 km suidwes van Heilbron.

Edenville is op 29 Oktober 1912 op die plase Welgelegen, Landgoed en Erfdeel-Noord aan die bolope van die Doringspruit geproklameer nadat die plaaslike gemeenskap petisies vir 'n nuwe dorp ingedien het. Die dorp het in 1922 'n munisipaliteit geword. Die naam verwys blykbaar na die Bybelse Hof van Eden.

Die NG gemeente Edenville is op 13 Augustus 1913 gestig. Die kerkgebou, een van Johannes Rienk Burg se vyf NG kerk-ontwerpe, is op 7 April 1922 deur ds. J.D. Kestell ingewy.

Die belangrikste produkte geproduseer is mielies, vleis en suiwelprodukte. Daar is ook 'n groot graanmeule op die dorp.




</doc>
<doc id="36225" url="https://af.wikipedia.org/wiki?curid=36225" title="Hertzogville">
Hertzogville

Hertzogville is 'n landboudorp in die noordwes-Vrystaat, in Suid-Afrika.

Voor die stigting van die NG gemeente Boshof in 1856 moes die inwoners van die omgewing wat baie later Hertzogville sou word, Bloemfontein toe gaan vir inkopies en om hul kerklike voorregte uit te oefen. Boshof was steeds baie ver; daarom het die boere net die naweek lange Nagmaal bygewoon, wanneer hulle ook voorraad aangekoop het. So het die gedagte aan ’n nuwe dorp ontstaan omdat die mense afvallig begin raak het weens die groot afstand na die naaste kerk. Toe reeds was daar heelwat plaasskole in die omgewing, enkele Jodewinkels op plase en selfs ’n herberg op Kareespruit.

Die Tweede Vryheidsoorlog het die droom van ’n dorp onderbreek. In Junie 1902 het die boere na hul verwoeste plase teruggekeer. Die gemeenskap moes uit die as opstaan en van vooraf begin. Eers in 1911 was daar weer ’n algemene gevoel vir dorpstigting. Talle vergaderings is gehou om ’n geskikte ligging te kies. Omdat eenstemmigheid nie bereik kon word nie, is die provinsiale administrasie gevra om ’n kommissie aan te stel, wat al drie die voorgestelde plase afgekeur het. Hulle stel wel ene De Waal se plaas Donkerfontein voor.

Die 1914-rebellie het die gemeenskap verdeel, maar nogtans is ’n nege-man-kommissie aangestel wat die Donderfontein vir £6 000 by die weduwee De Waal koop. In 1915 kom belanghebbendes byeen in die waenhuis van die plaaswoning, later die pastorie, om oor die te stigte dorp se naam te besluit. Die een voorstel was Gladstone, ter ere van die eerste goewerneur-generaal van die Unie en die ander Hertzog, na die leier van die Nasionale Party, genl. J.B.M. Hertzog. Al dadelik het landmeters erwe begin opmeet en op 15 Desember 1915 verskyn die proklamasie van die nuwe dorp in die "Staatskoerant".

Bees- en skaapboerdery en leeglê is die belangrikste bedrywighede in die distrik.



</doc>
<doc id="36226" url="https://af.wikipedia.org/wiki?curid=36226" title="Koppies">
Koppies

Koppies is 'n dorp in die Noord-Vrystaat, in Suid-Afrika, tussen Kroonstad en Sasolburg.

Die naam is afgelei van die naam van die plaas Honingkopjes waarop die dorp onder die bestuur van die destydse Departement van Lande in 1910 uitgelê is. Munisipale status is in 1926 aan die dorpie toegeken.

Die distrik is 1 550 km groot. Mielies, sorghum, grondbone, wol, skaapvleis en suiwel is van die vernaamste produkte wat geproduseer word. Daar is ook 'n poeiermelkfabriek in die dorp. Daar is 'n natuurreservaat rondom die Koppiesdam buite die dorp.




</doc>
<doc id="36227" url="https://af.wikipedia.org/wiki?curid=36227" title="Luckhoff">
Luckhoff

Luckhoff is 'n klein landboudorp in die suidweste van die Vrystaat, in Suid-Afrika, tussen Fauresmith en Orania. Die dorpie is in 1892 op die plaas Koffiekuil gestig en is na ds. H.J. Lückhoff, predikant van die NG gemeente Fauresmith ten tye van die stigting van die dorpie, genoem. 

Die gebied is veral bekend vir sy skaapboerdery.

Die gemeente Luckhoff is 'n dogter van Fauresmith, hoewel klein gedeeltes van die gemeentes Jacobsdal en Philippolis ook tot die nuwe gemeente toegevoeg is. Die dorpie, 'n kerkdorp, is in 1892 aangelê. Die plaas is deur die kerkraad van Izak Rabie gekoop, en die kerkraad het dit toe weer aan die munisipaliteit verkoop; die eerste erwe is in 1893 uitgegee. Destyds was wyle ds. H.J. Lückhoff die leraar van Fauresmith en die dorpie is toe na hom genoem "uit erkentlikheid vir dit wat hy vir die gemeente gedoen het by haar stigting, sowel as met betrekking tot die plek waar sy gestig is", volgens "Ons Kerk Album".

Die dorpie en gemeente het goed gegroei, maar is in die Tweede Vryheidsoorlog, saam met die kerk en pastorie, totaal afgebrand en vernietig, en moes ná die oorlog weer opgebou word terwyl daar nog 'n skuld van £600 op die kerk gerus het. Kort ná die Tweede Vryheidsoorlog was die ledetal van die gemeente 550 en die sieletal 1 000, maar met die trek van die jongmense na die groot stede, waar volop werk is, het die ledetal in 1952 reeds op net 410 gestaan en die sieletal op 610.

Jare lank moes die gemeente in 'n noodkerk aanbid. In 1917 berig ds. Van Wyk in "Ons Kerk Album": "Er was reeds de som van £1 700 bijeengebracht, en men leefde in de hoop spoedig een aanvang te maken met het oprichten van een behoorlijk Godsgebouw, toen de Europeesche Oorlog uitbrak en een einde maakte aan alle verwachtingen daaromtrent." Die nuwe kerk is eers in 1924 gebou en 'n nuwe, moderne pastorie in 1930. In 1908 was die jaarlikse dankoffers plus-minus £400 tot £500, en in 1952 was dit £2 940.

Daar bestaan teenstrydige verklarings oor die herkoms van die naam Luckhoff. Charles Pettman in sy "Place Names of the O.F.S." (1922) en Joubert in "De oorsprong van tweehonderd S.A. plaatsnamen" (1917) sê dat die plek genoem is na ds. A.D. Luckhoff, predikant van Colesberg, later Kaapstad en toe Durbanville. Hy was jare lank aktuaris van die Kaapse Kerk. Eerw. J. Kachelhoffer, van Observatory, het hierdie verklaring in "Die Burger" van 7 Januarie 1939 betwis na aanleiding van 'n artikel deur prof. P.J. Nienaber oor Luckhoff in dieselfde koerant. Kachelhoffer skryf: "Ek is van Fauresmith, daar gebore en grootgeword. U skryf in "Die Burger" dat die dorp Luckhoff na ds. A.D. Luckhoff sr. genoem is. Dit is nie so nie. Koffiekuil was die plaas van mnr. Izak Rabie, en toe dit 'n gemeente word, is dit na ds. Luckhoff van Fauresmith genoem. Ek herinner my goed hoe hy meer as eens afgekondig het: 'Ik zal D.V. a.s. week te Luckhoff (de plaats naar mij vernoemd) een dienst houden.' Ds. (Z.J.) van Wyk, assistent-redakteur van "Die Kerkbode", was 32 jaar predikant op Luckhoff. Hy sal my bewering bevestig. So ook ds. E.G. Malherbe, van Somerset-Wes." Ds. Heinrich Jacob Luckhoff is gebore op 30 November 1842. Hy is georden as predikant van Fauresmith op 16 Mei 1868; predikant van Maclear in 1900. In 1909 het hy sy emeritaat aanvaar, en is oorlede op 22 April 1923.




</doc>
<doc id="36228" url="https://af.wikipedia.org/wiki?curid=36228" title="Petrusburg">
Petrusburg

Petrusburg is 'n klein landboudorp in die Vrystaat, in Suid-Afrika, tussen Bloemfontein en Kimberley. Die dorp is genoem na Petrus Albertus Venter. Sy boedel het die geld voorsien om die plaas Diepfontein te koop waarop die dorp uitgelê is.

Gemengde boerdery word beoefen in die distrik van 3 000 km wat in 1863 uit die distrik Fauresmith gesny is. Skaapsboerdery is die belangrikste terwyl mielies en aartappels die belangrikste gewasse is. Daar is verskeie soutpanne in die omgewing. Die Slag van Poplar Grove het hier naby plaasgevind tydens die Tweede Vryheidsoorlog.




</doc>
<doc id="36229" url="https://af.wikipedia.org/wiki?curid=36229" title="Springfontein">
Springfontein

Springfontein is 'n landboudorp in die suide van die Vrystaat, in Suid-Afrika, naby die Gariepdam. Die N1 nasionale pad gaan langs die dorp verby.

Die dorp ontleen sy naam aan 'n sterk artesiese fontein op die plaas Springfontein. Hartleydale, 'n deel van die hierdie plaas is in 1904 as die standplaas vir die nuwe dorp verkies. Munisipale status is in 1912 toegeken.

Gedurende die Tweede Vryheidsoorlog het die Britte 'n konsentrasiekamp hier bedryf. 704 vroue en kinders sterf hier hoofsaaklik van die strawwe winter van 1901. Hulle grafte kan gesien word in die konsentrasiekamp se begraafplaas. Gedurende die oorlog het Emily Hobhouse die kamp besoek om ondersoek in te stel oor omstandighede in kampe.

Springfontein is 'n belangrike spoorwegaansluiting. Die hooftrajekte van Port Elizabeth en Oos-Londen na Gauteng kom hier bymekaar. Daar is ook 'n lyn wes via Jagersfontein en Fauresmith na die diamantdorp Koffiefontein. Gemengde boerdery (skape, beeste en mielies) word in die distrik beoefen.




</doc>
<doc id="36230" url="https://af.wikipedia.org/wiki?curid=36230" title="Steynsrus">
Steynsrus

Steynsrus is 'n landboudorp in die Vrystaat, in Suid-Afrika, tussen Arlington en Kroonstad. 
Die dorp is in 1910 gestig en genoem na Martinus Theunis Steyn, die sesde en laaste staatspresident van die Oranje-Vrystaat. Buite die dorp is 'n klipstapel op die plek waar Pres. Steyn gerus het. Die Eselskop-wildplaas is naby Steynsrus.

Omdat in die jaar 1909 besluit is om 'n dorp op die plaas Modderfontein te stig, het die kerkleiers ook aan die werk gespring met die oog op 'n eie gemeente en op 30 Junie 1910 het die Ringskommissie van die Oostelike Ring die gemeente in 'n sinkgebou op Lovat-stasie gestig. Dit het bestaan uit dele van die gemeentes Kroonstad, Lindley, Senekal en Ventersburg. Die eerste kerkraadsvergadering is op 15 Augustus 1910 gehou op die plaas Blesbokspruit, wat aan Egbert Olivier behoort het, wat ook die eerste koster, skriba-kassier, asook die eerste Sondagskool-superintendent was, terwyl sy vrou die eerste orreliste was. Op hierdie plaas is ook die eerste dankofferbasaar in Julie 1911 gehou, want op 3 Junie 1911 is besluit om onmiddellik 'n begin te maak met die bou van 'n kerk. Byna twee jaar lank is die eredienste te Lovat-stasie gehou in 'n kerkgebou wat behoort het aan die br. Hendrik Eksteen.

Eindelik is die plaas Modderfontein, geleë 5 myl van die stasie af, van die heer Jozua Haasbroek vir 'n dorp aangekoop. Haasbroek het twee erwe uitgehou wat hy die kerkraad geskenk gegee het as pastoriegrond, en byna 2 morg waarop die kerk gebou kon word.




</doc>
<doc id="36231" url="https://af.wikipedia.org/wiki?curid=36231" title="Claus-proses">
Claus-proses

Die Claus-proses is die noemenswaardigste proses wat tans aangewend word vir ontswaweling van gasse, om 'n elementêre swawelproduk te lewer vanuit die waterstofsulfied-komponent van die gas. Die proses is meer as 100 jaar gelede ontwikkel en is vandag die standaardproses in die chemiese nywerheid.

Die veelstappige Claus-proses herwin swawel vanuit die waterstofsulfied wat in rou aardgas aangetref word, asook uit die byprodukgas wat waterstofsulfied bevat en vrygestel word tydens die raffinering van ru-olie of ander nywerheidsprosesse. Die byprodukgasse (Selexol, Rectisol, Purisol en Amienwassers) word hoofsaaklik vanuit fisiese en chemiese behandelingseenhede vrygestel soos raffinaderye, Aardgas-verwerkingseenhede en vergassings- of sintetiserende gasaanlegte. Hierdie byprodukgasse kan ook waterstofsianied, koolwaterstowwe, swaweldioksied of ammoniak bevat.

Gasse met 'n HS van meer as 25% is geskik vir die herwinning van swawel in 'n eenstappige Claus-proses terwyl alternatiewe konfigurasies aangewend kan word vir gasvoere met 'n laer HS-inhoud.


</doc>
<doc id="36232" url="https://af.wikipedia.org/wiki?curid=36232" title="Vlag van Eswatini">
Vlag van Eswatini

Die nasionale vlag van eSwatini (voorheen Swaziland) is op 6 Oktober 1968 amptelik in gebruik geneem. Die vlag vertoon ’n horisontale tweekleur in blou, rooi en blou met dik geel fraiings langs die rooi baan; in die middel van die rooi baan is ’n tradisionele Nguni-skild (in swart en wit), ’n staf met veretossels en twee spiese.

Die blou stel vrede en stabiliteit voor, die rooi bloed van oorloë in die verlede en die geel fraaiings die natuurlike hulpbronne van eSwatini. Die wit en swart van die skild stel goeie rasseverhoudinge voor, die drie veretossels die koninklike lyn van die Swazi’s en die spiese agter die skild eSwatini se verdediging teen sy vyande.

Die vlag van eSwatini is gebaseer op ’n vlag wat opperhoofman (en later koning) Sobhuza II in 1941 aan ’n leërkorps toegeken het. Hierdie vlag het (na enkele klein aanpassings) in 1968 die vlag van die onafhanklike koninkryk Swaziland geword.



</doc>
<doc id="36235" url="https://af.wikipedia.org/wiki?curid=36235" title="Lelystad">
Lelystad

Lelystad is 'n munisipaliteit en stad in die Nederlandse provinsie Flevoland. Die munisipale gebied het sowat 75 000 inwoners (2011) en 'n oppervlakte van 765 km². Die munisipaliteit is in 1980 gestig. Lelystad is die hoofstad van Flevoland.

Lelystad is een van die grootste stede van die provinsie. Dit is in 1967 na Cornelis Lely vernoem.


</doc>
<doc id="36238" url="https://af.wikipedia.org/wiki?curid=36238" title="Moroni">
Moroni

Moroni (Arabies: موروني "Mūrūnī") is die hoofstad (sedert 1958) en die grootste stad van die Comore-eilande, 'n eilandnasie in Oos-Afrika in die Indiese Oseaan. Die stad is aan die weskus van die eiland Grande Comore, die Comore se grootste eiland, geleë. In 2011 het die stad 'n bevolking van 54 000 gehad en 'n oppervlakte van 30 km².


</doc>
<doc id="36240" url="https://af.wikipedia.org/wiki?curid=36240" title="Wapens van Stede van Suid-Afrika">
Wapens van Stede van Suid-Afrika


</doc>
<doc id="36243" url="https://af.wikipedia.org/wiki?curid=36243" title="Victoria (Seychelle)">
Victoria (Seychelle)

Victoria (ook Port Victoria) is die hoofstad en grootste stad in Seychelle met 'n bevolking van 24 970 in 2002.


</doc>
<doc id="36246" url="https://af.wikipedia.org/wiki?curid=36246" title="Teisendorf">
Teisendorf

Teisendorf is 'n gemeente in Berchtesgaden Land, distrik Oberbayern in Duitsland.

Teisendorf is in ca. 700 n.C. gestig en is vir die eerste keer in 790 na verwys as "Tusindorf" in 'n dokument van 'n destydse Beierse hertog aan die Salzburgse Aartsbisdom.
Teisendorf is in Rupertwinkel geleë, aan die voet van die noordelike deel van die Tausendgebergtes van die Duitse Alpe, naamlik die Teisenberg, wat 1 333 m hoog is. In die ooste staan die Högl, wat 827 m hoog is en Teisendorf van Salzburg afgrens. Die dorp bevind homself in die Alpenvorland tussen Salzburg en die Chiemsee, etlike kilometer suid van die Waginger See aan die oorsprong van die Surrivier. Buurgemeentes is Ainring, Anger, Inzell, Petting, Saaldorf-Surheim, Siegsdorf, Surberg, Waging am See, en Wonneberg. Buurstede is Bad Reichenhall, Freilassing, Laufen, en Traunstein, in Beierse gebied, asook Oberndorf en Salzburg in die Oostenrykse nabyheid.

Teisendorf is aan die spoorweg tussen München en Salzburg geleë, wat deel uitmaak van die Parys-Budapest-Istanbul-spoor. Plaaslike treine verbind Teisendorf uurlik met München en Salzburg sonder omstygings. Suid van Teisendorf, aan die noordhang van die Teisenberg, loop die A8 verbei — die hoofverbinging van Duitsland in rigting suidoos. Die naaste aansluiting aan die Autobahn is in Neukirchen, ca. 8 km in die verheid.

In die nabyheid van Teisendorf word die Achthal met 'n bergboumuseum en die kloosterkerk Höglwörth bevind. 'n Gewilde wandeloord is die Stoißer Alm (1 272 m) aan die Teisenberg. Op die markplein van Teisendorf staan die Heilige Rupert, beskermheilige van Rupertwinkel. Die landmerk van Teisendorf is die in 1437 geboude Rooms-Katolieke kerk St. Andreas, met haar van ver sigbare toring.

Seit 1972 bestehen Partnerschaften mit den Gemeinden Bétète und Genouillac in Frankreich, Département Creuse, die durch gegenseitige Besuche mit Unterbringung in Gastfamilien gepflegt werden.-->

Soos in die res van die streek is toerisme ook in Teisendorf 'n belangrike inkomstebron. Met 872 vreemdebeddens en ongeveer 63 000 jaarlikse oornagtings is toerisme 'n aansienlike ekonomiese afdeling in die dorp. In Teisendorf het die Verkeersdepartement 'n afgebakende wandelnetwerk geskep wat ongeveer 300 km in totaal beslaan. Fietsry is op 200 km van die dorpstrate moontlik.






</doc>
<doc id="36252" url="https://af.wikipedia.org/wiki?curid=36252" title="Ecser">
Ecser

Ecser (Slowaaks: Ečer) is 'n dorpie in Pest distrik, Budapest, Hongarye.

Ecser (Uitspraak ˈɛʧɛr, naby aan "etsher") is geleë suid-wes van Budapest, naby Ferihegy Internationale Lughawe. Die buurdorpe is Maglód, Vecsés, Gyömrő en Üllő. Die M0 snelweg loop reg deur die dorp. Die dorp is geleë op die spoorweglyn 120a (Budapest-Újszász-Szolnok). Dit het 'n slowaakse minderheid bevolking.

Die eerste geskrewe weergawe van Ecser is van 15 Desember 1315, alhoewel die dorpie reeds vanaf 896 bestaan het, toe die Magyars in hul huidige land aangekom het. Volgens een legende, is die naam aan die dorp gegee deur Grootprins Árpád van die Hungaarse stamme. Terwyl hy by 'n nedersetting gestop het om te rus, kon die inwoners nie vir hom 'n naam gee vir die nedersetting nie, dus het Árpád vir hulle gesê: vernoem die plek na hierdie eikeboom (Hongaars "cser").

Gedurende die periode van die Ottoman Turkse bewind (1526-1686) het die dorpie uitgesterf, veral na die beleëring van nabye Buda. Die inwoners het eers in 1699 teruggekeer. Elf soldate van Ecser het in die Rákóczi's Vryheidsoorlog (1703-1711) geveg. In die vroeë 1700's het die eienaar van die dorpie, Graaf Antal Grassalkovich slowaakse setlers ingebring.


Die Sustersdete van Ecser is:


</doc>
<doc id="36257" url="https://af.wikipedia.org/wiki?curid=36257" title="Tweespruit">
Tweespruit

Tweespruit is 'n klein landboudorp in die Vrystaat, in Suid-Afrika. Die dorp is tussen Thaba Nchu en Ladybrand.



</doc>
<doc id="36258" url="https://af.wikipedia.org/wiki?curid=36258" title="Reddersburg">
Reddersburg

Reddersburg is 'n dorp in die sentrale deel van die Vrystaat, in Suid-Afrika. Die dorp is oos van Edenburg, wes van Dewetsdorp, en 60 km suid van Bloemfontein. 

Die dorp het ontstaan as 'n Gereformeerde gemeente op die plaas Vlakfontein wat op 20 Augustus 1859 vir die doel aangekoop was vir ₤1 500. Die dorp is twee jaar later uitgelê en Reddersburg genoem - na die Heiland. In 1894 het die munisipaliteit die beheer van die dorp by die kerk oorgeneem. Die plaaslike NG gemeente is eers in 1910 gestig.

Die distrik is 1 500 km groot en skaapboerdery is die belangrikste. Die N6 nasionale pad gaan deur die dorp.

Generaal Christiaan de Wet het 'n hele Britse kolonne hier gevange geneem op 4 April 1900 nadat sy Britse eweknie William Forbes Gatacre traag was om te reageer.




Vrystaat Toerisme


</doc>
<doc id="36259" url="https://af.wikipedia.org/wiki?curid=36259" title="Viljoenskroon">
Viljoenskroon

Viljoenskroon is 'n landboudorp in die Noord-Vrystaat, Suid-Afrika. Die dorp is 53 km suidwes van Vredefort geleë.

Die dorp is op 13 Mei 1921 op die plaas Mahemskuil uitgelê en is na die eienaar J.J. Viljoen en sy perd Kroon vernoem. Munisipale status is in 1925 verkry.

Die distrik is 2 000 km groot. Gemengde boerdery word beoefen - mielies, sonneblomsaad, grondbone, aartappels, koring, beeste en skape. Daar is 'n paar beesstoetterye en 'n aartappelskyfiefabriek in die distrik. Water word vanuit die Renosterrivier gepomp. Daar was steenkool by Vierfontein, 25 km noordwes van Viljoenskroon gemyn, maar sedert die sluiting van die kragsentrale daar, is dit ook gestaak.




</doc>
<doc id="36260" url="https://af.wikipedia.org/wiki?curid=36260" title="Virginia">
Virginia

Virginia is 'n goudmyndorp in die Vrystaat, in Suid-Afrika. Die dorp lê 140 km noordoos van Bloemfontein en 20 km suid van Welkom en is deel van die Vrystaatse Goudveld. In 2011 het die dorp en die township Meloding saam 'n bevolking van 66 208 gehad.

Die dorp, aan die oewers van die Sandrivier, is in 1954 uitgelê. Die oorsprong van die naam van die dorp is interessant. Twee Amerikaanse ingenieurs wat die hoofspoorlyn opgemeet het, wat oor die plaas Merriespruit gaan, het die naam Virginia op 'n rots uitgekerf - moontlik uit verlange na hul tuisstaat Virginië in Amerika. Toe daar besluit is om 'n halte hier te maak is op die naam Virginia besluit wat op die rots uitgekerf was. 'n Voorstad in die dorp is na Merriespruit vernoem. Na die ontdekking van goud in die 1950's het die dorp ongelooflik gegroei.

Die distrik is 578 km groot en daar word gemengde boerdery toegepas: mielies, beeste en skape. Die grootste swaelsuur-aanleg in die suidelike halfrond is in die dorp met 'n vermoë van 350 ton per dag. Die Virginiapark ontspanningsoord (nou Tikwe Lodge genoem) is op die suidelike oewer van die Sandrivier ontwikkel.

Op 22 Februarie 1994 het 'n wal van die slikdam by die Harmonygoudmyn meegegee en die voorstad Merriespruit is deur 'n golf dik slyk oorspoel. Sewentien mense is dood, 31 huise vernietig en 72 is ernstig beskadig. 'n Gedenkmuur is opgerig in die plaaslike begraafplaas waar die meeste van die slagoffers begrawe is.



</doc>
<doc id="36263" url="https://af.wikipedia.org/wiki?curid=36263" title="Pous Clemens V">
Pous Clemens V

Clemens V was die 195ste pous van die Rooms-Katolieke Kerk van 1305 tot 1314. Hy is veral bekend vir die opheffing van die Tempeliers en die verskuiwing van die setel van die pous na Avignon in Frankryk.

Pous Clemens V is gebore as Bertrand de Got (ook gespel Gouth of Goth) in 1264 in Villandraut, Frankryk. Hy studeer regte in Orléans en Bologna en word biskop van Comminges in Maart 1295. In 1299 word hy kardinaal-biskop van Albano en in 1299 benoem Pous Bonifatius VIII hom tot aartsbiskop van Bordeaux. Na 'n konklaaf van elf maande volg hy op 5 Junie 1305 Pous Benedictus XI op, maar word eers gekroon op 14 November 1305 in Lyon in die aanwesigheid van koning Philip IV van Frankryk. Hy regeer tot sy dood, vermoedelik weens kanker, op 20 April 1314 en word opgevolg deur Pous Johannes XXII. 
Die naam ‘Clemens’ beteken 'die sagmoedige'.

Die Franse koning Philip IV, die Skone, wou die Orde van die Tempeliers vernietig en hulle aansienlike rykdom konfiskeer. Hy het hulle beskuldig van kettery, maar slegs die Kerk kon hulle veroordeel. Philip het gedink die proses sou vinnig afgehandel word na die bekentenisse wat deur foltering verkry is. Pous Clemens V het die proses egter moedswillig vertraag. Op Vrydag 13 Oktober 1307 word die Tempeliers in Frankryk gearresteer en op 22 November 1307 het Clemens die opdrag gegee aan alle Christelike vorste om die Tempeliers te arresteer en hulle besittings aan die Kerk beskikbaar te stel. In Februarie 1308 skort hy die aktiwiteite van die Franse Inkwisisie op. Op 12 Augustus 1308 word die pouslike aanklagte teen die Tempeliers gepubliseer en 'n ondersoekskommissie word aangestel.

Die konsilie van Vienne, wat op 16 Oktober 1311 begin het, het die lot van die Tempeliers bepaal. Die konsilie wou nie die orde veroordeel nie, maar die pous besluit om die tempelorde tog op te hef, egter sonder om hulle vir kettery te veroordeel. Met die bul “Vox in Excelso” (22 Maart 1312) skaf hy die orde af en met die bul “Ad Providam” (2 Mei 1312) dra hy hulle besittings oor aan die Hospitaalridders. Die laaste Grootmeester van die Tempeliers, Jacques de Molay het die pous en die koning vervloek toe hy op die brandstapel sterf.

In 2001 word die “perkament van Chinon” in die geheime argief van die Vatikaan ontdek. Dit bevat die verslag van die verhore van verskeie Tempeliers en ook aantekeninge van Pous Clemens. Daaruit blyk dat die pous hulle in 1314 vrygespreek het van kettery, hulle vergewing van sondes gegee het en dat die pous vergiffenis vir sy optrede gevra het.

Pous Clemens V was 'n regsgeleerde. Hy het sy uitsprake saam met die van die konsilie van Vienne gebundel en uitgegee as die “Clementinae Constitutiones”. Sy opvolger Pous Johannes XXII het na Clemens se skielike dood, die versameling aan die universiteite deurgegee in 1317. Veral die dekreet “Saepe contingit” is belangrik omdat daarin die minimum vereistes vir 'n korrekte kerklike hofsaak vasgelê word. Met die bul “Exivi de Paradiso”” van 6 Mei 1312 lê hy die regulasies van die Minderbroeders (Fratres Minores) vas.

Vanaf 1305 bly die pous afwisselend in Bordeaux, Poitiers en Toulouse. In Maart 1309 het die pouslike hof van Poitiers na Avignon verhuis. Avignon was toe nie in Frankryk nie maar 'n keiserlike leengebied gehou deur die koning van Sisilië. Die verskuiwing na Avignon is deur die Franse geregverdig om rede die toestand in Rome weens die stryery van die Colonna en die Orsini families, onveilig was. Die pous se hof het egter tot 1377 in Avignon gebly.

Op aandrang van koning Philip IV, heropen Clemens die Nogaret-hofsaak teen Pous Bonifatius VIII op aanklag van kettery. Die saak het begin op 2 Februarie 1309 in Avignon en vir twee jaar aangekarring. Clemens het egter in Bonifatius se onskuld geglo en in 1311 is die saak na die konsilie van Vienne verwys.

Clemens het van tyd tot tyd met die Mongole onderhandel om 'n alliansie teen die Moslems te probeer stig. In April 1305 stuur die Mongoolse Khan Oljeitu 'n gesantskap onder leiding van Buscarello de Ghizolfi na Clemens, koning Philip en koning Edward I van Engeland. In 1307 is daar nog 'n gesantskap van die Mongole onder leiding van Tommaso Ugi di Siena. Niks het egter ooit van die onderhandeling gekom nie.

Op 4 April 1312 roep die pous op tot 'n kruistog tydens die konsilie van Vienne. 'n Nuwe gesantskap is na Oljeitu en Edward gestuur om vir ondersteuning te vra. In 1313 het Philip onderneem om op kruistog te gaan teen die advies van Enguerrand de Marigny, maar hy is dood in 'n jagongeluk in November 1314.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36270" url="https://af.wikipedia.org/wiki?curid=36270" title="Lance Armstrong">
Lance Armstrong

Lance Armstrong (gebore Lance Edward Gunderson; September 18, 1971) is 'n Amerikaanse professionele padwedrenfietsryer. Nadat hy kanker oorwin het, het hy die Tour de France van 1999 tot 2005 'n rekordbrekende sewe keer in 'n ry gewen. Hy is die enigste deelnemer wat sewe keer gewen het, die vorige rekord was vyf keer. Hy is egter uit die sport geskors en van sy toekennings gestroop nadat hy aan die gebruik van opkikkers skuldig bevind is.

Op 16-jarige ouderdom het Armstrong in 1989 as 'n driekampatleet begin kompeteer en was in 1989 en 1990 'n nasionale driekampatleetkampioen. In 1992 het Armstrong sy loopbaan as professionele fietsryer met die Motorola-span begin. Hy het tussen 1993 en 1996 opmerklike sukses behaal met die UCI Road World Championships in 1993, die Clásica de San Sebastián in 1995, Tour DuPont in 1995 en 1996, en 'n handjievol oorwinnings in Europa, insluitend dag 8 van die 1993 Tour de France en dag 18 van die 1995 Tour de France.

In 1996 is dit bekend gemaak dat Armstrong met testikelkanker gediagnoseer is en dat hy slegs 20 tot 40% kans op oorlewing sou hê. Sy behandeling het 'n brein- en testikeloperasie ingesluit, asook uitgebreide chemoterapie.

Armstrong het talle toekennings verower: In 1999 is hy deur die "American Broadcasting Company" benoem as die Wêreldwye Atleet van die Jaar. In 2000 het hy ook die "Prins van Austurië"-toekenning gewen vir sy sportprestasies. In 2002 is hy deur die tydskrif "Sports Illustrated" benoem tot die Sportman van die Jaar. Hy het in 2002, 2003, 2004 en 2005 die "Associated Press" se "Manlike Atleet van die Jaar"-toekenning gewen en in 2003, 2004, 2005 en 2006 "ESPN" se ESPY-toekenning vir Beste Manlike Atleet. Hy is ook in 2003 aangewys as die "BBC" se Oorsese Sportspersoonlikheid van die Jaar.

Armstrong het aan die einde van die 2005 Tour de France op 24 Julie 2005 afgetree, maar het op 9 September 2009 bevestig dat hy tydens die 2009-seisoen na die wêreld van kompeterende fietsry sal terugkeer.

In 2012 publiseer die Amerikaanse agentskap teen verbode middels (Usada) 'n verslag wat Armstrong van opkikker-misbruik beskuldig. Dit word as een van die mees gesofistikeerde, professionele en suksesvolle opkikkerprogramme nog in fietsry beskryf. Armstrong ontken aanvanklik die bewering, maar word later deur die UCI (Internasionale Fietsryvereniging) van sy medaljes gestroop, nadat hy nie teen die besluit appelleer nie. Die Internasionale Olimpiese komitee het ook besluit om die brons medalje wat hy tydens die Sydney Spele in 2000 gewen het van hom te ontneem. Hy het later in 'n onderhoud met Oprah Winfrey erken dat hy wel opkikkers gebruik het en daarvoor om verskoning gevra.





</doc>
<doc id="36274" url="https://af.wikipedia.org/wiki?curid=36274" title="Bruce Lee">
Bruce Lee

Bruce Jun Fan Lee (27 November 1940 – 20 Julie 1973) was 'n Chinese vegkunstenaar, filosoof, vegkunsinstrukteur en vegkunsakteur. Hy was ook die stigter van die vegkuns "Jeet Kune Do". Lee word algemeen beskou as die invloedrykste vegkunstenaar van die twintigste eeu. Hy was ook die vader van die akteur Brandon Lee en die aktrise Shannon Lee.

Lee is in San Francisco, Kalifornië gebore, maar het in Hongkong groot geword. Sy rolprente het die tradisionele Hong Kong-vegkunsrolprent nuwe gewildheid en lof gebring en gesorg vir die eerste grootskaalse belang in Chinese vegkuns in die Weste. Die regie en toon van sy rolprente het vegkuns en vegkunsrolprente die wêreld oor beïnvloed.

Lee het 'n ikoniese figuur geword, veral vir die Chinese volk, siende dat hy Chinese nasionale trots en Chinese nasionalisme in sy rolprente uitgebeeld het. Hy het hoofsaaklik Chinese vegkuns (Koeng foe) beoefen, veral Wing Tsun.


</doc>
<doc id="36276" url="https://af.wikipedia.org/wiki?curid=36276" title="Jesse Owens">
Jesse Owens

James Cleveland "Jesse" Owens (12 September 1913 – 31 Maart 1980) was 'n Amerikaanse atleet wat vier goue medaljes by die Berlynse Olimpiese Spele in 1936 gewen het.
Owens is gebore as James Cleveland Owens aan Henry en Emma Owens en was die jongste van tien kinders. Hy kry sy bynaam "Jesse" by een van sy onderwysers op sy laerskool, toe dié hom verkeerd verstaan toe hy sy naam as "J.C. Owens" opgee. Owens se sportonderwyser, Charles Riley, het aangebied om hom af te rig, maar dat was nie dadelik moontlik nie, siende dat Jesse smiddags by 'n kruidernierswinkel moes werk om geld vir sy gesin bymekaar te skraap. Riley het mettertyd aangebied om Owens soggens, voor skool, af te rig en Owens het ingestem.

Hy het in 1933 vir die eerste keer nasionale aandag getrek as 'n leerling van die hoërskool in Cleveland: tydens die interhoër in Chicago het hy die wêreldrekord vir die 100-jaart (91 m) naelloop geëwenaar en 7,56 m ver gespring. Talle universiteite het hom genader, maar hy het uiteindelik op die Staatsuniversiteit van Ohio besluit, na sy pa 'n werk gevind het om die gesin in Jesse se afwesigheid te ondersteun.

Alhoewel hy 'n bekende en suksesvolle atleet was, is hy nie toegelaat om op die kampus te woon nie; hy moes saam met ander swart studente ander blyplek soek en kon slegs in "swart" restaurante eet. Hy het ook nie 'n beurs kon kry nie en moes dus deeltyds werk om sy studies te betaal.

Owens het sy indrukwekkendste prestasie in 1935 behaal, toe hy tydens 'n wedstryd in Ann Arbor, Michigan, drie wêreldrekords binne 45 minute gebreek het en een geëwenaar het. Hy het die wêreldrekord vir die 100 jaar naelloop geëwenaar (9,4 sek.) en nuwe rekords opgestel vir verspring (8,13 m), 220-jaart (201,2 m) naelloop (20,7 sek.) en die 220-jaart hekkies. Sy verspringrekord sou vir 25 jaar ongebroke bly.

In 1936 het Owens die Verenigde State in die Olimpiese Spele in Berlyn verteenwoordig. Adolf Hitler het die geleentheid aangegryp as propagandamiddel vir sy nasionaal-sosialistiese politiek en die nadruk gelê op die prestasies van die sogenoemde "Ariese" atlete. Op die eerste dag van die Spele het Hitler slegs Duitse wenners se hand geskud. Beamptes van die Olimpiese Spele het egter daarop aangedring dat Hitler óf al die wenners se hande skud óf niemand se hande skud nie. Hitler het die twee opsie gekies. Owens het nie hierdeur afgesnou gevoel nie, maar was wel teleurgesteld dat hy nie uitgenooi is om president Franklin D. Roosevelt se hand te skud by die Wit Huis nie.

In Berlyn het Owens goue medaljes vir die 100 m, 200 m, verspring en 4x100 m aflos verower.

Ná die Spele wou Owens terug huis toe keer, waar 'n aantal kommersiële aanbiedings op hom gewag het. Amerikaanse atletiekamptenare was woedend en Owens se atletiekloopbaan is daar en dan beëindig. Terug in Amerika het Owens atletiek gebruik om mense te vermaak, deur byvoorbeeld teen resiesperde te hardloop. Finansieel het dit egter swaar gegaan en is hy uiteindelik bankrot verklaar. Hy het egter daarna 'n werk as welwillendheidsambassadeur vir die Verenigde State gekry en bedrywe soos die Ford Motormaatskappy en die Olimpiese Komitee van die Verenigde State toegespreek. Hy het in 1980 gesterf aan longkanker.


</doc>
<doc id="36279" url="https://af.wikipedia.org/wiki?curid=36279" title="Pelé">
Pelé

Edson Arantes do Nascimento (gebore op 23 Oktober 1940 in Três Corações, Brasilië), beter bekend as Pelé, is 'n voormalige Brasiliaanse sokkerspeler en word dikwels beskryf as die beste sokkerspeler van alle tye. Hy is ook deur die Internasionale Olimpiese Komitee tot die Atleet van die Eeu benoem.Alhoewel sy geboortesertifikaat wys dat sy eerste naam "Edison" is (hy is vernoem na Thomas Edison), verwys hy na homself as "Edson", maar dit is as "Pelé" wat hy 'n sportlegende geword het.

Pelé het 'n nasionale held in sy tuisland geword, waar die regering hom tot 'n nasionale skat verklaar het. Hy is bekend vir sy prestasies in en bydraes tot sokker en FIFA het amptelik verklaar dat hy die sokkerambassadeur van die wêreld is. Hy bied ook sy ondersteuning aan beleide wat die sosiale omstandighede van die armes probeer verbeter; toe hy sy duisendste doel aangeteken het, het hy dit aan die arm kinders van Brasilië opgedra. Deur die loop van sy loopbaan het hy bekend gestaan as "die Koning van Sokker ("O Rei do Futebol"), "die Koning Pelé ("O Rei Pelé") of slegs "die Koning" ("O Rei"). Hy is ook lid van die Amerikaanse Nasionale Sokker Eregalery.

Pelé het op 15-jarige ouderdom vir die Santos-sokkerklub begin speel en reeds met 16 saam met die nasionale span uitgedraf: saam met sy span het hy sy eerste Wêreldbeker op die ouderdom van 17 gewen. Alhoewel hy talle aansoeke van Europese klubs gehad het, was die ekonomiese omstandighede en die destydse Brasiliaanse Sokkerregulasies ten gunste van die Brasiliaanse Santos-sokkerklub en het hy tot 1974 vir hulle gespeel. Pelé het binnevoorspeler, doelskopper en spelskepper gespeel. Sy tegniek en natuurlike atletiese vermoëns is alom geprys; hy was beroemd vir sy uitstekende dribbelwerk en aangee, sy pas, kragtige skoppe en tallose doele.

Hy is die speler met die meeste doele in die geskiedenis van die nasionale Brasiliaanse sokkerspan en is die enigste sokkerspeler wat al deel was van drie spanne wat die Wêreldbeker verower het. Hy het egter nie die 1962-toernooi voltooi nie, as gevolg van 'n besering. FIFA het egter in November 2007 aangekondig dat die medalje tog aan hom toegeken sal word.

Sedert sy aftrede in 1977 is Pelé 'n sokkerambassadeur.


</doc>
<doc id="36280" url="https://af.wikipedia.org/wiki?curid=36280" title="Wesselsbron">
Wesselsbron

Wesselsbron is 'n landboudorp in die noorde van die Vrystaat, in Suid-Afrika. Die dorp is 75 km suid van Bothaville en is tussen Hoopstad en Odendaalsrus geleë.

Wesselsbron is in 1920 gestig en is vernoem na kommandant Cornelis J Wessels wat in bevel was van die Boere se Beleg van Kimberley van 13 Oktober 1899 tot 12 Februarie 1900. Die dorp het in 1936 munisipale status verwerf.

Die distrik is 1 750 km groot. Een van die belangrikste produkte is mielies en die dorp spog met van die grootste graansilo's in die suidelike halfrond. Ander gewasse wat verbou word is koring en grondbone terwyl bees- en skaapboerdery ook belangrik is. Daar is ook baie panne in die distrik.

Slegs basiese onderwys word in Wesselsbron en Monyakeng (die township van Wesselsbron) aangebied.

Hoërskool Sandveld (beide 'n primêre en hoërskool), Hoërskool Iphateleng, Hoërskool Monyakeng.

Laerskool Katoloso, Laerskool Letsibolo, Laerskool Mmabana en Laerskool Tataiso.




</doc>
<doc id="36281" url="https://af.wikipedia.org/wiki?curid=36281" title="Empangeni">
Empangeni

Empangeni (ook bekend as "eMpangeni") is 'n dorp in die ooste van KwaZulu-Natal, Suid-Afrika. Die dorp lê 160 km noord van Durban, en 23 km wes van Richardsbaai op die kus, aan die binneland langs die N2.

Die dorp het in 1851 ontstaan toe die Noorweegse Sendinggenootskap 'n stasie in die vallei van 'n stroompie met die naam Mpamgeni gestig het. Die sendingstasie is later na Eshowe geskuif maar 'n nuwe landdroskantoor is in 1894 op dieselfde plek geopen. Die noordkusspoorlyn het die dorp in 1903 bereik. Die eerste bloekomplantasies is in 1905 deur die staat aangeplant en die eerste suikermeule is in 1913 gebou. Empangeni is eers in 1931 amptelik tot dorpsgebied verklaar.

Empangeni is die kommersiële, nywerheids- en kommunikasiesentrum vir die distrik waar groot hoeveelhede hout en suikerriet verbou word. Die Enseleni-natuurreservaat is 14 km noordoos van die dorp.




</doc>
<doc id="36282" url="https://af.wikipedia.org/wiki?curid=36282" title="Babe Ruth">
Babe Ruth

Babe Ruth (1895 – 1948) was 'n Amerikaanse Hoofliga bofbalspeler van 1914 tot 1935. Ruth is een van die grootste sporthelde in Amerikaanse kultuur en een van die grootste legendes in die geskiedenis van bofbal. Verskeie meningspeilings en ranglyste het hom al as die beste bofbalspeler ooit benoem en sy hoeveelheid boflopies en charismatiese persoonlikheid het hom 'n bekende figuur van die twintigerjare gemaak. Hy was die eerste persoon wat 60 boflopies in een seisoen (1927) geslaan het, 'n rekord wat vir 34 jaar gestaan het, voor dit deur Roger Maris in 1961 gebreek is. 'n Ander rekord was die 714 boflopies wat Ruth gedurende sy hele loopbaan geslaan het - dié is eers in 1974 deur Hank Aaron gebreek.

In 1936 was Ruth een van die eerste vyf spelers wat in die Nasionale Bofbal Eregalery opgeneem is. Die spel se gewildheid het in die 20's ook aansienlik toegeneem, danksy Ruth. Hy was bekend vir sy liefdadigheidswerk, asook sy dikwels roekelose leefstyl. Alhoewel hy meer as 60 jaar gelede oorlede is, is sy naam steeds een van die bekendste in Amerikaanse sport.


</doc>
<doc id="36303" url="https://af.wikipedia.org/wiki?curid=36303" title="Randfontein">
Randfontein

Randfontein is 'n goudmynboudorp in die weste van Gauteng in Suid-Afrika. Die dorp lê tussen Carletonville en Krugersdorp, en is 45 km wes van Johannesburg.

Ná die ontdekking van goud was daar 'n geskarrel na grond in die Witwatersrand en het sir J.B. Robinson die plaas Randfontein in 1886 gekoop. Die dorp is in 1890 op die plaas gestig om die goudmynbedrywighede van die Randfontein Estates-goudmynmaatskappy te bedien. Randfontein was eers deel van Krugersdorp, maar het op 1 Januarie 1929 'n onafhanklike munisipaliteit geword. Die spoorlyn vanaf Krugersdorp het die dorp in 1895 bereik.

Die distrik is 813 km² groot. Behalwe goud en uraan is mielies, groente en suiwelprodukte van ekonomiese belang.





</doc>
<doc id="36306" url="https://af.wikipedia.org/wiki?curid=36306" title="Dronten">
Dronten

Dronten is 'n munisipaliteit en dorp in die Nederlandse provinsie Flevoland. Die munisipale gebied het sowat 40 000 inwoners (2011) en 'n oppervlakte van 424 km². Die munisipaliteit is in 1972 gestig.

Plekke in die munisipale gebied van Dronten:
Biddinghuizen, Dronten (dorp), Ketelhaven, Roggebotsluis en Swifterbant.


</doc>
<doc id="36308" url="https://af.wikipedia.org/wiki?curid=36308" title="OpenStreetMap">
OpenStreetMap

OpenStreetMap (OSM) is 'n "kopielinkse" digitale padkaart wat ontwerp is om deur enigiemand gewysig te kan word. Die kaart word geskep uit data wat opgeneem word deur GPS-ontvangers, lugfoto's en ander gratis bronne. Die kaart kan dan geprojekteer word in 'n geografiese koördinatestelsel, gebruik word vir roete beplanning of gebruik word vir geografiese soektogte.

OpenStreetMap is in 2004 gestig deur Steve Coast. Die drywers vir die projek was die hoë koste van kwaliteit geografiese data in die Verenigde Koninkryk en die beskikbaarheid van akkurate GPS ontvangers.

In 2006 het Yahoo! ingestem dat hulle lugfoto's vir die projek gebruik kan word. Dit het die gemeenskap in staat gestel om die hele Pretoria en groot dele van Johannesburg en Kaapstad te voltooi.

Deelnemers verken nuwe areas en gebruik GPS ontvangers, kameras, persoonlike digitale assistente en / of pen en papier om data bymekaar te maak. Daarna word OSM redigeerings sagteware gebruik om dit by die sentrale databasis te voeg. Hierdie veranderings kan tot 'n week of meer neem voordat dit gepubliseer word in al die verskillende formate.

Die munisipale grense sowel as amptelike plekname volgens die Suid-Afrikaanse Geografiese Nameraad is reeds ingevoer.



</doc>
<doc id="36319" url="https://af.wikipedia.org/wiki?curid=36319" title="Boekhoustelsel">
Boekhoustelsel

'n Boekhoustelsel is 'n stel maatreëls waarvolgens 'n geskiedenis van transaksies opgeteken word. Alhoewel daar nog gebruike is vir 'n enkelinskrywing-boekhoustelsel om boekhoukundige transaksies te dokumenteer, is die hedendaagse standaard 'n dubbelinskrywingstelsel


</doc>
<doc id="36320" url="https://af.wikipedia.org/wiki?curid=36320" title="Dubbelinskrywingstelsel">
Dubbelinskrywingstelsel

Volgens die dualiteitsbeginsel van rekeningkunde word die finansiële toestand van 'n entiteit deur die volgende basiese rekenkundige vergelyking aangedui.

EIENAARSBELANG = BATES - LASTE

Transaksies kan hierdie finansiële toestand verander op verskeie wyses en word opgeteken dmv die dubbelinskrywingstelsel waar transaksies ontleed word in debiete en krediete wat dan moet balanseer. Tradisioneel word bates as debiete aangeteken en laste as krediete met die eienaarsbelang dan om dit te balanseer.

By 'n nuwe besigheid is:

Sou die eienaar nou 'n bedrag beskikbaar stel aan die besigheid bv R2000, word dit volgens die dubbelinskrywingstelsel wat in die grootboeke opgeteken word (en gestaaf moet word deur rekenkundige brondokumente):


Sodoende kry rekening sy eie saldo (verskil tussen sy debiete en krediete), maar die totale krediete en debiete bly in ewewig.

Omdat dit lomp sou wees om vir elke transaksie in 'n besigheid die algemene grootboek rekord weer te gee, word periodieke opsommings van die transaksies saamgestel.

So is 'n proefbalans 'n opsomming van al die rekenings se saldo's wat gebruik word om te verseker dat al die kredietsaldos en die debietsaldos balanseer. 

Die proefbalans word dan verder ontleed om finansiële state in die vorm van 'n balansstaat en inkomstestaat op te stel.


</doc>
<doc id="36321" url="https://af.wikipedia.org/wiki?curid=36321" title="Rekenkundige brondokumente">
Rekenkundige brondokumente

Rekenkundige brondokumente is die basiese dokumente waarin transaksies beheer en opgeteken word, wat verder in die rekenkundige stelsel gebruik word.

Algemene voorbeelde is vir aankope:

en vir verkope:


</doc>
<doc id="36329" url="https://af.wikipedia.org/wiki?curid=36329" title="Randburg">
Randburg

Randburg is 'n groot stad geleë in die noordweste van Johannesburg, Gauteng, Suid-Afrika. 

Die oorspronklike dorp is op 1 Julie 1959 geproklameer. Die oppervlakte van die dorp was 32 km en het bestaan uit 26 voorstede. In 1962 is volle munisipale status toegeken.

Terwyl dit eens op 'n tyd 'n aparte munisipaliteit was, is die stad se openbare administrasie tans deel van die Stad Johannesburg Metropolitaanse Munisipaliteit. Omdat Randburg en sy bure, Sandton, Roodepoort en Johannesburg geweldige groei ondervind het, het die provinsiale regering besluit om die munisipaliteite as een metropolitaanse raad saam te voeg. Gedurende die oorgangstydperk van 1996-2000 was Randburg deel van die Noordelike Metropolitaanse Plaaslike Raad.

Die tipiese inwoner van Randburg is oor die algemeen meer welgesteld as die res van Johannesburg. Die area was as 'n wit woonbuurt geklassifiseer gedurende die Apartheid-era, maar na Apartheid het die omgewing meer multikulturele inwoners gelok, alhoewel die wit Engels- en Afrikaanssprekende inwoners steeds die meerderheid vorm.

Randburg is bekend vir sy oormaat winkelsentrums, insluitende die Brightwater Commons, Crestasentrum, Northgate en die Randburg Square (voorheen bekend as die Sanlam Shopping Centre).

Randburg het baie woonbuurte. Van die groteres is: 

Randburg is nie meer 'n gereguleerde area nie; die inwoners sal die grense as rofweg vanaf die suidelike voorstede van Linden, Northcliff en Cresta, tot in Olivedale en Strijdom Park na die noorde definieer.



</doc>
<doc id="36331" url="https://af.wikipedia.org/wiki?curid=36331" title="Duitse Argitektuurmuseum">
Duitse Argitektuurmuseum

Die Duitse Argitektuurmuseum (Duits: Deutsches Architekturmuseum, afgekort DAM) is 'n sentrum wat die konsepte van argitektuur aan die publiek verduidelik. Die museum is langs die sogenaamde "Museumsufer" ("Museum-oewer") in Frankfurt am Main geleë en een van 'n aantal soortgelyke Duitse instellings wat uitsluitlik aan die boukuns gewy is. Net soos die Argitektuurmuseum van die Tegniese Universiteit van München, die Suidwes-Duitse Argitektuurargief in Karlsruhe en die Argitektuurmuseum van die Tegniese Universiteit van Berlyn staan die DAM in die tradisie van 19de eeuse akademiese eksemplariese versamelings.

Die museum, wat in 1994 ingewy is, het in 'n dubbelhuis-villa in die Frankfurtse stadsdeel Sachsenhausen-Nord ontstaan. Die villa is omgebou en van 'n wit konstruksie van gewapende beton in sy binnedeel voorsien om die museum te kan huisves. In die voormalige tuin is 'n uitstallingsaal opgerig, terwyl die ingangsaal langs die oewer van die Mainrivier gebou is. Die laasgenoemde is 'n argitektoniese byvoeging wat die villa se geskiedkundige karakter ingrypend verander het en steeds omstrede bly. Die argitek, wat vir die ontwerp verantwoordelik was, Oswald Mathias Ungers, het ook die opdrag gekry om die bekende Berlynse Pergamonmuseum om te bou.

Die DAM maak deel uit van Frankfurt se sogenaamde "Museumsmeile" langs Sachsenhausen se Mainoewer wat deur die leier van Frankfurt se Departement van Kultuur, Hilmar Hoffmann, beplan en verwesenlik is.

Nadat die museum in die 1990's steeds minder besoekers gelok het, was daar sprake van 'n inkorting van befondsing en selfs 'n sluiting of verskuiwing na Berlyn. Ten spyte van moeilikhede is die DAM in 2001 gerenoveer en heropen. Die restourasiewerk het met 'n heroriëntering ten opsigte van die museum se funksie en doelwitte gepaard gegaan. Voortaan sou ook uitstallings oor eietydse argitekte hier gehou word, die museum se inligting en aanbiedings sou vir sowel deskundiges asook leke verstaanbaar oorgedra word, vermaak en opwinding sou meer aandag geniet en die museum daarnaas ook tot 'n ontmoetingsplek vir die nywerheidsektor, die sakewêreld en argitekte ontwikkel word.

In die periode tussen 2000 en 2005 het Ingeborg Flagge as direkteur van die DAM gedien. Sy het daarin geslaag om die aantal besoekers te verdriedubbel. Teen die einde van 2005 het sy afgetree. Sedert 1 April 2006 word die museum deur Peter Cachola Schmal bestuur.

Die DAM beskou homself tans nie as 'n museum nie, maar as 'n uitstallingsaal. Die museum beskik nie net oor sy eie permanente versameling nie, maar bied ook steeds wisselende uitstallings aan. Die DAM se sinlike en aantreklike benadering tot argitektuur sluit die hele proses van ontwerp en uitvoering in en vertoon nie net die boukundige eindresultaat nie.

Die kloof tussen argitektuur as estetiese boukuns en argitektuur as 'n onderwerp vir die breë publiek stel 'n besondere uitdaging aan die DAM. Die klassieke kulturele elites oorheers die boukuns ng steeds met hul eie estetiese waardes, tog word opwinding en vermaak by die proses van kulturele steeds belangriker.

As 'n stedelike museum huisves die DAM wisselende uitstallings oor internasionale boukuns, alhoewel dit nie deur die deelstaat Hesse of federale Duitse owerhede befonds word nie. Die Stad Frankfurt dra die koste vir die twee geboue (museum en argief), personeel en lopende uitgawes. Alle uitstallings, publikasies en ander aktiwiteite moet egter deur borge gedra word.

"Jaarliks word meerdere uitstallings deur die DAM georganiseer. Die onderstaande lys noem net enkele belangrike projekte."



</doc>
<doc id="36335" url="https://af.wikipedia.org/wiki?curid=36335" title="Mando Diao">
Mando Diao

Mando Diao is 'n Sweedse musiekgroep uit Borlänge, wat egter reeds vir die grootste deel van hul musikale loopbaan in Stockholm gebaseer is. Alhoewel die groep Sweeds van oorsprong is, is hul lirieke uitsluitlik in Engels. Die groep is sedert 1995 aktief, maar het eers in 1999 onder die huidige naam 'n ernstige musikale loopbaan ingeslaan. Die groep se musiek word gekenmerk deur moderne kitaarriwwe en melodieë wat sterk op die styl van die laat sestiger- en vroeë sewentigerjare gebaseer is, asook deur die kenmerkende heesstemme van die twee voorsangers. Hul musiek bevat duidelike invloede uit die moderne indie- en motorhuis-rock-bewegings, asook tot geringer mates uit blues en ruk-en-rol.

Mando Diao se sukses het vinnig verskyn en gegroei: in die Europese laatsomer van 2004 het hulle nog in klein klubs opgetree; teen 2006 tree hulle reeds in stadions op en behartig hulle hoofoptredes by die groot musiekfeeste. Ter gedeeltelike oorsaak hiervan is die groep se voering van geweldig vele musiektoere wat dit vir aanhangers moontlik gemaak het om die groep ten minste al vyf of ses keer by regstreekse optredes gesien te gehad het.

Teen die aanvang van 2009 het die groep hul op hul MySpace-bladsy hul invloede as volg gelys: John Lennon, Mohammed Ali, Pugh Rogerfeldt, Otis Redding, Nina Simone, Chet Baker, Sex Pistols, Diego Maradona, Paul McCartney, Wu-Tang Clan, Tony Montana, Roky Erickson, Bob Dylan, Dolly Parton, Elvis Presley, The Clash, Tupac Shakur, The Kinks, Hound Dog Taylor, The Jam, August Strindberg, George Harrison, The Latin Kings, Édith Piaf, The Four Tops, Oasis, Missy Elliott, Leonard Cohen, John Fogerty, Ringo Starr, Phil Spector, Joy Division, en Marvin Gaye. Die groep is veral gewild in Swede, Duitsland en Japan.

Die oorspronklike groep, wat "Butler" geheet het, is in 1995 begin met Björn Dixgård en Daniel Haglund as lede. Groepslede het hulle by die groep aangesluit en dit verlaat, en dit was die groepslede wat in 1999 teenwoordig was wat besluit het om met erns hul betrokkenheid by die groep uit te brei. Björn Dixgård en Gustaf Norén het ses maande lank in 'n somerwoning liedjies gekomponeer. Hul oorspronklike bron van inspirasie was die Beatles, en dit was juis 'n aandlange gesprek oor die Beatles tussen Dixgård en Norén wat laasgenoemde laat besluit het om aanvanklik die groep by te tree. Die twee het hul groep na "Mando Diao" herdoop. Volgens die groep het hierdie naam geen betekenis nie, en het dit bloot aan lid Dixgård in 'n droom verskyn, waar 'n man hierdie twee woorde aan hom skree. Op hierdie datum het die nuwe groep se besetting as volg daar uitgesien: die twee voorlede het die voorsang en hoof- en ritmiese kitaar behartig, Daniel Haglund op sintetiese klavier, Samuel Giers op tromme, en Carl-Johan Fogelklou op baskitaar. Daniel Haglund het die groep in 2004 verlaat, en sy vakante posisie as sintetiese pianis is deur Mats Björke gevul.

Sedert 1999 het die band deur die hele Swede getoer en in klubs en kroeë opgetree, en op hierdie manier het hulle 'n klein aanhangerbasis begin opbou. In 2000 ontdek Tommy Gärdh van MTV (wat ook uit Borlänge kom) die groep, en organiseer hy hulle 'n platekontrak met EMI en neem hy die bestuur van die groep oor.

Mando Diao het reeds vyf vollengteateljeealbums asook vyf EPs vrygestel. Vrygestelde EPs sluit in "Motown Blood" (2002), "Sheepdog" (2003), "Paralyzed" (VSA-weergawe, 2004), "Clean Town" (Japannese weergawe, 2004), en "Paralyzed" (2005). Die vollengtealbums heet "Bring 'em In" (2002), "Hurricane Bar" (2004), "Ode to Ochrasy" (2006), "Never Seen the Light of Day" (2007), en "Give Me Fire" (2009). 

In September 2002 stel Mando Diao hul debuutalbum "Bring 'em In" vry, wat deurgaans positiewe kritiek gelok het en wat, soos hul eerste enkelspeler "Sheepdog", 'n groot nasionale sukses was. Treffende kitaarriwwe, melodieë in die styl van die 1960's en 1970's, en die kenmerkende stemme van die twee voorsangers het musiekaanhangers begeester. Die opneemtegniek van die voorsang is eenders aan dié van The Strokes

In samehang met die groep se kommersiële deurbraak met "Bring 'em In", het hulle met ander plaaslike groepe soos The Hellacopters en Kent op musiektoere deur Swede en die Skandinawiese buiteland gegaan. In 2003 gebruik die selfoonoperateur E-Plus die liedjie "Lady" in een van hul advertensies, wat tot die internasionale deurbraak van die groep in daardie jaar bygedra het. In 2004 is "Bring 'em In" as gevolg van gewildheid ook in Duitsland vrygestel.

Mando Diao het veral bekendheid in Duitsland verwerf, en hul tweede ateljeealbum, getiteld "Hurricane Bar", 22 September 2004 in Swede en op 24 Januarie 2005 in Duitsland vrygestel is, het spoedig op die Top-30-albumranglys van Duitsland verskyn. As gevolg van hierdie sukses het die groep in 2004 - 2005 'n musiektoer deur Duitsland gevoer, waar hulle by verskeie musiekfeeste opgetree het, insluitende by: Hurricane, Southside, Rock am Ring, Rock im Park, MTV Campus Invasion, Taubertal Openair, en die Eins Live Königstreffen.

Die album voer die ruk-en-rol-styl van "Bring 'em In" voort, hierdie keer met 'n meer volwasse stemming. In vergelyking is "Hurricane Bar" met sy egaliger kitaarriwwe minder energiek as "Bring 'em In". Die boodskap van "Hurricane Bar" word minder direk as dié van sy voorganger oorgedra; lirieke behou hulle en, begelei deur die minder verrukte kitaarmelodieë, word dit deurgaans ontbloot, met minder herhaling.

Die plaat word in die motorhuis-rock-genre geklassifiseer en is deur Mute Records uitgegee. Die album het 'n gradering van drie-en-'n-half sterre van "Allmusic" ontvang en "Rolling Stone" gee dit drie sterre.

"Ode to Ochrasy" is die groep se derde vrygestelde ateljeealbum en is op 24 Augustus 2006 vrygestel. Voorafgegaan deur die vrystelling van die enkelspeler "Long Before Rock ’n’ Roll" is die album deur vele druk- en internetpers geprys en as bo-gemiddeld en selfs as die beste Sweedse album ooit bestempel. In Duitsland het die album ook die derde plek op die albumranglyste behaal.

Die tweede snit op die album, "Killer Kaczynski", bevat blaasinstrumentondersteuning van die Sweedse jazzkunstenaars Goran Kajfes en Per "Ruskträsk" Johansson.

Die vierde ateljeealbum is "Never Seen the Light of Day" getiteld en het op 26 Oktober 2007 op die rakke verskyn. Alhoewel die groep in die vorige twee albums hul styl aangepas het, het hulle kritici verras met die drastiese stylverandering in "Never Seen the Light of Day". Akoestiese kitare verplaas in hierdie album die voorhene dominering van die elektriese kitaar, en bykans alle snitte word deur 'n viool begelei. Die veranderinge sorg vir 'n sagter klank en trek in twyfel die groep se tradisionele definisie as 'n ruk-en-rol-groep. Ten spyte van hierdie beduidende genrewisseling, het die groep ander kenmerkende elemente behou, soos byvoorbeeld die karaktervolle stem van Björn Dixgårds. Die tweestemmige koorgedeeltes op "Misty Mountains" herinner ook sterk aan die groep se musiekstyl op die vorige albums.

Die eerste snit op die album, wat "If I Don't Live Today, Then I Might Be Here Tomorrow" heet, is slegs twee minute lank en word deur 'n deurdurende viool- en kitaarmelodie ingelei. Die gees van die album bou voort op die styl van die tweede en albumgetitelde snit, wat met die groep se moderne kitaar- en melodieë en Dixgård se kenmerkende stem voorgestel word. Anders as in vorige albums kom "la la"-kore meer voor, en word veral in die snit "Gold" waargeneem. "One Blood" begin met die dramatiese stemming van 'n rillerrolprent, en eindig met die woedende geskreeu van die voorsangers — 'n kenmerkende eienskap van die tradisionele Mando Diao. Ter afsluiting verskyn die akoestiese snit "Dalarna", waarin 'n sagte vrouestem "la da da dum dej dum dej" in verskillende tone sing, en wat met bykans agt minute ongewoon langdurig is.

Give Me Fire is die vyfde ateljeealbum en is op 13 Februarie 2009 vrygestel. Die album is deur Salla Salazar van die hiphopgroep The Latin Kings, en sy broer Masse, geproduseer. Die album bevat danselemente met 'n sterke fokus op tromme, bas en perkussie. Die finale meng van die album is in Los Angeles voltooi. Die album het die nommer-een-plek op die Switserse, Oostenrykse en Duitse albumtrefferlyste behaal, terwyl dit nommer-twee in Swede bereik het, na Bruce Springsteen se "Working on a Dream". Die eerste enkelspeler, getiteld "Dance With Somebody", is op 9 Januarie 2009 vrygestel.

Mando Diao se eerste musiek-DVD is in 2006 onder die titel "Down in the Past" vrygestel. Die DVD dokumenteer die tyd sedert die ontstaan van die groep en hul aktiwiteite tot 2006. Hierdie dokumentêr, deur regisseur Håkan Schüler saamgestel, word begelei deur talryke skaarse videoknipsels van regstreekse uitvoerings, musiektoere, konserte, onderhoude, opnames agter die skerms, asook deur musiekvideo's van elf vrygestelde snitte.

Die DVD se beeld is in volbeeld (met 'n verhouding van 4:3) en die klankformaat is Dolby Digital 5.1. Die voertaal is deurgaans Engels, met Duitse ondertitels. Die DVD loop vir 124 minute, en het 'n ouderdomsbeperking van ses jare.

Die groep het die hoofoptrede behartig by die Live Earth-konsert in Hamburg in Julie 2007 asook by Open Flair-konsert in Augustus 2007.





</doc>
<doc id="36341" url="https://af.wikipedia.org/wiki?curid=36341" title="Mont Royal">
Mont Royal

Die berg Mont Royal (Engels: Mount Royal, letterlik "Koninklike Berg") is die bekendste baken van Montreal met 'n hoogte van 233 meter en ook die stad se naamgewer. Dit is die hoogste punt in Montreal wat net noord van die middestad verrys en die stadshorison oorheers.

Mont Royal maak deel uit van 'n reeks van nege sogenaamde Montérégie-heuwels (Frans: "Collines montérégiennes") wat in die suidooste van Quebec, tussen die Laurentynse Berge en die Appalagge-berge, geleë is en vanuit Montreal oor 'n afstand van sowat negentig kilometer tot in die geweste Montérégie en Estrie strek. Die heuwelreeks se naam is afgelei van die Latynse "Mons Regius".

Mont Royal is die hoogste punt van Montreal-eiland ("Île de Montréal") en behels altesaam drie pieke: Die Colline de la Croix (die eintlike Mont Royal, 233 meter), die Colline d'Outremont (of Mont Murray, 211 meter) en die Colline de Westmount (201 meter). Mont Royal is geen uitgedoofde vulkaan nie, maar is nogtans deur magma gevorm. Volgens 'n stedelike verordening uit die 1970's is die hoogte van nuwe geboue in Montreal tot maksimaal 233 meter beperk.


</doc>
<doc id="36342" url="https://af.wikipedia.org/wiki?curid=36342" title="Dwangvermoë">
Dwangvermoë

Dwangvermoë is die maatstaf van hoe sterk 'n toegepaste magnetiese veld moet wees om die magnetisme van 'n materiaal na nul te verminder (nadat die materiaal magneties versadig was). 

Dwangvermoë word gemeet in ampere/meter en word aangedui met HC. Dit kan teoreties bepaal word deur middel van 'n histereselus.

Permanente magnete, soos dié wat in rekenaarhardeskywe aangetref word, het 'n groot dwangvermoë. Nie-permanente magnete het 'n lae dwangvermoë en word gebruik in mikrogolfoonde en transformators.


</doc>
<doc id="36344" url="https://af.wikipedia.org/wiki?curid=36344" title="Perm">
Perm

Perm (Russies: Пермь; Komi: Перым, "Perim") is ’n stad in Rusland en die hoofstad van die federale deelgebied Perm-krai. Die bevolking in 2014 was 1 026 477. Die stad is geleë aan die oewers van die Kama-rivier in die Europese deel van Rusland naby die Oeralgebergte.

Die stad se naam is in 1940 na Molotof verander, maar in 1957 terugverander na Perm.





</doc>
<doc id="36347" url="https://af.wikipedia.org/wiki?curid=36347" title="Ouessant">
Ouessant

Ouessant (Bretons "Enes Eusa" of "Eusa", Engels "Ushant") is 'n Franse eiland aan die Bretonse kus. In administratiewe opsig vorm Ouessant sowel 'n munisipaliteit asook 'n kanton wat net hierdie munisipaliteit behels. Die eiland maak deel uit van die gewes Bretagne, die département Finistère en die arrondissement Brest. Lampaul (Bretons "Lambaol") is die grootste nedersetting op die eiland en sy administratiewe sentrum. Die munisipaliteit behels daarnaas 92 gehugte. In 2009 het die eiland 'n bevolking van 863 gehad.

Ouessant is die sewende grootste eiland van Frankryk met 'n oppervlakte van 15,58 vierkante kilometer, 'n lengte van agt kilometer en 'n breedte van vier kilometer. Rondom Ouessant is daar 'n aantal kleiner eilande, waaronder Keller-eiland in die noorde. Met sy ligging sowat twintig kilometer wes van die kus van die département Finistère vorm Ouessant die mees westelike punt van Frankryk, die uiterste westelike eindpunt van die Engelse Kanaal (en sy suidelike toegangspunt) asook die mees noordelike eindpunt van die Iroise-seegebied. Die vuurtoring "Phare du Créac'h" is die eerste lig wat seevaarders raaksien nadat hulle die Golf van Biskaje deurkruis het.

Soos die oorgrote meerderheid van Bretonse eilande bestaan Ouessant in geologiese opsig uit granietgesteente. Die steil, rotsagtige kus rys in die weste tot 'n maksimale hoogte van 61 meter - die hoogste punt op die eiland. Die eiland se vorm lyk op dié van 'n kreefpoot - die westelike gedeelte vertak in twee landtonge, Pern in die noorde en Porz Doun in die suide, wat die Lampaul-baai omsluit. In die ooste vorm Stiff-baai die enigste natuurlike toegangspunt na die eiland. Arland-hawe is die derde en kleinste van Ouessant se baaie en hawens.

Die seestraat van Fromveur skei Ouessant van die Molène-eilandgroep. 'n Ondersese breuk met 'n diepte van 60 meter veroorsaak hier 'n sterk seestroom wat 'n snelheid van agt tot tien knope per uur kan bereik, en Ouessant was vroeër 'n gevreesde eiland onder seemans. Vandag word skepe deur talle vuurtorings beskerm. 


</doc>
<doc id="36350" url="https://af.wikipedia.org/wiki?curid=36350" title="Dortmund">
Dortmund

Dortmund (Nederduits "Düörpm") is 'n stad in die Wes-Duitse deelstaat Noordryn-Wesfale, met 'n bevolking van 572 087 in 2012. Dortmund is die belangrikste sentrum vir handel, vervoer en nywerhede in Wesfale en die grootste stad van hierdie streek en die Ruhrgebied.

Historici neem aan dat Dortmund sy oorsprong in 'n Karolingiese rykshof gehad het. Dit het later tot 'n beduidende Ryks- en Hansestad ontwikkel en was dekades lank een van die vernaamste sentra van steenkoolontginning, staalvervaardiging en bierproduksie. In die laat 20ste eeu was Dortmund aan groot strukturele veranderings en aanpassings onderhewig, en sy huidige ekonomie word deur assuransie- en handelmaatskappye oorheers. Nuwe nywerhede en ondernemings spits hulle veral op logistiek en informasietegnologie toe. Desondanks het die stad nog een van die hoogste werkloosheidsyfers in Wes-Duitsland.

Die bekendste bakens van Dortmund is die Reinoldikerk, die voormalige hoofkwartier van die "Union"-brouery (met 'n reuse-letter "U" op sy dak, die sogenaamde "Dortmunder U") en die Floriantoring. Sokkergeesdriftiges verbind die naam Dortmund veral met die sokkerklub Borussia Dortmund.

Dortmund is in die suidweste van die "Westfälische Bucht" geleë - 'n plat landskap wat as suidelike uitloper van die Noord-Duitse Laagvlakte aan die heuwel- en berglande van Sentraal-Duitsland grens. Suid van die stad rys die uitlopers van die Sauerland en die Ardey-gebergte, met die Dortmunder Rücken in die ooste van die stad as sy mees noordelike bergspits. Die Werl-Unnaer Börde sluit aan hierdie bergreekse aan, terwyl die stadsgebied in die noorde deur die Lippe-vallei en die heuwelreeks Lipper Höhen in die Suidmünsterland begrens word.

Die landskap wes van Dortmund word deur die Ruhrgebied oorheers; Dortmund is in die oostelike, Wesfaliese gedeelte van hierdie nywerheidsgebied geleë. Alhoewel Dortmund die grootste stad in hierdie gebied en een van sy beduidendste sentra is, behoort dit in geografiese opsig eerder tot sy noordoostelike randgebied.

Die stadskern van Dortmund is op die grens tussen die noordelike plat en die suidelike heuwellandskap, die sogenaamde Wesfaliese Hellweg, geleë. Die stadsgebied strek derhalwe tot in die landskappe Hellwegbörden en Westenhellweg. Aangesien ook die boloop van die Emscher-rivier deur Dortmund vloei, maak die stad daarnaas deel uit van Emscherland, 'n landskap in die noorde. Die suidelike stadsgrens word deur die middelloop van die Ruhrrivier gevorm. Die Dortmundse stadhawe is die beginpunt van die Dortmund-Eems-kanaal, wat in noordelike rigting loop.

Met 'n oppervlakte van 280,71 vierkante kilometer is Dortmund die 19de grootste munisipaliteit in Duitsland en die 9de grootste van alle stede met meer as 100 000 inwoners. In die deelstaat Noordryn-Wesfale is Dortmund volgens sy oppervlakte die vierde grootste munisipaliteit na Keulen, Münster en Schmallenberg.

Dortmund het 'n gemeenskaplike grens met die administratiewe distrik Recklinghausen, wat oor 'n afstand van 21 kilometer loop, met Castrop-Rauxel in die weste en Waltrop in die noordweste. Vanuit die noorde tot by die suidooste loop - oor 'n afstand van 76 kilometer - 'n gemeenskaplike grens met die distrik Unna en stede soos Lünen in die noorde, Kamen in die noordooste, Unna in die ooste en die dorp Holzwickede en die stad Schwerte in die suidooste. In die suide grens Dortmund oor 'n afstand van twee kilometer aan die stad Hagen. In die suidweste grens Dortmund oor 'n afstand van 17 kilometer aan die Ennepe-Ruhr-distrik met stede soos Herdecke en Witten. Wes van Dortmund lê Bochum, die gemeenskaplike grens loop oor 'n afstand van tien kilometer. Dortmund se stadsgrens loop sodoende oor 'n totale afstand van 126 kilometer.

Dortmund maak in historiese opsig deel uit van Wesfale en is tans in die deelstaat Noordryn-Wesfale geleë. Die stad is selfregerend (dit wil sê dit maak nie deel uit van 'n "Kreis" of administratiewe distrik nie) en lê in die administratiewe gewes Arnsberg. Die stad is 'n lid van gewestelike verbonde soos die "Landschaftsverband Westfalen-Lippe", die "Regionalverband Ruhr", die "Ruhrverband", die "Verkehrsverbund Rhein-Ruhr", die "Emschergenossenschaft" en die "Lippeverband". As een van die beduidendste stede in Noordryn-Wesfale maak Dortmund deel uit van die Europese Metropolitaanse Gebied Ryn-Ruhr ("Metropolregion Rhein-Ruhr").

In administratiewe opsig word Dortmund in twaalf stadsdele of distrikte verdeel waarvan drie ("Innenstadt-West", "Innenstadt-Nord" en "Innenstadt-Ost") in die binnestad geleë is. Rondom hierdie distrikte in die stadskern lê 'n bykomende nege distrikte, kloksgewys vanuit die noorde: Eving, Scharnhorst, Brackel, Aplerbeck, Hörde, Hombruch, Lütgendortmund, Huckarde en Mengede. In elkeen van hierdie distrikte word distriksrade met afgevaardigdes in munisipale verkiesings bepaal. Die distriksburgemeesters word deur die distriksrade verkies.

Dortmund word vir statistieke doeleindes verder verdeel in 62 statistieke distrikte en 170 statistieke subdistrikte. Buite die binnestad kom hierdie subdistrikte dikwels met voormalige munisipaliteite ooreen wat by Dortmund ingelyf is. Naas hierdie amptelike verdeling is daar ook stadsbuurte en kwartiere.

Dortmund is net soos die res van Duitsland in die gematigde klimaatsone geleë. Die stad word by die Noordwes-Duitse klimaatstreek gereken en lê sodoende in die oorgangsgebied tussen Atlantiese see- en kontinentale klimaat. Kenmerkend vir hierdie gebied is milde winters en relatief koel somers. Die gemiddelde jaarlikse temperatuur beloop tussen 9 en 10 °C, die gemiddelde jaarlikse neerslae beloop 750 millimeter.

Die heersende windrigting in die stadsgebied is suidwes. Reënval is min of meer gelykmatig oor die vier seisoene versprei. Die winters word deur langdurige reën gekenmerk, terwyl kortstondige, maar hewige reënbuie veral in die somer voorkom. Julie is die natste maand met reënvalle van tussen 80 en 90 millimeter, terwyl 'n minimum van tussen 40 en 50 millimeter gewoonlik in Februarie aangeteken word.

Jaarlikse temperatuurskommelinge is minder as 20 °C; in Januarie kan die kwik tot tussen -6 en +11 °C daal, terwyl Augustus met temperature tussen 10 en 35 °C die warmste maand van die jaar is. Die stadsgebied toon die tipiese mikroklimatiese kenmerke van digbevolkte gebiede waar temperature in bepaalde stadsdele dikwels hoër as in die res van die stad.


</doc>
<doc id="36351" url="https://af.wikipedia.org/wiki?curid=36351" title="Diane Victor">
Diane Victor

Diane Victor (gebore 1964 in Witbank, Suid-Afrika) is een van die jonger generasie Suid-Afrikaanse kunstenaars wat internasionaal opgang maak. Victor het 'n BA (Skone Kunste) graad aan die Universiteit van die Witwatersrand in 1986 verwerf.

Victor is 'n kunstenaar wat tot die Goodman Galery geaffilieer is.

Victor was in 2008 die feeskunstenaar by die Aardklop kunstefees in Potchefstroom.
Sy was daarna weer feeskunstenaar in 2011 by Innibos in Nelspruit en in 2013 die feeskunstenaar op die KKNK in Oudtshoorn met die uitstalling "No Country for old women".



</doc>
<doc id="36353" url="https://af.wikipedia.org/wiki?curid=36353" title="Conrad Botes">
Conrad Botes

Conrad Botes (gebore 1969 in Ladismith, Wes-Kaap, Suid-Afrika) is een van die jonger Suid-Afrikaanse kunstenaars wat veral bekend is vir sy satiriese kommentaar op veral geloof en politiek en die werk wat hy aan Bitterkomix saam met Anton Kannemeyer gedoen het. Hy het 'n MA-graad (Skone Kunste) aan die Universiteit van Stellenbosch in 1997 verwerf asook 'n diploma in tweede fase illustrasie van die Koninklijke Akademie voor Beeldende Kunsten, Den Haag, Nederland (1994).

Botes is 'n kunstenaar wat tot die Michael Stevenson Galery behoort.




</doc>
<doc id="36367" url="https://af.wikipedia.org/wiki?curid=36367" title="TOMOS">
TOMOS

TOMOS (kort vir "TÔvarna MÔtornih koles Sezana") is 'n Sloweense maatskappy wat bromfietse en motorfietse vervaardig.


</doc>
<doc id="36370" url="https://af.wikipedia.org/wiki?curid=36370" title="Borlänge">
Borlänge

Borlänge is 'n stad in die historiese Sweedse provinsie ("landskap") Dalarna en die administratiewe setel van die gelyknamige munisipaliteit in die huidige provinsie Dalarnas län. Borlänge het eers in 1944 stadstatus gekry en het vandag 'n bevolking van sowat 41 700 mense.

Borlänge is 'n belangrike nywerheidstad en spoorwegsentrum met sy eie opstelterrein. Die stad is ook die setel van "Trafikverket", Swede se nasionale padbestuur- en spoorwegadministrasie. Ander belangrike werkgewers is ondernemings soos die metaalverwerker "SSAB" en die papiervervaardiger "Stora Enso Kvarnseden Mill". Die Dala-streeklughawe is suid van Borlänge geleë.


</doc>
<doc id="36371" url="https://af.wikipedia.org/wiki?curid=36371" title="Smeermiddel">
Smeermiddel

'n Smeermiddel is 'n stof (dikwels 'n vloeistof) wat tussen twee bewegende oppervlakke ingevoer word om die wrywing tussen hulle te verminder en sodoende die doeltreffenheid te verbeter en verwering te verminder. Smeermiddels het ook 'n verdere funksie in dat hulle vreemde partikels verwyder. Petroleum gebaseerde smeermiddels soos petroleumjellie is geneig om petroleum afgeleide produkte soos rubber en plastiek aan te val; watergebaseerde smeermiddels sal polêre stowwe oplos en silikongebaseerde smeermiddels sal silikonrubbers afbreek dus is die keuse van die regte soort smeermiddel vir elke toepassing belangrik.

'n Smeermiddel moet gewoonlik vervang word as dit vol partikels is of die molekules daarin afgebreek het as gevolg van blootstelling aan hitte. Een van die mees bekende toepassings van is motorolie wat gebruik word om die bewegende dele van 'n binnebrandenjin in motors en ander toerusting te beskerm. Tipies bestaan hierdie smeermiddels uit 'n 90% basisolie (gewoonlik 'n petroleumfraksie wat minerale olies genoem word en minder as 10% bymiddels. Plantolies of sintetiese olies soos gehidrogeneerde poli-olefiene, esters, silikoon, fluorokoolstowwe en vele ander stowwe word soms ook as basisolies gebruik. Bymiddels het verskillende funksies soos om wrywing en verwering te verminder, die viskositeit te verhoog, die viskositeitsindeks te verbeter, weerstand teen korrosie en oksidasie te verhoog, om die veroudering van die olie of kontaminasie daarvan teen te werk ensovoorts.


</doc>
<doc id="36372" url="https://af.wikipedia.org/wiki?curid=36372" title="Balfour, Mpumalanga">
Balfour, Mpumalanga

Balfour (voorheen: McHattiesburg) is 'n klein landbou- en steenkoolmynboudorp in Mpumalanga, Suid-Afrika. Die eerste erwe is op 16 Februarie 1898 verkoop en die dorp is eers genoem na Frederick McHattie. In 1905 het die Britse Eerste Minister Arthur Balfour die dorp besoek waarna die dorp se naam verander is na Balfour.

Die distrik is 2 400 km groot en het in 1962 van Heidelberg afgestig. Die belangrikste gewas wat verbou word is mielies. Die Springfield Colleries-steenkoolmyn is 20 km suidwes van die dorp.




</doc>
<doc id="36374" url="https://af.wikipedia.org/wiki?curid=36374" title="Max Weber">
Max Weber

Maximilian Weber (1864 – 1920) was 'n Duitse ekonoom, geskiedkundige, regsgeleerde en sosioloog. Hy was die stigter en medestigter van 'n aantal nuwe akademiese dissiplines, waaronder die moderne bestudering van sosiologie en bestuurskunde. Hy was 'n veeltalige wat in sy leeftyd vier vreemde tale bemeester het. Hy het ook 'n godsdiensakademikus geword en skrywes oor die antieke gelowe van Indië, China en Judaïsme geproduseer. Hy het sy loopbaan by die Universiteit van Berlyn begin en later ook by die universiteite van Freiburg, Heidelberg en München gewerk.

Weber se groter werke het die rasionalisering van die sosiologie van geloof, politiek, bestuurskunde en gedrag behandel. Sy bekendste werk is die opstel "Die protestantische Ethik und der Geist des Kapitalismus" ("Die Protestantse Etiek en die Gees van Kapitalisme"), waarmee hy sy werk in geloof begin het. In dié skrywe beweer Weber dat geloof een van die nie-eksklusiewe redes is vir die verskillende maniere waarop die kulture van die Weste en die Ooste ontwikkel het. Hy het ook beklemtoon dat die spesifieke karaktereienskappe van asketiese Protestantisme die ontwikkeling van kapitalisme, burokrasie en die rasionaal-wettige stand in die Weste beïnvloed het. Sommige het Weber se werk gebruik vir hul argument dat menslike instelling nie deur onvermybare materialisme gevorm word nie (soos deur Marx aangevoer), maar deur godsdienstige ideale en idees wat nie tot 'n materiële verband afgebreek kon word nie. In 'n ander belangrike werk, "Politik als Beruf" ("Politiek as beroep"), het Weber die staat as 'n entiteit definieer wat aanspraak maak op 'n monopolie op die wettige gebruik van geweld: 'n definisie wat later die kern sou vorm in studies oor moderne Westerse politieke wetenskap. Daar word soms na hierdie bekende werke verwys as die "Weber-tesis".

Weber was die eerste persoon wat die verskeie diverse aspekte van sosiale gesag herken het, insluitende die charismatiese, tradisionele en wettige vorms van gesag. Sy werk rakende burokrasie het gemeld dat hierdie instellings op wetlike gesag gebaseer is. Volgens hom het 'n burokrasie dus die effekte van "personalisme" in organisasies versag.


</doc>
<doc id="36381" url="https://af.wikipedia.org/wiki?curid=36381" title="John Locke">
John Locke

John Locke FRS (1632 - 1704) was 'n Engelse filosoof. Hy word beskou as die eerste Britse empirikus, maar was ook 'n belangrike figuur in die teorie van die sosiale kontrak. Sy idees het enorme invloed op die ontwikkeling van kennisleer (of epistemologie) en politieke filosofie gehad en hy word wyd beskou as die invloedrykste klassieke republikein, denker van die Verligting en bydraer tot liberale teorie. Sy skrywes het Voltaire en Rousseau beïnvloed, asook denkers van die Skotse Verligting en Amerikaanse revolusionêre. Hierdie invloed word in die Amerikaanse Onafhanklikheidsverklaring weerspieël.

Danksy sy politieke seining het hy gevrees dat hy gearresteer kan word en vlug dus in 1675 vlug na Frankryk. Hier woon hy vir vier jaar, meestens in Montpellier, maar ook in Parys. Daar onmoet hy baie Franse intellektuelle, veral protestantse denkers in die suide van die land. In 1679 keer hy terug na Engeland. In 1683 was hy alweer bang vir arrestasie en vertrek weer na die buiteland, die keer na Holland. In 1669 word Willem III, Prins van Oranje en sy vrou Maria II koning en koningin van Engeland. In dieselfde jaar keer Locke terug na Engeland.
Locke se teorie van die verstand word dikwels aangehaal as die oorsprong vir moderne opvattings rakende identiteit en "die self" en speel 'n prominente rol in die werke van latere filosowe soos David Hume, Jean-Jacques Rousseau and Immanuel Kant. Locke was die eerste filosoof wat die "self" gedefinieer het deur 'n opeenvolging van "bewussyn". Hy het ook veronderstel dat die verstand 'n ""tabula rasa"" of "skoon lei" is: in teenstelling met die Cartesiaanse en Christelike filosofie het Locke volgehou dat mense sonder ingebore idees die wêreld binnekom.


</doc>
<doc id="36383" url="https://af.wikipedia.org/wiki?curid=36383" title="Henry David Thoreau">
Henry David Thoreau

Henry David Thoreau (1817 - 1862) was 'n Amerikaanse skrywer en filosoof. Hy is veral bekend vir sy boek, "Walden", waarin hy peins oor 'n eenvoudige lewe in 'n natuurlike omgewing, asook sy opstel "Civil Disobedience" ("Burgerlike ongehoorsaamheid"), waarin hy 'n argument stel vir individuele weerstand teen staatsregering ten tye van morele opposisie van 'n onregverdige staat.

Thoreau se boeke, artikels, opstelle, joernale en gedigte tel saam meer as 20 volumes. Tussen sy blywende bydraes was sy skrywes oor natuurgeskiedenis, waarin hy die metodiek en vindings van ekologie voorsien het, en omgewingsgeskiedenis; beide vorms van moderne omgewingskunde.

Hy was sy lewe lank ten gunste van die afskaffing van slawerny en het lesings gegee wat die wette rakende voortvlugtende slawe aangeval het. Hy het die skrywes van Wendell Phillips geprys en ander ondersteuners van die afskaffing van slawerny, soos John Brown, verdedig. Thoreau se filosofie van burgerlike ongehoorsaamheid het die politieke denke en dade van latere figure soos Leo Tolstoi, Mahatma Gandhi en Martin Luther King jr. beïnvloed.

Daar word soms na Thoreau verwys as 'n individualistiese anargis en 'n inspirasie vir ander anargiste. Alhoewel sy skrywes die "verbetering", liewer as "afskaffing" van regering aanbeveel, mik die genoemde verbeterings na regeringloosheid: "Die beste regering is een wat geensins regeer nie en wanneer mense daarop voorbereid is, sal dit die soort regering wees wat hulle sal hê".


</doc>
<doc id="36386" url="https://af.wikipedia.org/wiki?curid=36386" title="Unie van Utrecht">
Unie van Utrecht

Die Unie van Utrecht is 'n ooreenkoms wat onderteken is op 23 Januarie 1579 tussen 'n aantal Nederlandse geweste. Die hoofsaak van die ooreenkoms was dat die lede hulle sou beywer om die Spanjaarde uit hulle grondgebied te verdryf. Daarnaas is 'n aantal staatkundige sake ook gereël op die gebiede van byvoorbeeld verdediging, belastings en godsdiens. Hierdie ooreenkoms sou ook gesien kon word as 'n eerste weergawe van 'n latere grondwet. Omdat hierdie unie 'n aanvulling was van die 'Gererale Unie' van 1576 (die Bevrediging van Gent, word ook gepraat die Nadere Unie.

Die oorspronklike geweste wat die ooreenkoms onderteken het, was Holland, Zeeland, Utrecht, Gelre en die Groningse Ommelanden. Later daardie jaar het die geweste Overijssel, Landschap Drenthe en Heerlijkheid Friesland en die stede Groningen, Venlo, Antwerpen, Breda, Brussel, Brugge, Lier, Ieper, Doornik en Valencijn ook by die Unie aangesluit. Die Brabantse stede 's-Hertogenbosch en Leuven het nie by die Unie van Utrecht aangesluit nie, omdat hulle nog in Spaanse hande was.

Die Unie van Utrecht is onderteken in die kappitelsaal van die Dom van Utrecht, tans die aula van die Universiteit Utrecht.

Die Unie van Utrecht word deur baie gesien as die begin van Nederlande as een nasie. Dit klop nie heeltemal nie. Daar kan wel gesê word dat die Unie van Utrecht die grondslag gelê het vir die Republiek der Zeven Verenigde Nederlanden wat enkele jare later gevorm sou word, maar hierdie sewe staatjies-in-'n-staat het eers 'n eenheidsstaat geword in die tyd van die Bataafse Republiek twee eeue later.

Die Unie van Utrecht was 'n verbond van die Noordelike Nederlande binne die Pacificatie van Gent, as reaksie op die Unie van Atrecht wat enkele weke vantevore gevorm is.

Deur die Unie van Utrecht is onder andere die volgende ooreengekom:

Die teks van die verdrag van die Unie van Utrecht is beskikbaar. (In 16de-eeuse Nederlands).


</doc>
<doc id="36388" url="https://af.wikipedia.org/wiki?curid=36388" title="Wisselkoers">
Wisselkoers

Wisselkoers is die finansiële term wat gebruik word om die hoeveelheid waarde wat 'n geldeenheid van 'n spesifieke land het met die geldwaarde van 'n ander land te vergelyk. 'n Voorbeeld van 'n wisselkoerspaar is die Suid-Afrikaanse rand (ZAR, simbool: R), en die Amerikaanse dollar (VSD, simbool: $)

Die wisselkoers van hierdie twee eenhede m.a.w. die hoeveelheid wat iemand sal kry op daardie spesifieke tyd as een VSD vir die ZAR eenheid (die rand) verruil word is gelyk aan R15.43. Die verwisseling van geld is algemeen en nodig in vandag se lewe. Dit kan op twee maniere gehanteer word. Die een word genoem druk- wisselkoers, dit beteken dat die wisselkoers op die huidige syfers verruil word (Engels: "spot rate"), so kry mens ook voor-wisselkoers wanneer die transaksie vandag gekwoteer is en verruil is, maar die betaling sal op 'n spesifieke datum in die toekoms plaasvind of in die toekoms afgelewer word. Dan sal die wisselkoers op die gekwoteerde datum gebruik word om die hoeveelheid te spesifiseer. Die vyf grootste eenhede (sterkste) is as volg met simbole: " EUR€ – GBP₤ – AUD$ – NZD$ – USD$".

Daar is verskeie programme wat 'n persoon as 'n individuele belegger in die moderne lewe kan gebruik. Een internetprogram wat baie bekend is, is "Forex trading" en is baie effektief want hulle hef nie so baie kommissie nie omdat hulle op groot skaal werk en al miljoene beleggers gelok het. Voor die koms van internet was dit moeilik vir buitelandse valutabeleggers om geld na 'n ander eenheid te ruil.


</doc>
<doc id="36399" url="https://af.wikipedia.org/wiki?curid=36399" title="Oefa">
Oefa

Oefa (Russies: Уфа́; Basjkiries: Өфө, Öfö; Tartaars: Уфа, Ufa) is 'n stad in Rusland en die hoofstad van die Republiek van Basjkortostan. Dit is in 1574 gestig. Die stad het in 2013 'n bevolking van 1 077 719 gehad. 54,2% is Russe, 27% Tartare, 11,3% Basjkiriërs, 2.6% Oekraïners, 1,1% Tsjoewasjiërs, 1% Mari en 'n verskeidenheid kleiner minderhede (2002).

Strafkamp 319 vir Duitse Gevangenes tydens en na die Tweede Wêreldoorlog was in Oefa geleë.

Die administrasie van stad Oefa word in sewe distrikte verdeel (bevolkingsgetalle van 2010):
Etlike landelike nedersettings met 'n inwonertal van 7288 val ook onder die stad se administrasie, sodat die totale bevolking van die stedelike distrik van Oefa 1 038 100 is.

Erich Maschke (Hrsg.): "Zur Geschichte der deutschen Kriegsgefangenen des Zweiten Weltkrieges." Gieseking, Bielefeld 1962–1977.



</doc>
<doc id="36411" url="https://af.wikipedia.org/wiki?curid=36411" title="Joni Mitchell">
Joni Mitchell

Joni Mitchell, Companion of the Order of Canada/Ordre du Canada, (gebore as Roberta Joan Anderson op 7 November 1943) is 'n Kanadese musikus, sangeres, liedjieskryfster en skilderes.

Mitchell het haar loopbaan as sangeres in klein nagklubs in Wes-Kanada en straatmusikant in Toronto begin. In die middel van die sestigerjare het die florerende folk music-scene haar na New York gelok waar sy in 1968 haar debuutalbum opgeneem en met "Urge for Going", "Chelsea Morning", "Both Sides Now" en "Woodstock" eerste sukses as liedjieskryfster behaal. Uiteindelik het sy ook self bekendheid as sangeres verwerf.

Ná haar verhuising na Kalifornië het Mitchell 'n sleutelfiguur in die folk rock-beweging geword wat destyds tot een van die beduidendste stromings in die musiekbedryf ontwikkel het. "Blue", haar meer persoonlike album wat in 1971 vrygestel is, word as een van die mees geslaagde en invloedrykste langspelers van hierdie tydperk beskou. Mitchell het destyds ook gewilde popmusiektreffers soos "Big Yellow Taxi", "Free Man in Paris" en "Help Me" geskep, waarvan die laaste twee enkelsnitte van haar blitsverkoper-album "Court and Spark" was wat in 1974 verskyn het.

Mitchell se sopraanstem, haar kenmerkende harmoniese kitaarstyl en haar klavier-begeleiding het in die 1970's al hoe meer ingewikkeld geword namate haar musiekstyl sterk deur jazz beïnvloed en op haar meer eksperimentele art rock-albums soos "Hejira" (1976) ook met pop-, folk- en rockmusiek vermeng is. Sy het nou saamgewerk met bekende jazzsterre soos Wayne Shorter, Jaco Pastorius, Herbie Hancock en – op 'n album wat in 1979 ná sy afsterwe vrygestel is – met Charles Mingus. Vanaf die 1980's het haar publieke optredes en plaatopnames minder geword, maar sy was weer ontvanklik vir popinvloede en het ook meer gebruik van synthesizers gemaak. Haar liedtekste het nou ook regstreekse politieke protes behels, waarby sy brandende sosiale en omgewingsvraagstukke naas meer romantiese en emosionele onderwerpe behandel het.

Mitchell se musikale werk word deur kritici en medemusikante hoogs gewaardeer. Die musiektydskrif "Rolling Stone" het haar as "een van die beduidendste liedjieskrywers ooit" beskryf, terwyl "Allmusic" voorspel het: "Sodra die stof gaan lê het, sal Joni Mitchell moontlik as die beduidendste en invloedryke vroulike musikale kunstenaar van die 20ste eeu geag word". Teen die einde van die 20ste eeu het Mitchell 'n diepgaande invloed op kunstenaars in genres uitgeoefen wat van rhythm & blues en alternatiewe rock tot by jazz gestrek het.

Joni Mitchell het haar ook as visuele kunstenaar bekwaam. Sy het die grafiese omslagkunswerke vir elkeen van haar albums self bygedra en haarself in 2000 in 'n onderhoud met 'n Kanadese dagblad as 'n skilderes beskryf wat per ongeluk nie 'n loopbaan in die visuele kunste gevolg het nie. As een van die mees uitgesproke kritici van die kommersiële musiekbedryf het Mitchell enkele jare geen nuwe langspelers meer opgeneem nie en op haar skilderwerk gekonsentreer. Nogtans het in 2007 die eerste nuwe album in nege jaar verskyn, "Shine".


</doc>
<doc id="36413" url="https://af.wikipedia.org/wiki?curid=36413" title="Gordon Lightfoot">
Gordon Lightfoot

Gordon Meredith Lightfoot, Jr., "Companion of the Order of Canada/Ordre du Canada", lid van die "Order of Ontario",
gebore op 17 November 1938, is 'n Kanadese sanger en liedjieskrywer wat in genres soos folk-, country- en popmusiek internasionale sukses behaal het. Lightfoot het met sy liedere in die 1960's bekendheid verwerf en in die 1970's met enkelsnitte soos "If You Could Read My Mind" (1970), "Sundown" (1974), "Carefree Highway" (1974), "Rainy Day People" (1975) en "The Wreck of the Edmund Fitzgerald" (1976) topposisies in internasionale trefferlyste gehaal.

Lightfoot se liedere is deur wêreldbekende kunstenaars opgeneem, onder wie Elvis Presley, Johnny Cash, Marty Robbins, Jerry Lee Lewis, Bob Dylan, Judy Collins, Barbra Streisand, Johnny Mathis, Richie Havens, Harry Belafonte, Sandy Denny (saam met Fotheringay), Scott Walker en John Mellencamp.


</doc>
<doc id="36414" url="https://af.wikipedia.org/wiki?curid=36414" title="Essen">
Essen

Essen (uitgespreek as [ˈɛsən]) is 'n stad in Noordryn-Wesfale in die weste van Duitsland, met 'n bevolking van 574 635 op 31 Desember 2010 en 'n oppervlakte van 210,31 km².


</doc>
<doc id="36415" url="https://af.wikipedia.org/wiki?curid=36415" title="Prins Philip, Hertog van Edinburg">
Prins Philip, Hertog van Edinburg

Prins Philip, die Hertog van Edinburg, gebore as prins Philippos van Griekeland en Denemarke (Grieks: Πρίγκιπας Φίλιππος της Ελλάδος και Δανίας) op 10 Junie 1921 volgens die Gregoriaanse kalender (28 Mei 1921 volgens die Juliaanse kalender, wat toe in Griekeland gebruik is), is die man van koningin Elizabeth II van die Verenigde Koninkryk sedert 20 November 1947, en haar prins-gemaal sedert 6 Februarie 1952. Hy was oorspronklik ’n prins van Griekeland en Denemarke en dus lid van die Deens-Duitse Huis van Sleeswyk-Holstein-Sonderburg-Glücksburg, maar het kort voor sy troue afstand van dié titels gedoen. Hy het die van van sy grootouers aan moederskant aangeneem en so lt. Philip Mountbatten geword. Met sy troue het hy die titels Hertog van Edinburg, Graaf van Merioneth en baron Greenwich gekry. In 1957 het koningin Elizabeth hom ’n Prins van die Verenigde Koninkryk gemaak.

As gemaal van die Britse koningin is prins Philip voortdurend in die openbare oog. Vanweë sekere uitlatings het hy die reputasie gekry dat hy omstrede opmerkings maak. Benewens sy koninklike pligte is hy ook die beskermheer van talle organisasies soos die The Duke of Edinburgh's Award en die Universiteite van Cambridge en Edinburg. Hy is ook bekend vir sy pogings om die publiek bewus te maak van die verhouding tussen die mens en die omgewing. Hy skryf en praat al langer as vyftig jaar oor dié onderwerp.

Op 2 Augustus 2017 het prins Philip in die ouderdom van 96 amptelik uitgetree uit die openbare lewe nadat hy sedert 1952 as die koningin se gemaal altesaam 22 219 keer alleen by openbare geleenthede verskyn het.

Prins Philip is op 10 Junie 1921 in die Villa Mon Repos op die eiland Corfu gebore as die oudste seun en vyfde kind van prins Andreas van Griekeland en Denemarke en prinses Alice van Battenberg.

Kort ná sy geboorte is sy oupa aan moederskant, lord Louis Mountbatten, in Londen oorlede. Louis het Britse burgerskap aanvaar en ’n lang, voortreflike loopbaan in die Britse Vloot gehad. Hy het afstand van sy Duitse titels gedoen en die familie se van verander van Battenberg na Mountbatten.

Op 22 September 1922 is Philip se oom koning Konstantyn I van Griekeland gedwing om te abdikeer en prins Andreas is deur die militêre regering gearresteer. ’n Rewolusionêre hof het hom in Desember uit Griekeland verban. Hy en sy gesin is na Frankryk, waar hulle hulle in die Paryse voorstad Saint-Cloud gevestig het.

Philip het sy skoolloopbaan in Frankryk begin. In 1928 is hy onder toesig van sy oom Louis Mountbatten na Brittanje gestuur, waar hy die Cheam-skool bygewoon het. Hy het in dié tyd in die Kensington-paleis by sy ouma, prinses Victoria van Hesse-Darmstadt, gewoon en by sy ander oom, George Mountbatten, die Markies van Milford Haven. In die volgende drie jaar is sy susters met Duitse edelmanne getroud, sy ma is in ’n gestig geplaas nadat sy met skisofrenie gediagnoseer is en sy pa het na Monte Carlo getrek. Philip het vir die res van sy kinderjare min kontak met sy ma gehad. In 1933 is hy na die goedkoper Schule Schloss Salem in Duitsland gestuur wat aan een van sy swaers, Berthold, die Markgraaf van Baden, behoort het. Ná twee kwartale is hy Gordonstoun toe gestuur.

In 1937 is sy suster, prinses Cecilie van Griekeland en Denemarke, haar man, twee jong seuns en skoonma in ’n vliegongeluk by Oosteinde oorlede. Philip was toe 16. Die volgende jaar is sy oom en en voog, George Mountbatten, dood aan beenkanker.

Ná skool het prins Philip by die Britse Vloot aangesluit en die volgende jaar as top-kadet van sy kursus gegradueer. In Januarie 1940 het hy die rang adelbors gekry. Hy het op verskeie skepe diens gedoen en die Griekse Oorlogskruis vir Dapperheid gekry.

Hy is tot onderluitenant bevorder ná ’n reeks kursusse en op 16 Julie 1942 tot luitenant. In Oktober dié jaar, op 21-jarige ouderdom, het hy eerste luitenant van die "HMS Wallace" geword – een van die jongste eerste luitenante in die Britse vloot. In 1944 is hy oorgeplaas na die torpedojaer "HMS Whelp". In Januarie 1946 het hy instrukteur geword aan die "HMS Royal Arthur", die inrigting vir onderoffisiere in Corsham, Wiltshire.

In 1939 het prins Philip prinses Elizabeth, die dogter van koning George VI, ontmoet. Philip was haar agterkleinneef deur koningin Victoria en ook die kleinneef van haar pa deur Christiaan IX van Denemarke. In die somer van 1946 het prins Philip die koning om sy dogter se hand gevra. Louis Mountbatten het aanbeveel dat Philip afstand doen van sy Griekse en Deense titels, van die Oosters-Ortodokse Kerk oorgaan na die Kerk van Engeland en ’n Britse burger word.

Philip en Elizabeth is op 20 November 1947 in die Westminster-abdy getroud en het in Clarence House gaan woon. Ná hul wittebrood het Philip sy vlootloopbaan hervat. Hul eerste twee kinders is in 1948 en 1950 gebore: Charles en Anne.

In Januarie 1952 het Philip en Elizabeth lande van die Statebond besoek. Op 6 Februarie, terwyl hulle in Kenia was, is Elizabeth se pa oorlede en het sy koningin van die Verenigde Koninkryk geword. As die prins-gemaal moet Philip sy vrou help met haar koninklike pligte, haar vergesel na seremonies soos die opening van die parlement, na staatsdinees en op oorsese reise. Om dit te kan doen het hy uit die vloot bedank.

In 1960 en 1964 is hul jongste twee kinders, Andrew en Edward, gebore.

Prins Philip het meer as 300 afsprake per jaar, meer as enige lid van die koningsgesin behalwe sy dogter, prinses Anne. In Oktober 2007 is onthul dat hy sedert 1992 ’n hartsiekte het; sy lyfwagte is opgelei om mediese hulp te kry sodra daar enige tekens is van selfs net lighoofdigheid of kortasemheid, al is dit teen sy wense. Hy het egter geweier om sy afsprake te verminder. Berigte dat hy prostaatkanker het, is in 2008 in ’n paleisverklaring deur prins Philip ontken.

Prins Philip het graag polo gespeel toe hy jonger was, maar het dit intussen laat vaar. Hy neem steeds deel aan perdekar ry, ’n sportsoort wat hy help uitbrei het en waarvoor hy ’n reëlboek geskryf het. Hy was ook ’n ywerige seiljagvaarder. Verder het hy met olieverf geskilder en ander se werke versamel. Dié hang vandag in Buckingham-paleis, Windsor-kasteel, Sandringham House en Balmoral-kasteel. Die versameling bou voort op ’n tradisie van die koningsgesin sedert die 18de eeu.

Prins Philip het in sy lewe verskeie titels gehad. Hy is gebore as ’n prins van Griekeland en Denemarke, maar het voor sy troue van dié titels afstand gedoen. Die dag voor sy troue het hy die aanspreekvorm Sy Koninklike Hoogheid van koning George VI gekry en die volgende dag die titels Hertog van Edinburg, Graaf van Merioneth en baron Greenwich. In 1957 het koningin Elizabeth hom ’n Prins van die Verenigde Koninkryk gemaak.

As ’n mens met prins Philip gesels, spreek jy hom die eerste keer as "U Koninklike Hoogheid" aan en daarna as "Sir".





</doc>
<doc id="36417" url="https://af.wikipedia.org/wiki?curid=36417" title="Cambridge">
Cambridge

Cambridge (in outydse Afrikaans, Kambrugge) is 'n stad en distrik in die graafskap Cambridgeshire in die suidooste van Engeland. Die stad is ongeveer 80 kilometer noordoos van Londen langs die Camrivier geleë. Cambridge beslaan 'n oppervlakte van 115,65 km² en het sowat 126 000 inwoners, waarvan min of meer 22 500 studente is, in 2010 gehad.

Die stad is veral bekend as die tuiste van die Universiteit van Cambridge, wat naas die Universiteit van Oxford een van die twee belangrikste Engelse universiteite is. Die verskillende kolleges is oor die stad versprei, maar ressorteer almal onder dieselfde universiteit. Die stad het ook 'n bekende wetenskappark en is die tuiste van talle rekenaar- en elektronika-maatskappye.

"Cambridge" beteken letterlik "brug oor die Cam". Talle groen parke kan langs die Camrivier gevind word.


</doc>
<doc id="36425" url="https://af.wikipedia.org/wiki?curid=36425" title="Lévis">
Lévis

Lévis (amptelik Ville de Lévis) is 'n stad in die ooste van die Kanadese provinsie Quebec met 'n oppervlakte van 443,65 vierkante kilometer en 'n bevolking van 130 006 mense (2008). Die stad het in sy huidige vorm eers op 1 Januarie 2002 ontstaan toe tien stede en dorpe (waaronder die historiese stad Lévis wat in 1861 gestig is) saamgesmelt het.

Lévis is aan die suidoewer van die Sint-Laurensrivier, teenoor die provinsiale hoofstad Quebecstad en tussen Beaumont en Saint-Antoine-de-Tilly geleë. 'n Veerboot verbind die historiese stadskerne van Ou-Quebecstad ("Vieux-Québec") en Ou-Lévis ("Vieux-Lévis") met mekaar, terwyl twee brûe, Quebec-brug en Pierre-Laporte-brug, die westelike stadsdele van Lévis met Quebecstad verbind.

Lévis is ook die naam van die gewestelike distriksmunisipaliteit (Frans: "Municipalité régionale de comté") in die administratiewe gewes Chaudière-Appalaches en sensusafdeling van die provinsie Quebec wat met die stadsgebied van Lévis ooreenkom. Lévis fungeer as administratiewe sentrum van die gewestelike distriksmunisipaliteit.

Lévis is die beduidendste nywerheidsentrum in die gewes Chaudière-Appalaches. Die grootste olieraffinadery van Oos-Kanada, "Ultramar", is in die stadsdeel Saint-Romuald geleë. Die skeepswerf "Davie Québec Inc." en die koeldrankvervaardiger "Frito-Lay Canada", 'n dogtermaatskappy van "PepsiCo", het hulle hoofkwartiere in die ooste van Lévis. Die "Mouvement des caisses Desjardins", wat in 1900 deur Alphonse Desjardins in Lévis gestig is, is die grootste vereniging van koöperatiewe banke in Noord-Amerika en een van die beduidendste werkgewers in die metropolitaanse gebied van Quebecstad. Vir sy ekonomiese ontwikkeling is Lévis in 2005 as die "Stad van die jaar" aangewys.


</doc>
<doc id="36428" url="https://af.wikipedia.org/wiki?curid=36428" title="Morné Morkel">
Morné Morkel

Morné Morkel (gebore 6 Oktober 1984 in Vereeniging, Transvaal) is 'n voormalige Suid-Afrikaanse krieketspeler, wat vir die Proteas in al drie vorme van die spel gespeel het. Hy is op die oomblik een van die vinnigste boulers ter wêreld. Op 26 Februarie 2018 het Morné Morkel sy uittreding uit Internasionale krieket aangekondig. Hy het in Maart 2018 sy laaste internasionale wedstryd teen Australië gespeel.

Hy kom van 'n Afrikanerfamilie, wat groot krieketondersteuners is. Voordat hy getrou het, het hy saam met sy broer, Albie, en spanmaat AB de Villiers gewoon in Pretoria.



</doc>
<doc id="36430" url="https://af.wikipedia.org/wiki?curid=36430" title="Mississippirivier">
Mississippirivier

Die Mississippirivier (Engels: "Mississippi River"), wat in 'n suidelike rigting deur die sentrale gedeelte van die Verenigde State vloei, is die tweede langste rivier in dié land (ná die Missouririvier, een van sy takriviere) met 'n lengte van 3 734 kilometer van sy oorsprong in die Itascameer in Minnesota tot by sy monding in die Golf van Meksiko naby New Orleans. Die rivier maak deel uit van die Jefferson-Missouri-Mississippi-rivierstelsel, die grootste in Noord-Amerika en een van die grootstes ter wêreld – met 'n totale lengte van 6 300 kilometer (3 900 myl) is dit die vierde langste ter wêreld, en volgens sy afloop van 16 792 m³/s (593 000 vt³/s) die tiende grootste ter wêreld. Die rivier loop deur die sentrale Amerikaanse deelstate Minnesota, Illinois, Missouri, Kentucky, Arkansas, Tennessee, Mississippi, Louisiana en vorm die grens tussen Wisconsin en Iowa.

Die naam Mississippi is afgelei van die Ojibwa-woord "misi-ziibi" of "gichi-ziibi" ("Groot Rivier"). In die Voor-Kolumbiaanse tydperk was die rivier reeds 'n beduidende waterweg vir die plaaslike Eerste Nasies wat na die Mississippi as die "Meschacebé" of "vader van die waters" verwys het. Die Mississippirivier speel steeds 'n beduidende rol in die Amerikaanse geskiedenis, ekonomie en kultuur.

Oseaanskepe kan op hierdie belangrike waterweg tot by Baton Rouge in Louisiana en rivierskepe tot by Minneapolis-St. Paul vaar. Die belangrikste takriviere aan die regterkant is die Minnesota-, Iowa-, Des Moines-, Missouri-, Arkansasrivier en die Redrivier, aan die linkerkant die Ohio-, Saint Croix-, Chippewa-, Wisconsin- en Rockriviere.

Alhoewel die gemiddelde afloop van die Mississippirivier 16 792 m³/s beloop, kan dit varieer van 4 500 tot 86 000 m³/s. Nedersettings langs sy oewers moet met damme langs sy takriviere en oorloopbekkens langs sy benedeloop teen oorstromings beskerm word. Nogtans kom groot vloedrampe soos dié van 1993 (die swaarste ooit in die geskiedenis van die VSA) langs die Mississippi- en Missouririviere voor.



</doc>
<doc id="36431" url="https://af.wikipedia.org/wiki?curid=36431" title="Grootvors">
Grootvors

Grootvors (dikwels vertaal as grootprins of groothertog; Latyn: "magnus princeps"; Russies: великий князь, "weliki knjaz"; Duits: "Großfürst", Nederlands: "grootvorst", Fins: "suuriruhtinas") is ’n titel laer as koning, keiser en tsaar, maar hoër as ’n regerende prins, of vors.

Grootvors is voorheen gebruik as titel vir die heerser van ’n grootvorstedom, maar die laaste van dié state het in 1917 en 1918 verdwyn. Grootvorstedomme soos Litaue, Transilvanië en Finland was eeue lank onder heersers van ander, groter monargieë. Die laaste soewereine heerser wat grootvors as sy hoogste titel gebruik het, was Iwan IV van Rusland in die 16de eeu, voordat hy die titel tsaar aangeneem het.

Die titel grootvors word meestal in Afrikaans as "groothertog" vertaal onder invloed van Engels, wat nie ’n aparte woord vir "vors" het nie.
Die woord is in Slawiese en Baltiese tale gebruik as titel vir die Middeleeuse heerser van ’n taamlike los konfederasie, waarvan die onderskeie dele deur mindere prinse regeer is. In Rusland was grootprins vanaf die 10de eeu die titel van die leiers van die belangrikste stadstate van Kiëf-Roes – eers Kiëf en daarna ander groot stede soos Wladimir, Twer, Jaroslawl, Smolensk, ens. Van 1328 af het die mag in Moskou gesentreer en was die grootvors van Moskou hoof van die hele Rusland (toe bekend as die Grootvorstedom van Moskou), totdat Iwan IV in 1547 as tsaar gekroon is. 

Van die eerste heersers van Hongarye in die 10de eeu was grootvorste: Geza en, tot met sy kroning, sy seun en erfgenaam Stephen van Hongarye. Die titel is ook deur die heersers van Litaue gebruik. Ná 1569 was dit een van die hooftitels van die heerser van die Pools-Litause Gemenebes. Die konings van Pole van die Sweedse Vasa-dinastie het dit ook vir hul nie-Poolse gebiede gebruik. 

In 1582 het koning Johan III van Swede "grootvors van Finland" gevoeg by die titels van Sweedse konings. Dit was egter nie van veel betekenis nie aangesien Finland reeds deel van die Sweedse koninkryk was. Die Heilige Romeinse Ryk se heersers van die Huis van Habsburg het in 1765 ’n soortgelyke grootvorstedom ingestel in Transilvanië (Siebenburgen).

"Weliki knjaz" (letterlik "grootprins") was ook die titel van die kinders, en die kinders van die seuns, van die keisers van Rusland. Hulle was egter nie heersers nie. Die vroulike vorm is "welikaja knjaginja", soos wat die titel was van keiser Nikolaas II se vier dogters. Dit word ook meestal in Afrikaans vertaal as "groothertog" en "groothertogin".



</doc>
<doc id="36432" url="https://af.wikipedia.org/wiki?curid=36432" title="Samara">
Samara

Samara (Russies: Сама́ра) is 'n stad in Rusland wat in 1586 gestig is. Dit is die hoofstad van die Samara-oblast en het 'n bevolking van 1 171 598 (2013).



</doc>
<doc id="36434" url="https://af.wikipedia.org/wiki?curid=36434" title="Pukekohe">
Pukekohe

Pukekohe is 'n dorp in die Franklin-distrik van die Noord-Eiland van Nieu-Seeland. Dit het 'n bevolking van 26 300 mense in Junie 2011 gehad. Pukekohe is 50 kilometer suid van Auckland geleë, en is die grootste dorp in Franklin. Die Māori-woord "pukekohe" beteken "heuwel van die kohekohe" ('n mahoniesoort). Daar is 'n groot Suid-Afrikaanse gemeenskap in Pukekohe.

Die vrugbare vulkaniese grond en warm vogtige klimaat ondersteun 'n groot tuinbou- en melkboerderybedrywe. Die Pukekohe "long keeper" ui is ook internasionaal bekend.

Pukekohe is langs die Noord-Eiland se "Main Trunk Railway" en is die mees suidelike stasie van die Auckland voorstedelike spoorweg-netwerk, aan die einde van die Oos- en Suider-lyne. Daaglikse dienste word deur die Silver Fern spoor gelewer.

Pukekohe sal in die Auckland Super City ingesluit word.


</doc>
<doc id="36435" url="https://af.wikipedia.org/wiki?curid=36435" title="William IV van die Verenigde Koninkryk">
William IV van die Verenigde Koninkryk

William IV (William Henry; 21 Augustus 1765 – 20 Junie 1837) was van 26 Junie 1830 tot met sy dood koning van die Verenigde Koninkryk van Groot-Brittanje en Ierland en van Hannover. William, die derde seun van George III en die jonger broer van George IV, was die laaste koning en voorlaaste monarg van die Huis van Hannover.

Hy het tydens sy jeug diens gedoen in die Britse vloot en was, tydens sy bewind en daarna, bekend as die Matrooskoning. Nadat sy twee ouer broers kinderloos gesterf het, het hy koning geword toe hy 64 jaar oud was. Tydens sy bewind het verskeie veranderings plaasgevind: kinderarbeid is beperk, slawerny dwarsdeur die Britse Ryk afgeskaf en die verkiesingstelsel hervorm.

Met sy dood het William geen oorlewende kinders gehad wat binne die eg gebore is nie, maar agt van sy tien buite-egtelike kinders het hom oorleef. Hulle ma was die gewilde aktrise Dorothea Bland, beter bekend as Mrs Jordan, wat twintig jaar lank sy minnares was.

Hy is in Brittanje opgevolg deur sy broerskind, Victoria en in Hannover deur sy broer Ernest Augustus.

William is op 21 Augustus 1765 in Buckingham-paleis gebore. Hy was die derde kind en seun van George III en koningin Charlotte. Hy het twee ouers broers (prins George, die Prins van Wallis en prins Frederick) gehad en daar is nie verwag dat hy ooit koning sou word nie.

Hy is deur private onderwysers opgevoed. Op 13-jarige leeftyd het hy as ’n adelbors by die Britse vloot aangesluit. In 1785 het hy luitenant geword en die volgende jaar kaptein van die HMS Pegasus. Hy het later die titel Hertog van Clarence van sy pa gekry nadat hy druk op hom uitgeoefen het.

Van 1791 af het die Hertog van Clarence twintig jaar lank saam met ’n Ierse aktrise gewoon. Haar naam was Dorothea Bland, maar sy was beter bekend onder haar verhoognaam, Mrs Jordan. Die titel "Mrs" het sy vroeg in haar loopbaan aangeneem om ’n ontydige swangerskap te verduidelik en "Jordan" omdat sy "van oor die water" van Ierland na Brittanje gekom het.

Die paartjie het tien buite-egtelike kinders, vyf seuns en vyf dogters, gehad. Die verhouding het twintig jaar lank geduur, tot in 1811. Mrs Jordan is eindelik in 1816 in armoede in Parys dood.

In Julie 1818 is William getroud met prinses Adelaide van Saxe-Meiningen, die dogter van George I, die Hertog van Saxe-Meiningen. Op 25 was Adelaide die helfte so oud soos William. Die huwelik het twintig jaar lank geduur, tot met Willliam se dood, en was gelukkig. Hulle het egter geen oorlewende kinders gehad wat hom kon opvolg nie. Die paartjie het twee dogters gehad wat nie lank geleef het nie en Adelaide het drie miskrame gehad.

William het nog ’n buite-egtelike seun, William, gehad voor hy Mrs Jordan ontmoet het. Sy ma is onbekend en hy het in 1807 naby Madagaskar verdrink.

William se oudste broer, George, die Prins van Wallis, was sedert 1811 prins-regent vanweë die swak geestelike gesondheid van hul pa, George III. In 1820 is die koning dood en het George koning geword. William was nou die tweede aanspraakmaker op die troon naas sy tweede oudste broer, Frederick, die Hertog van York. Albei sy broers was ongesond en mense het geweet dis net ’n kwessie van tyd voor hy koning word.

Frederick is in 1827 dood. George IV se gesondheid het al hoe meer agteruitgegaan en hy is op 26 Junie 1830 dood. William het toe op 64-jarige leeftyd koning William IV geword, die oudste persoon wat nog die troon bestyg het. Anders as sy flambojante broer was William plat op die aarde en gewild. Hy het dikwels alleen deur die strate van Londen en Brighton gestap.

Hy is op 20 Junie 1837 aan hartversaking dood. Omdat hy geen wettige oorlewende kinders gehad het nie, is hy opgevolg deur Victoria, dogter van sy jonger broer, wyle Edward. ’n Vrou mag nie oor Hannover regeer het nie en daarom het die kroon van Hannover gegaan na William se broer Ernest Augustus, die Hertog van Cumberland. William se dood het dus ’n einde gebring aan die verbintenis tussen Brittanje en Hannover wat sedert 1714 bestaan het.




</doc>
<doc id="36436" url="https://af.wikipedia.org/wiki?curid=36436" title="Waiuku">
Waiuku

Waiuku is 'n dorp in die Franklin-distrik van die Noord-Eiland van Nieu-Seeland. Dit het 'n bevolking van 6 087 mense (2006). Waiuku is 40 kilometer suid-wes van Auckland, en 112 kilometer noord-wes van Hamilton. Waiuku is ook 25 kilometer wes van Pukekohe.


</doc>
<doc id="36437" url="https://af.wikipedia.org/wiki?curid=36437" title="Annapolis">
Annapolis

Annapolis is die hoofstad van die deelstaat van Maryland en ook die administratiewe sentrum van Anne Arundel County. Annapolis was die tydelike hoofstad van die Verenigde State van Amerika tussen 1783 - 1784. Dit het 'n bevolking van sowat 36 408 (2006).

Annapolis se bynaam is "America's Sailing Capital".


</doc>
<doc id="36441" url="https://af.wikipedia.org/wiki?curid=36441" title="ACG Strathallan">
ACG Strathallan

ACG Strathallan is 'n privaatskool en kollege en is deel van die "Academic Colleges Group". Dit is geleë op die Hingaia skiereiland naby die Auckland suidelike deurpad in Nieu-Seeland.

Die skool is in Februarie 2001 oopgemaak. Daar is 'n kindertuin, skool (jaar 1-6) en kollege (jaar 7-13).

Daar is amper 1200 studente. Strathallan spesialiseer in die Britse Cambridge kwalifikasies.

Die prinsipaal is Robin Kirkham.


</doc>
<doc id="36445" url="https://af.wikipedia.org/wiki?curid=36445" title="University of Waikato">
University of Waikato

Die University of Waikato (Māori: "Te Whare Wānanga o Waikato", Afrikaans: "Universiteit van Waikato") is 'n universiteit in Hamilton en ook Tauranga in Nieu-Seeland. Dit was opgerig in 1964, en het oor 10 000 studente (2003). Meer as helfte van die studente is vroulik. Die Universiteit van Waikato het 'n onderskeie Maori-kultuur, te danke aan die geskiedenis van die Waikato streek. Die universiteit het sterk kompetisie met die Universiteit van Auckland, wat die grootste universiteit in Nieu-Seeland is, ongeveer 130 km ten noorde daarvan.

Die universiteit het oor 1500 vreemde studente van meer as 60 lande. Baie studente is van Asië, Europa (veral Duitsland en Engeland) of die Pacific streek. Die universiteit is engels, maar ook bekend as die beste in die wêreld vir Maori studeer.


</doc>
<doc id="36449" url="https://af.wikipedia.org/wiki?curid=36449" title="Kayamandi">
Kayamandi

Kayamandi is die woonbuurt in Stellenbosch wat tydens Apartheid vir swart Suid-Afrikaners gesoneer was. Die oorgrote meerderheid van die bevolking is tans swart. Kayamandi beteken "tuis bes" in Xhosa ("Khaya" - huis en "mnandi" - beste).


</doc>
<doc id="36450" url="https://af.wikipedia.org/wiki?curid=36450" title="Kwinana-ontsoutingsaanleg">
Kwinana-ontsoutingsaanleg

Die Kwinana ontsoutingsaanleg is suid van Perth in Wes-Australië geleë. Die aanleg maak sowat 140 000 m drinkwater per dag vanuit seewater en voorsien die Perth metropoolse gebied van water.

Die tru-osmose aanleg was die eerste van sy soort in Australië en beslaan 'n groterige gebied in die industriële gebied in Kwinana. Elektrisiteitsvoorsiening vir die aanleg word opgewek deur die 80 MW Emu Downs windplaas in die middel westelike streek naby Cervantes in Wes-Australië. Die windplaas verskaf 270 GWh/jaar aan die kragnetwerk wat vergoed vir die 180 GWh/jaar wat deur die ontsoutingsaanleg verbruik word. 

Die ontsoutingsaanleg het 12 Seewater Tru-osmose treine met 'n vermoë van 160 000 m/dag en ses Brakwater tru-osmose treine wat 'n finale produk van 144 000 m/dag het skynbaar een van die wêreld se laagste spesifieke energieverbruik deels vanweë die gebruik van 'n drukuitruiler wat energie van die soutstroom herwin en dit oordra aan die water wat na die membrane gevoer word met 'n rendement van so hoog as 98%.

Een van die voorwaardes vir die bedryf van die aanleg is dat 'n omvattende omgewingsmoniteringsprogram onderneem word wat onder andere die meet van seewater inname en die hoeveelheid soutwater wat gestort word insluit.

Oortollige water afkomstig van die aanleg word in die Perth Hills damme gestoor.

Vroeg in 2008 is die aanleg op twee geleenthede afgeskakel vanweë baie lae opgeloste suurstofvlakke in Cockburn Sound.



</doc>
<doc id="36453" url="https://af.wikipedia.org/wiki?curid=36453" title="Nieu-Seelandse dollar">
Nieu-Seelandse dollar

Die Nieu-Seelandse dollar (Engels: "New Zealand dollar", Māori "Tāra o Aotearoa"; kode NZD en NZ$) is sedert 1967 die geldeenheid van Nieu-Seeland, asook Tokelau, Niue, die Cookeilande (saam met die Cookeilande-Dollar) en die Pitcairneilande. Tussen 1840 en 1967 was die Nieu-Seelandse pond die geldeenheid van Nieu-Seeland, asook Tokelau, Niue, die Cookeilande en die Pitcairneilande.



</doc>
<doc id="36457" url="https://af.wikipedia.org/wiki?curid=36457" title="George I van Groot-Brittanje">
George I van Groot-Brittanje

George I (George Louis; Duits: Georg Ludwig; 28 Mei 1660 – 11 Junie 1727) was van 1 Augustus 1714 tot met sy dood koning van Groot-Brittanje en van Ierland, en van 1698 die heerser van Hannover in die Heilige Romeinse Ryk.

George is gebore in Neder-Sakse in wat nou Duitsland is, en het later die titel en grond van die Hertog van Brunswyk-Lüneburg geërf. Danksy ’n paar agtereenvolgende oorloë in Europa is sy grondgebied tydens sy leeftyd uitgebrei en in 1708 het hy keurvors van Hannover geword. Op 54-jarige ouderdom, ná die dood van koningin Anna van Groot-Brittanje het hy die Britse troon bestyg as die eerste koning van die Huis van Hannover. Hoewel meer as 50 Katolieke nader aan Anna verwant was, het ’n Britse wet van 1701 Katolieke verbied om monarg te word, en George was Anna se naaste Protestantse familielid. In reaksie het die Jakobiete probeer om hom te onttroon en te vervang met Anna se Katolieke halfbroer, James Francis Edward Stuart, maar sonder sukses.

Tydens George se heerskappy is die mag van die koning verminder en het Brittanje sy oorgang begin na die moderne stelsel van ’n kabinetregering met ’n premier as leier. Teen die einde van sy regering was die werklike mag in die hande van sir Robert Walpole, Groot-Brittanje se eerste de facto-premier. George is dood terwyl hy sy vaderland, Hannover, besoek het en is daar begrawe.

George is op 28 Mei 1660 gebore in Osnabrück, toe deel van die Heilige Romeinse Ryk. Hy was die oudste seun van Ernst August, keurvors van Brunswyk-Lüneburg, en sy vrou, Sophia van die Palts. Sophia was die kleindogter van koning James I van Engeland deur haar ma, Elizabeth van Boheme.

In 1675 is George se oudste oom sonder kinders oorlede, maar sy twee ander ooms was getroud en hul grond sou na hulle seuns gaan as hulle seuns gehad het. In 1679 is nog ’n oom onverwags sonder seuns dood en Ernst August het die heersende Hertog van Calenberg-Göttingen geword met Hannover as hoofstad. George se oorlewende oom, George William van Celle, het net ’n dogter gehad. Vanweë die Saliese wet, waarkragtens gronderflatings tot seuns beperk was, het dit na ’n uitgemaakte saak gelyk dat George en sy broers hulle pa en oom se grond sou erf. In 1682 het die familie besluit om die beginsel van eersgeboortereg te aanvaar. Dit het beteken George sou al die grond erf en sy broers niks.

In dieselfde jaar het George met sy niggie Sophia Dorothea getrou. Die huwelik is gereël hoofsaaklik omdat dit ’n goeie jaarlikse inkomste sou verseker en die uiteindelike vereniging van Hannover en Celle sou aanhelp.

George en Sophia het ’n seun, George Augustus, en ’n dogter, Sophia, gehad. Daarna het die egpaar vervreem geraak en is hulle geskei.

Ernst August is op 23 Januarie 1698 oorlede. Hy het al sy grond aan George nagelaat behalwe die prins-biskopdom Osnabrück.

Kort daarna is die tweede aanspraakmaker op die Britse en die Skotse troon, prins Willem, Hertog van Gloucester, dood. Die Britse parlement het in 1701 ’n wet aanvaar waarvolgens George se ma, Sophia, die Britse troon sou bestyg as die destydse koning, (Willem III), en sy skoonsuster, prinses Anna van Denemarke (later koningin Anna), sonder kinders sou sterf. Dit was omdat Sophia die naaste Protestantse familielid van die koningsgesin was; 56 Katolieke wat nader verwant was, is daardeur oor die hoof gesien. Die moontlikheid dat enige van hulle hulle tot die Protestantisme sou bekeer om die troon te kon bestyg was skraal, en sommige het reeds geweier.
In Augustus 1701 het George lid geword van die Orde van die Kousband. Binne ses weke is die naaste Katolieke aanspraakmaker op die troon van Engeland, oud-koning Jakobus II, dood. Koning Willem III is in Maart die volgende jaar dood en Sophia het die vermoedelike opvolger geword van die nuwe koningin van Engeland, Anna. Sophia was in haar vroeë sewentigs, 35 jaar ouer as Anna, maar sy was fiks en gesond, en het geld en energie bestee om die troon vir haar of haar seun te waarborg.

Sophia is op 28 Mei 1714 op 83-jarige ouderdom dood. George was nou koningin Anna se regstreekse erfgenaam. Anna was nie gesond nie en op 1 Augustus van dieselfde jaar is sy ná ’n beroerte dood. George het koning van Groot-Brittanje geword en is op 20 Oktober in die Westminster-abdy gekroon.

Hy het ná 1714 hoofsaaklik in Engeland gewoon, maar het sy tuiste in Hannover in 1716, 1719, 1720, 1723 en 1725 besoek; hy het altesaam ’n vyfde van sy bewind as koning in Duitsland deurgebring.

George is dood tydens sy sesde reis na Hannover vandat hy koning geword het. Hy het op 9 Junie 1727 ’n beroerte gehad op die pad tussen Delden en Nordhorn en het op 11 Junie 1727 gesterf. Hy is opgevolg deur sy seun, George Augustus, wat regeer het as George II.

Die rol van George I is al vertolk deur die akteurs Peter Bull in "Saraband for Dead Lovers" (1948), Eric Pohlmann in "Rob Roy, the Highland Rogue" (1953), Otto Waldis in "The Iron Glove" (1954) en Steve Plytas in ’n episode van die Granada Television-reeks "Rogues' Gallery" met die titel "A Bed-Full of Miracles" (1969).




</doc>
<doc id="36459" url="https://af.wikipedia.org/wiki?curid=36459" title="Wolgograd">
Wolgograd

Wolgograd (Russies: Волгогра́д), tot in 1925 Tsaritsin (Царицын), is 'n stad in Rusland wat in 1555 gestig is. Dit is die hoofstad van die Wolgograd-oblast en het in 2013 'n bevolking van 1 018 790 gehad. Tussen 1925 en 1961 was Wolgograd bekend as Stalingrad (Сталинград).



</doc>
<doc id="36462" url="https://af.wikipedia.org/wiki?curid=36462" title="George II van Groot-Brittanje">
George II van Groot-Brittanje

George II (George Augustus; Duits: Georg August; 10 November 1683 – 25 Oktober 1760) was van 11 Junie 1727 tot met sy dood koning van Groot-Brittanje en van Ierland, die Hertog van Brunswyk-Lüneburg en die Prins-keurvors van die Heilige Romeinse Ryk.

Hy was die laaste Britse monarg wat buite Groot-Brittanje gebore is en was berug vir sy talle uitvalle met sy pa en later met sy seun. As koning het hy vroeg in sy bewind weinig beheer oor beleid uitgeoefen; die regering is beheer deur Groot-Brittanje se eerste de facto-premier, sir Robert Walpole.

SKH Hertog Georg August van Hannover is in Herrenhausen-paleis in Hannover, (Duitsland), gebore. Hy was die seun van Georg Ludwig, toe die Erfprins van Brunswyk-Lüneburg, en sy vrou, Sophia van Celle. Sy ouers is in 1694 geskei.

Koningin Anne, wat die Britse troon in 1702 bestyg het, het George in 1705 ’n Engelse burger gemaak, in 1706 ’n Ridder van die Kousband, en hom die titels Hertog van Cambridge, Graaf van Milford Haven, burggraaf Northallerton en baron Tewkesbury gegee.

George het op 22 Augustus 1705 in Hannover met die intelligente, aantreklike Markgravin Caroline van Brandenburg-Ansbach getrou.

Die Prins van Wallis het nie goed met sy pa oor die weg gekom nie. Toe die prins se vrou in 1717 die lewe skenk aan prins George William, het hy op die doop daarop aangedring dat die Hertog van Newcastle (vir wie die koning nie kon verdra nie) die doopgetuie moet wees, terwyl die koning sy broer, die Hertog van York en Albany, verkies het. Toe hy sy pa in die openbaar uitskel, is hy tydelik gearresteer. Daarna het die koning hom St. James-paleis, die koning se tuiste, verbied en hom van alle openbare seremonies uitgesluit.

Die Prins van Wallis het alles in sy mag probeer om teenstand teen koning George se beleidrigtings aan te moedig. Sy Londense tuiste, Leicester House, het ’n bymekaarkomplek vir teenstanders van sy pa geword, onder andere sir Robert Walpole en burggraaf Townshend. In 1720 het Walpole die koning en sy seun aangemoedig om vrede te maak.

George II het koning geword ná sy pa se dood op 11 Junie 1727 en is op 4 Oktober in die Westminster-abdy gekroon, maar hy het steeds baklei – dié keer met sy seun en regmatige erfgenaam, prins Frederick.

George se verhouding met sy seun het in die 1730's al hoe meer versleg. Toe die prins trou, het hulle openlik gestry en die koning het hom en sy gesin in 1737 uit die koninklike hof verban. Kort daarna, op 20 November van dieselfde jaar, is George se vrou dood.

Toe die Prins van Wallis in 1751 skielik dood is, het sy seun, prins George, hom onmiddellik opgevolg as die Hertog van Edinburg. Hy het kort daarna die Prins van Wallis geword omdat hy die regmatige troonopvolger was.

In 1752 het Groot-Brittanje sy kalender hersien. Die land het voorheen die Juliaanse kalender gebruik, maar in 1752 oorgeslaan na die Gregoriaanse kalender. Dit het die land genoodsaak om elf dae oor te slaan; 2 September is gevolg deur 14 September. Verder het 1 Januarie die amptelike begin van die nuwe jaar geword in plaas van 25 Maart.

Op 25 Oktober 1760 is die koning dood aan ’n skeuring van die aorta. Hy is in Westminster-abdy begrawe en is opgevolg deur sy kleinseun, wat regeer het as George III.

George is in rolprente uitgebeeld deur:



</doc>
<doc id="36464" url="https://af.wikipedia.org/wiki?curid=36464" title="Tru-osmose">
Tru-osmose

Tru-osmose is 'n filtrasieproses wat gebruik word om water te suiwer. Dit behels die toepassing van 'n hoë druk om 'n oplossing deur 'n halfdeurlaatbare membraan te dwing en sodoende die opgeloste stof aan die een kant te hou en die suiwer oplosmiddel deur te laat na die ander kant van die membraan. Dit is dus basies die omgekeerde van wat gebeur met gewone osmose, waar die natuurlike neiging van die oplosmiddel is om deur 'n membraan van die laer konsentrasie na die hoër konsentrasie te beweeg wanneer daar geen druk toegepas word nie.

Formeel gedefinieer is tru-osmose die proses om 'n oplosmiddel te dwing vanaf 'n gebied van hoë konsentrasie van die opgeloste stof deur 'n membraan na 'n gebied waar daar 'n laer konsentrasie van die opgeloste stof is deur druk toe te pas wat hoër is as die osmotiese druk.

Die membrane wat gebruik word vir tru-osmose het 'n digte sperlaag in die polimeermatriks waar die meeste skeiding plaasvind. In die meeste gevalle is die membraan ontwerp om slegs water deur hierdie digte laag te laat terwyl die opgeloste stowwe (soos die ione van soute) verhoed word om deur te beweeg. Hierdie proses vereis dat 'n hoë druk aan die hoë-konsentrasie kant van die membraan toegepas word, gewoonlik tussen 2-17 bar vir vars- en brak water en 40-70 bar vir seewater, wat 'n natuurlike osmotiese druk van 24 bar het wat oorkom moet word.

Hierdie proses is bekend veral vir die gebruik daarvan in die ontsouting van seewater om vars water te produseer, maar dit is ook al gebruik om vars water te suiwer vir mediese, nywerheids- en huishoudelike toepassings sedert die vroeë 1970's.

As twee oplossings met verskillende konsentrasies van 'n opgeloste stof gemeng word, sal die hoeveelheid opgeloste stof in die twee oplossings eweredig versprei wees in die gesamentlike oplosmiddel van die twee oplossings.

In plaas daarvan om die twee oplossings te meng kan hulle in twee kompartemente geplaas word wat van mekaar geskei word deur 'n halfdeurlaatbare membraan. Die halfdeurlaatbare membraan laat nie die opgeloste stowwe toe om van een kompartement na die ander te beweeg nie, maar laat wel die oplosmiddel toe om te beweeg. Aangesien ewewig nie bereik kan word deur die beweging van die opgeloste stowwe soos in die geval waar die oplossings vermeng word nie, word ewewig bereik deur die beweging van die oplosmiddel vanaf die lae konsentrasie van die opgeloste stof na die gebied waar die konsentrasie van die opgeloste stof hoog is. Die beweging van die oplosmiddel vanaf die kant met die lae konsentrasie veroorsaak dat die konsentrasie aan daar een kant toeneem terwyl die konsentrasie aan die ander kant afneem. Hierdie proses word osmose genoem. Hierdie proses sal voortduur so lank as die druk aan die hoë konsentrasie kant laer is as die "osmotiese druk".

Die tru-osmoseproses behels 'n soortgelyke opstelling behalwe dat daar 'n druk aan die kant met die hoë konsentrasie toegepas word wat hoër is as die osmotiese druk. Sodoende word die proses dus in die truwaartse rigting geforseer, d.w.s. die oplosmiddel word gedwing om vanaf die kant met die hoë konsentrasie na die kant met die laer konsentrasie te vloei.

Regoor die wêreld word tru-osmose algemeen as 'n stap ingesluit in stelsels vir die suiwering van drinkwater.

Sulke stelsels sluit tipies die volgende dele in:

In sommige stelsels word die koolstoffilter uitgelaat en word 'n sellulosetriasetaat- (STA) membraan in plek daarvan gebruik. Dié membraan is geneig om te verrot as dit nie deur gechloreerde water beskerm word nie, terwyl die dun film membraan deur die chloor afgebreek word. In STA-stelsels is 'n koolstof -filter dikwels nodig om die chloor uit die finale produk te verwyder.

Draagbare tru-osmosewaterbehandelingstelsels is ook in die mark beskikbaar vir persoonlike gebruik. Hierdie stelsels word dikwels gebruik deur mense wat in plattelandse gebiede woon waar skoon drinkwater nie geredelik beskikbaar is nie. Gewoonlik word rivier- of seewater gebruik om hierdie stelsels te voer. Sommige reisigers wat lang bootritte onderneem of op eilande gaan kamp of na lande reis waar die watervoorraad besoedel en nie op standaard is nie, gebruik dikwels hierdie draagbare stelsels saam met een of meer Ultraviolet steriliseerders. Tru-osmosestelsels word ook baie gebruik deur mense wat seewaterakwariums as stokperdjie aanhou. Gebottelde mineraalwater word ook dikwels vervaardig deur 'n tru-osmosestap in die proses in te sluit om besoedeling en mikro-organismes te verwyder. Sodanige verwerking van natuurlike mineraalwater word egter in sekere Europese lande verbied.

In die waterbehandelingsnywerheid word daar tipies van 'n kaart gebruik gemaak waar die grootte van en soort kontaminante gelys word wat deur die verskillende soorte membrane deurgelaat sal word. Die verskeie filtrasieprosesse word volgens hierdie kaarte geklassifiseer – gewone partikelfiltrasie om deeltjies van 10 000 Ångström of groter te verwyder. Mikrofiltrasie verwyder partikels van 500 Ångström of groter. Ultrafiltrasie word gebruik om partikels van 30 Ångström of groter te verwyder. Nanofiltrasie word gebruik om partikels van 10 Ångström of groter te verwyder. Tru-osmose is die finale kategorie van membraanfiltrasie en verwyder partikels wat groter as 1 Ångström is.

Reënwater wat vanaf stormwaterdreineringstelsels versamel word, word gesuiwer deur middel van tru-osmose en word in Los Angeles en ander stede as 'n oplossing tot watertekorte vir besproeiing en nywerheidsverkoeling gebruik.

In nywerhede word tru-osmose gebruik om minerale uit water te verwyder vir ketelvoerwater by kragstasies. Dié water word herhaaldelik verdamp en gekondenseer. Dit moet daarom so suiwer moontlik wees sodat daar nie soutneerslae op masjinerie gelaat word of korrosie veroorsaak word nie. Dit word ook gebruik om afvalwater en brak grondwater te suiwer.

In Julie 2005 het die regering van Singapoer aangekondig dat 'n proses genaamd NEWater 'n betekenisvolle deel sou vorm van hulle toekomstige watervoorsieningstrategie. Dit behels grootliks die gebruik van tru-osmose om huishoudelike afvalwater te suiwer en na die reservoirs te hersirkuleer.

In Australië, wat een van die droogste kontinente ter wêreld is, speel tru-osmose reeds 'n groot rol in watervoorsiening met 'n groot tru-osmoseaanleg in Perth (sien Kwinana ontsoutingsaanleg) en verskeie ander aanlegte wat beplan word of reeds in aanbou is in ander groot stede daar, naamlik (Sydney, Melbourne en Adelaide).

In Suid-Afrika bestuur SASOL verskeie tru-osmoseaanlegte vir die suiwering van afvalwater.


</doc>
<doc id="36471" url="https://af.wikipedia.org/wiki?curid=36471" title="MGMT">
MGMT

MGMT (voorheen The Management) is 'n Amerikaanse musiekgroep wat in Brooklyn, New York gebaseer is en uit die lede Ben Goldwasser en Andrew VanWyngarden bestaan. Die groep is aanvanklik deur die New Yorkse Cantora Records uitgewermaatskappy gekontrakteer, maar in 2006 het hulle 'n kontrak met Columbia Records/Red Ink/Sony onderteken.


</doc>
<doc id="36472" url="https://af.wikipedia.org/wiki?curid=36472" title="Die Heuwels Fantasties">
Die Heuwels Fantasties

Die Heuwels Fantasties is 'n Suid-Afrikaanse musiekgroep uit Bellville. Hul musiek is elektronies van aard, met subtiele kitaarelemente. Die groep gee hul materiaal onder hul eie etiket, Supra Familias, uit.

Die groep bestaan uit Hunter Kennedy, Pierre Greeff en Fred den Hartog. Kennedy en Greeff het op die onderskeie ouderdomme van 15 en 16 saam begin om liedjies te skryf. Destyds het Kennedy in die groep "New World Inside" gespeel terwyl Greeff in "Time Spent" gespeel het. Later was Kennedy lid van Fokofpolisiekar en Greeff was lid van Lukraaketaar, voordat beide tydens hul breuk van hul hoofgroepe die projek Die Heuwels Fantasties gevorm het.

In 2010 ontvang hulle 'n SAMA-toekenning in die kategorie Beste Alternatiewe Album in Afrikaans vir "Die Heuwels Fantasties".

Vroeg in 2014 is Die Heuwels Fantasties se nuutste lid (op daardie stadium) Phillip Erasmus uit die groep uit na hy op sosiale media 'n "ineenstorting" (soos die media daarna verwys het) gehad het en waar hy foto's en statusse met verwysing na geld en gierigheid op Die Heuwels Fantasties se facebook blad geplaas het.

Die ongetitelde debuutalbum bevat bydraes deur Francois van Coke (Fokofpolisiekar en Van Coke Kartel), Laudo Liebenberg (aKING), Adriaan Brand (Springbok Nude Girls), Neil Basson (Foto na Dans) en Jack Parow. Die album is op 19 Maart 2009 vrygestel en is die derde uitgawe op Hunter en Pierre se uitgewer "Supra Familias".

Selfs voor die album se vrystelling het Die Heuwels Fantasties twee enkelsnitte op Last.fm vrygestel, wat duisende luisteraars gelok het. Hierdie snitte het by verskeie kampus radiostasies die nommer een plek bereik en die eerste musiekvideo, "Vinger Alleen" was vir drie weke nommer een op MK, die Suid-Afrikaanse musiekkanaal.

Die groep se tweede studio album, "Wilder as die Wildtuin", is op 11 Maart 2011 vrygestel. Hierdie is die eerste album met Phillip Erasmus op die dromstel.

Daarna is die vollengte albums "Alles Wat Mal Is" en "Ja. Nee. Lekker." in onderskeidelik 2012 en 2014 vrygestel.










</doc>
<doc id="36476" url="https://af.wikipedia.org/wiki?curid=36476" title="Kent">
Kent

Kent is 'n graafskap in die suidweste van Engeland, in die Verenigde Koninkryk. Die graafskap het 'n geskatte bevolking van 1 832 300 in 2017 gehad.




</doc>
<doc id="36491" url="https://af.wikipedia.org/wiki?curid=36491" title="Kazan">
Kazan

Kazan (Russies: Каза́нь, [kɐˈzanʲ]; Tartaars: Казан, "Qazan") is 'n stad in Rusland en die hoofstad van die Republiek Tartarstan. Die stad het in 2016 'n bevolking van 1 216 965 gehad en was die agste grootste in die Russiese Federasie.

Kazan is by die samevloei van die Wolga- en Kazankarivier in die Europese gedeelte van Rusland geleë. Die stad is die geestelike sentrum van die Islamitiese godsdiens in Rusland en 'n beduidende nywerheidsentrum (masjienbou). Die hoofstad Kazan en die hele Tartarstan staan vir die vreedsame samelewing van Christene en Moslems bekend. Die stad vorm een van die middelpunte van Rusland se vervoernetwerk.

Die Russiese Patentkantoor het aan Kazan in April 2009 die reg vergun om die bynaam "Derde Hoofstad" van Rusland te dra. Die Kremlin van Kazan is deur Unesco as wêrelderfenisgebied gelys.




</doc>
<doc id="36496" url="https://af.wikipedia.org/wiki?curid=36496" title="Eukarioot">
Eukarioot

Eukariote is lede van die domein Eukaryota: organismes wat organelle binne-in hul selle bevat, soos die selkern, golgi-apparaat, mitochondrion en in plante, chloroplaste. Die domein bevat alle plante, diere, alge, swamme en protiste.

In taksonomie word eukariote beskou as een van die drie biologiese domeine waarin lewe verdeel kan word. Die ander twee domeine, "Archaea" en "Bacteria", word saam "prokariote" genoem.

Die verwantskap tussen die eukariote is steeds 'n onderwerp van navorsing. Hierdie is 'n vereenvoudigde kladogram wat die belangrikste groepe toon:


</doc>
<doc id="36497" url="https://af.wikipedia.org/wiki?curid=36497" title="Protis">
Protis

Protiste is eensellige eukariote. Die bekendste protiste sluit in amoebas, "Plasmodium" spp., "Giardia" spp. en die "Dinoflagellate", die organismes wat rooigety veroorsaak. Verskeie evolusieteorieë gaan van die veronderstelling uit dat hoër plante en diere uit hierdie primitiewe organismes ontwikkel het. Van die bykans 45 000 bekende spesies word 20 000 slegs in fossielvorm op aarde gevind. Eenselliges kom oral op aarde voor, en die plankton in die oseane huisves 'n groot aantal eenselliges. Ander spesies voer weer 'n parasitiese bestaan in ongewerwelde en gewerwelde diere. Eenselliges van die genus Trypanosoma is veral vir die mens van belang omdat die draers van tropiese slaapsiekte tot hierdie genus behoort. Ook malaria word deur 'n eensellige parasiet veroorsaak. 

Die ryk van die eenselliges (Protiste) bestaan uit eensellige diere (Protozoa) en eensellige plante (Protophyta). Soms is dit baie moeilik om vas te stel of 'n bepaalde eensellige tot die plante- of diereryk behoort. Sommige eenselliges van die klas Mastigophora (sweephaardiertjies), wat dikwels ook FlagelIata genoem word, het benewens hul tipies dierlike eienskappe, ook chlorofil, wat hulle in staat stel om op dieselfde manier as groen plante organiese stowwe uit water en koolsuurgas op te bou.

Die meeste eenselliges is nie met die blote oog sigbaar nie, hoewel sekere van die groter spesies tot 1 cm groot kan word. Van die sowat 25 000 lewende spesies is daar ongeveer 7 000 wat as parasiete lewe. Alle lewensfunksies wat by meersellige organismes deur verskillende weefsel en organe behartig word, moet in die geval van eenselliges deur 'n enkele sel verrig word.

Hierdie sel bestaan normaalweg uit twee plasmalae en kan soms deur 'n membraan omhul word. Die buitenste laag word die ektoplasma genoem en is gewoonlik helder en taai in vergelyking met die korrelrige, vloeibare endoplasma, wat binne die ektoplasma geleë is. In die endoplasma is daar een of meer kerne en 'n verskeidenheid selorganelIe. Wat hul funksie betref, kan die organelle met organe van hoër organismes vergelyk word. Só is daar byvoorbeeld vakuole wat die osmotiese druk in die sel reguleer, asook voedingsvakuole wat die voedsel verteer wat deur die sel opgeneem word.

Die voedselopname vind plaas deur die selwand (sitosoom) of deur middel van diffusie. Hiertydens diffundeer water met opgeloste voedingstowwe deur die selwand en dring só die liggaam binne. Vormverandering van die sel is alleen moontlik as die ektoplasma dun en baie elasties is. In die meeste gevalle bestaan die ektoplasma egter uit pektien, 'n verbinding wat ook in die selwande van hoër plante voorkom. Die selwand van eenselliges word dikwels die pellikel genoem. By baie spesies is die selwand met sellulose versterk en kan selfs ook deur 'n membraan van kiesel of kalk omsluit word. 

Omdat hulle so klein is, kan eenselliges genoeg suurstof deur middel van diffusie inneem. Die koolsuurgas wat tydens selmetabolisme vrygestel word, kan ook deur hierdie proses die sel verlaat.

Die algemeenste vorm van voortplanting by eenselliges is ongeslagtelike voortplanting, waar die sel deur middel van deling in twee dogterselle verdeel. Daarbenewens kan daar binne-in 'n sel meer as een kern gevorm word, waarná die sel in net soveel nuwe selle sal verdeel as die aantal kerne wat in die moedersel teenwoordig was. 

Eenselliges kan egter ook geslagtelik voortplant. In die geval van geslagtelike voortplanting versmelt twee geslagselle met mekaar. Hierdie geslagselle kan identies wees (isogamete) of hulle kan van mekaar'verskil (anisogamete).



</doc>
<doc id="36498" url="https://af.wikipedia.org/wiki?curid=36498" title="Plasmodium">
Plasmodium

Plasmodium is die genus naam van die parasiete wat malaria veroorsaak. Die genus bestaan uit 'n paar spesies wat almal verpligte intrasellulêre parasiete is en meestal voëls, reptiele en soogdiere affekteer.

Die bekendste spesie in die genus is "Plasmodium falciparum", bloot omdat dit die oorsaak is van die dodelikste malaria.

Spesies van "Plasmodium" word wêreldwyd gevind. Insekgashere is meestal muskiete. Gewerwelde gashere sluit in reptiele, voëls en soogdiere. "Plasmodium" parasiete is eers in die laat 19de eeu geidentifiseer deur Charles Laveran.


</doc>
<doc id="36499" url="https://af.wikipedia.org/wiki?curid=36499" title="Prokarioot">
Prokarioot

Prokariote as 'n domein verwys na alle organismes wat nie 'n selkern of nukleus bevat nie. In sulke organismes is daar geen intrasellulêre organelle teenwoordig nie en dus vind alle biochemiese reaksies op die selwand plaas.


</doc>
<doc id="36500" url="https://af.wikipedia.org/wiki?curid=36500" title="Swam">
Swam

'n Swam of skimmel is enige lid van 'n groot groep eukariotiese organismes wat mikro-organismes soos gis en muf, asook die bekender sampioene insluit. Swamme vorm die koninkryk Fungi, 'n biologiese koninkryk wat apart is van die plante en diere. Een groot verskil tussen plante en swamme, is dat swamme se selle selwande het wat chitien bevat, terwyl plante se selwande sellulose bevat. Hierdie en ander verskille dui daarop dat swamme 'n aparte groep verwante organismes is, die sogenaamde "Eumycota" of "ware swamme"; 'n groep wat 'n gemeenskaplike voorouer deel. Daar word onderskeid getref tussen hierdie "ware swamme" en die soortgelyke slymswamme (die "Mycetozoa") en waterswamme (die "Oomycota"). Die biologiese vakgebied wat hom besig hou met die studie van swamme heet "swamkunde" of "mikologie" en word dikwels as 'n vertakking van plantkunde beskou, alhoewel genetiese studies bewys het dat swamme eintlik nouer verwant is aan diere as aan plante.

Swamme word dwarsdeur die wêreld aangetref en die meeste is onopvallend vanweë hul klein grootte en strukture, die manier waarop sommige hulself kamoefleer en as simbiote van plante, diere en ander swamme. Hulle kan opvallend word wanneer hulle "vrugte" dra: sogenaamde "sporokarpe", soos sampioene of muf. Swamme vertolk 'n belangrike rol in die ontbinding van organiese stowwe en het fundamentele rolle in die herwinning en verdeling van voedingstowwe in die natuur. 

Swamme word ook as 'n direkte bron van voedsel gebruik, soos sampioene en knolswamme (truffels), insuurmiddels vir brood en in die gissing van verskeie produkte, soos wyn, bier en sojasous. Sedert die 1940's word swamme ook aangewend in die vervaardiging van antibiotika en meer onlangs word sommige van die ensieme wat swamme produseer ook gebruik in die nywerheid en in reinigingsmiddels. Hulle word ook as "groener" alternatiewe vir die kontrolering van onkruid en peste gebruik. Baie swamspesies vervaardig bioaktiewe verbindings genaamd mikotoksiene (swamgiwwe), soos alkaloïed en poliketied, wat giftig vir mense en diere is. Die vrugstrukture van sommige spesies bevat psigotropiese verbindings wat hallusinasies veroorsaak en word in sommige kulture tydens tradisionele seremonies of vir ontspanning gebruik. Swamme is daartoe in staat om mensgemaakte materiale en geboue af te breek en kan ernstige siektes in mense en diere veroorsaak. Die verlies van gewasse as gevolg van swamsiektes of verrotte voedsel kan 'n groot impak op die voedselvoorraad van mense en plaaslike ekonomieë hê.

Die "Fungi"-koninkryk bevat 'n enorme diversiteit met betrekking tot taksonomiese groepe met verskillende ekologieë, lewensiklusse en morfologieë; van die eensellige, waterliewende "Chytridiomycota" tot reuse sampioene. Daar is egter steeds min bekend oor die ware biodiversiteit van hierdie koninkryk, alhoewel daar beraam word dat daar ongeveer 1,5 miljoen spesies is, waarvan slegs 5% amptelik geklassifiseer is. Sedert die baanbrekende 18de en 19de eeuse werke van Carl Linnaeus, Christiaan Hendrik Persoon, en Elias Magnus Fries word swamme volgens hulle morfologie (d.w.s. hulle karaktereienskappe soos spoorkleur en mikroskopiese eienskappe) of fisiologie geklassifiseer. Vorderings in molekulêre genetika beteken dat DNS-analises vandag ook gebruik kan word om swamme te klassifiseer, wat soms die geskiedkundige groeperings (gebaseer op voorkoms, bou, ens.) in twyfel trek. 

Fossiele van sampioene word selde aangetref omdat hulle maklik verteer raak. In 2017 is egter van hulle in Myanmar se barnsteen aangetref. Dié fossiele se ouderdom word op 99 miljoen jaar geraam.


</doc>
<doc id="36502" url="https://af.wikipedia.org/wiki?curid=36502" title="Fisiologie">
Fisiologie

Fisiologie is die studie van die werking en metabolisme van organe in die liggaam.

Die gebied bevat talle van deelgebiede


</doc>
<doc id="36503" url="https://af.wikipedia.org/wiki?curid=36503" title="Adenosientrifosfaat">
Adenosientrifosfaat

Adenosientrifosfaat (afgekort ATP) is 'n molekule met 'n hoë energie verbinding tussen die tweede en derde organiese fosfaatgroepe wat gebreek kan word om energie te verskaf. Die molekuul is die eenheid van energie wat alle lewende organismes op aarde gebruik om energie tussen verskillende biochemiese reaksies oor te dra.


</doc>
<doc id="36504" url="https://af.wikipedia.org/wiki?curid=36504" title="Aartappel">
Aartappel

Die aartappel ("Solanum tuberosum") is 'n styselryke, knolagtige plant van die "Solanaceae"-familie. Die woord aartappel kan verwys na die plant, sowel as die eetbare knol. In die omgewing van die Andes, is daar 'n ander verwante spesie aartappel gekweek. Aartappels is die wêreld se vierde gewildste voedselgewas, ná rys, koring en mielies. Tans word meer as 8 000 aartappelsoorte in meer as 130 lande verbou. Daar word beraam dat sowat 350 miljoen ton aartappels op 195 000 vierkante kilometer se aartappelvelde verbou word.

Langtermynstoor van aartappels vereis gespesialiseerde sorg in koue pakhuise en hierdie pakhuise is van die oudste en grootste stoorgeriewe vir bederfbare goedere in die wêreld.

Wilde aartappelspesies kom steeds voor in die Verenigde State, Uruguay en Chili. Genetiese toetsing van die wye verskeidenheid van kultivars en die wilde spesie dui daarop dat die aartappel 'n enkele oorsprong gehad het in suidelike Peru, van 'n spesie in die Solanum brevicaule kompleks. Hoewel Peru in wese die geboorteplek van die aartappel is, is vandag meer as 99% van alle wêreldwye verboude aartappels afstammelinge van 'n subspesie inheems aan suid-sentrale Chili. Op grond van historiese rekords, plaaslike landboukundiges, en DNS-ontleding, is die mees verboude wêreldwye variant, "Solanum tuberosum ssp. tuberosum", inheems aan die Chiloé-eilandgroep waar dit selfs tot 10 000 jaar gelede al gekweek is.

Sedert die eerste Europese invoere deur Spanje in 1536, is die aartappel deur Europese seevaarders versprei na hawens en gebiede wêreldwyd. Duisende rasse volhard in die Andes, waar meer as honderd kultivars in 'n vallei gevind kan word, en 'n dosyn of meer kan onderhou word deur 'n landbouhuishouding. Aartappels het gou 'n belangrike stapelvoedsel en veldgewas geword nadat dit in Europa gevestig is. Maar 'n gebrek aan genetiese diversiteit, weens die feit dat baie min rasse aanvanklik ingevoer is, het die gewas kwesbaar gemaak vir siektes. In 1845 het 'n plantsiekte bekend as laatroes, veroorsaak deur die swam-agtige oomiseet "Phytophthora infestans", vinnig deur die armer gemeenskappe van Wes-Ierland versprei, wat gelei het tot oesmislukkings en die groot Ierse hongersnood.

Aan die Kaap die Goeie Hoop is aartappels vanaf die 1770's (moontlik al heelwat vroeër) sowel vir plaaslik verbruik verbou asook as proviand aan verbygaande skepe op die roete na Indië en elders voorsien. In die res van Afrika is die gewas eers deur sendelinge ingevoer wat hulle in die 1830's in Basoetoland (tans Lesotho) en in die 1880's in Oos-Afrika gevestig het.

Die jaarlikse dieet van 'n gemiddelde wêreldburger in die eerste dekade van die twintigste eeu het meer as 33 kg (of 73 lb) aartappels ingesluit. Die plaaslike belangrikheid van die aartappel is ongelukkig baie wisselvallig en kan vinnig verander. Dit bly 'n belangrike gewas in Europa (veral Oos- en Sentraal-Europa), waar die per kapita-produksie steeds die hoogste in die wêreld is, maar die vinnigste groei oor die afgelope paar dekades het in Suid- en Oos-Asië plaasgevind. China is nou die wêreld se grootste aartappelprodusent, en byna 'n derde van die wêreld se aartappels word in China en Indië geproduseer.

Aartappels reproduseer in oormaat met min moeite en is redelik goed aangepas by diverse klimaatstoestande, mits die klimaat koel en klam genoeg is vir die plante om genoeg water te versamel uit die grond om die styselagtige knolle te vorm. Aartappels stoor nie baie goed nie en is kwesbaar vir swamme wat op die gestoorde knolle voed en hulle vinnig laat vrot. In teenstelling kan gewasse soos graan vir 'n paar jaar gestoor word met 'n lae risiko van verrotting. Die opbrengs van kalorieë per akker (sowat 9,2 miljoen) is hoër as dié van mielies (7,5 miljoen), rys (7,4 miljoen), koring (3 miljoen), of sojaboon (2,8 miljoen).

Die berekende voedingswaarde van 100 gram gekookte aartappel is:

Die aartappel is 'n blaarryke, kruidagtige gewas wat tot een meter hoog kan word. Die blomme wissel in kleur volgens die variëteit en wit, ligroos en bloupers word aangetref. Die vruggies wat uiteindelik na bevrugting uit die blomme ontstaan, is groen bessies wat baie na klein, groen tamaties lyk. 

Die ondergrondse gedeelte van die plant bestaan uit ŉ betreklik swak ontwikkelde wortelstelsel en vertakkings van die stam, waarvan die punte verdik om die knolle te vorm. Dat die aartappelknol 'n stam en nie ŉ wortel is nie, blyk onder meer uit die feit dat dit onontwikkelde sytakke, bekend as oë, het; verder word dit groen deur blootstelling aan lig. As die knol geplant word, ontwikkel die oë tot 'n nuwe plant. Indien die knol in stukke, elk met een of meer oë, gesny word, is elke stuk in staat om tot 'n plant te ontwikkel. Gewoonlik word egter kleinerige heel knolle as plantmateriaal (moere) verkies. 

'n Baie groot verskeidenheid aartappelsoorte (variëteite) wat by bepaalde klimaatstoestande aangepas is, word oor die wêreld aangetref. Die planttelers het deur middel van kruisteelt en seleksie reeds 'n baie groot bydrae gelewer tot die ontwikkeling van beter aangepaste variëteite met hoe siekteweerstand en kwaliteit. 

Afgesien van algemene groeiwyse, verskil die verskillende aartappelvariëteite aansienlik wat knoleienskappe betref. So byvoorbeeld verskil die, vorm van die knolle en die kleur van die skil. Laasgenoemde wissel van ligbruin tot donkerrooi. Ook die vleiskleur wissel van wit tot heldergeel. In Suid-Afrika bestaan daar by huisvrouens 'n vooroordeel teen aartappels met geel vleis, waarskynlik omdat hulle ongewoond daaraan is. Variëteite met geel vleis het dikwels 'n besonder goeie geur.

Die aartappelknol bestaan uit 72-80% water. Die droë materiaal bestaan oorwegend (80-88%) uit stysel. Aartappels bevat slegs 3-8% suiker. Die stikstofverbindings vorm sowat 3% van die droë massa en bestaan uit proteïen, veral globulien, en sekere vry aminosure. Slegs spore van vet kom voor. Wat minerale bestanddele betref, is die knol ryk aan kalium, fosfor en yster, maar arm aan kalsium. Die aartappel kan as 'n goeie bron van sekere vitamiene, veral, askorbiensuur (vitamien C), tiamien (vitamien B1), riboflavien (vitamien B2) en niasien, beskou word. 

Ongelukkig is die belangrike vitamiene A en D feitlik nie aanwesig nie. Met uitsondering van die tropiese gebiede, word aartappels oral waar landbou beoefen word as voedselgewas geplant. Die voedingswaarde van aartappels word dikwels onderskat, maar dit is beslis een van die mees ekonomiese stapelvoedsels. 'n Dieet bestaande uit aartappels en volmelk het min of meer al die bestanddele vir liggaamsonderhoud. Dit kan ook met groot voordeel as veevoer aangewend word. Ook in die nywerheid word die aartappel gebruik, veral as bron van nywerheidstysel en alkohol. Laasgenoemde word verkry deur die gisting en distillasie van aartappels. 




</doc>
<doc id="36505" url="https://af.wikipedia.org/wiki?curid=36505" title="Plasmodium falciparum">
Plasmodium falciparum

Plasmodium falciparum is die malariaparasiet wat verantwoordelik is vir 80% van alle sterftes wat toegeskryf kan word aan malaria. Die organisme is vanaf die phyllum Apicomplexa wat gekenmerk word deur teenwoordigheid van 'n chloroplasagtige organel genaamd die apikoplas. Die apikoplas is verantwoordelik vir die metabolisme van heem wat uit die gasheer se rooibloedselle verkry word.


</doc>
<doc id="36506" url="https://af.wikipedia.org/wiki?curid=36506" title="Depeche Mode">
Depeche Mode

Depeche Mode (uitgespreek /dəˌpɛʃˈmoʊd/) is 'n musiekgroep wat in 1980 in Basildon, Essex (Engeland) gevorm is. Die oorspronklike lede was Dave Gahan op voorsang, Martin Gore op sintetiese klavier, kitaar, sang en as hoofliedjieskrywer ná 1981, Andrew Fletcher op sintetiese klavier, en Vince Clarke op sintetiese klavier en as hoofliedjieskrywer van 1980 — 1981. Vince Clarke het die groep in 1981, ná die vrystelling van die debuutalbum, verlaat en is deur Alan Wilder op leidende sintetiese klavier en produksie (1982 — 1995) vervang. Nadat Wilder ook die groep verlaat het, het Gahan, Gore en Fletcher die groep as 'n trio voortgesit.

In die New Wave-era is Depeche Mode een van die langste bestaande, suksesvolste en invloedrykste musiekgroepe. Die groep het al 45 snitte op die VK-enkelsnittrefferlys gehad, sowel as een nommereenalbum in die VSA en twee in die VK. Volgens EMI het Depeche Mode reeds meer as 75 miljoen albums wêreldwyd verkoop, as breuk van 'n totale produksieverkoopsyfer van 100 miljoen.



</doc>
<doc id="36508" url="https://af.wikipedia.org/wiki?curid=36508" title="Joakim Berg">
Joakim Berg

Joakim "Jocke" Berg (* 16 Maart 1970) is 'n Sweedse musikant uit Eskilstuna, wat egter sedert 1993 in Stockholm gebaseer is. Berg is mees bekend vir sy rol as hoof liedjieskrywer, voorsanger en ritmiese kitaarspeler vir die Sweedse musiekgroep Kent. Hy het ook al liedjies geskryf vir Titiyo, Lisa Miskovsky en Freddie Wadling.


</doc>
<doc id="36514" url="https://af.wikipedia.org/wiki?curid=36514" title="Festival International de la Bande Dessinée d'Angoulême">
Festival International de la Bande Dessinée d'Angoulême

Die Festival International de la Bande Dessinée d'Angoulême ("Internasionale Strokiesprentfees van Angoulême") is die beduidendste Europese strokiesprentfees wat sedert 1974 jaarliks in Januarie in die Wes-Franse stad Angoulême gehou word. 

Die fees het sy oorsprong in 'n uitstalling, "Dix millions d'images" ("Tien miljoen beelde"), wat in 1972 in Angoulême plaasgevind het en só suksesvol was dat die besluit geneem is om meer soortgelyke uitstallings en uiteindelik ook 'n fees te organiseer. Die eerste strokiesprentfees in sy huidige vorm is op 25 Januarie 1974 geopen. In die volgende jare is die fees steeds verder uitgebou en bekende strokiesprent-tekenaars soos Hergé, Will Eisner en Moebius het 'n besoek aan die strokiesprentfees afgelê. Na mate die fees meer bekendheid verwerf het, is na Angoulême ook as die Franse "Stad van die Strokiesprent" verwys.

Die fees van die jaar 2009, wat op 29 Januarie geopen is, het met sy uitstalling oor Suid-Afrikaanse strokiesprente ook Afrikaanse bydraes tot hierdie genre soos Conrad Botes en Anton Kannemeyer se "Bitterkomix" aan die internasionale publiek bekend gestel.

Sedert 1974 ken deskundige beoordelaars 'n reeks toekennings in verskillende kategorieë aan strokiesprent-tekenaars toe. Die eerste wenners was onder meer Christian Godard, Victor de la Fuente en Roy Thomas. Met die "Groot Prys van die Stad Angoulême" of "Grand Prix de la Ville d'Angoulême" word tekenaars vir hul lewenswerk of hul buitengewone betekenis in die geskiedkundige ontwikkeling van die strokiesprent vereer.


</doc>
<doc id="36517" url="https://af.wikipedia.org/wiki?curid=36517" title="Parasiet">
Parasiet

'n Parasiet is 'n organisme wat op of binne 'n ander organisme, die gasheer, lewe. Gewoonlik is die verhouding nadelig vir die gasheer.


</doc>
<doc id="36518" url="https://af.wikipedia.org/wiki?curid=36518" title="Chloroplas">
Chloroplas

'n Chloroplas is 'n organel wat in fotosinterende plante voorkom. Forosintese vind in die organel plaas om glukose aan die plant verskaf. Dis die chloroplas wat verantwoordelik is vir die groen kleur van plante. Chloroplaste is die setel van fotosintese en bevat die groen pigment, chlorofil, en ander pigmente en komponente wat betrokke is by die vaslegging van ligenergie en die omskakeling daarvan na bruikbare chemiese energie. Tydens fotosintese word koolsuurgas uit die atmosfeer in die chloroplas geassimileer en omgeskakel na koolhidrate m.b.v. die produkte van ligvaslegging. Hierdie koolhidrate word gebruik in die res van die selmetabolisme. Binne-in die chloroplas kom ŉ komplekse lamellêre membraansisteem, bekend as die tilakoïedsisteem, voor. Op sommige plekke is die tilakoïed lamellas op mekaar gestapel om granums te vorm. Die tilakoïedmembrane bevat die komponente wat benodig word om ligenergie te oes. Die chloroplas matriks, of stroma, bevat die ensiem ribulose-1,5-bisfosfaatkarboksilase/oksigenase (RuBisCo) wat betrokke is by die vaslegging van koolsuurgas.


</doc>
<doc id="36523" url="https://af.wikipedia.org/wiki?curid=36523" title="Pous Johannes XXII">
Pous Johannes XXII

Johannes XXII was die 196ste pous van die Rooms-Katolieke Kerk en die tweede pous wat in Avignon gebly het van 1316 tot 1334. Hy is een van die min pouse wat van kettery beskuldig is.

Pous Johannes XXII is gebore as Jacques Duèze (ook Jacobus Arnoldi Deuza of d’Osa of d’Euze) in 1249 in Cahors, Frankryk. Op 7 Augustus 1316 volg hy Pous Clemens V op en word gekroon op 5 September 1316 in Lyon. Hy neem sy intrek in Avignon op 2 Oktober 1316 en regeer tot sy dood op 4 Desember 1334. Hy word opgevolg deur Pous Benedictus XII. 
Die naam ‘Johannes’ beteken 'God is genadig'.

Pous Johannes XXII is die seun van Arnaud Duèze en Hélène de Bérail, gegoede burgers van Cahors, 'n dorp wat sy bestaan maak uit handel en bankwese. Behalwe Jacques het hulle nog die volgende kinders en nageslag gehad:

Jacques Duèze is opgelei deur die Dominikane in Cahors en het regte gestudeer in Montpelliers en teologie in Parys. Hy gee klas in Toulouse en word aangestel as aartspriester van Cahors, kanunnik van Saint-Front in Périgeux, aartspriester van Sarlat en deken van Puy. Hy word klerk van Karel II van Anjou en maak deel uit van die gevolg van Sint Louis van Anjou in Toulouse. Hy word biskop van Fréjus in 1300 en word opgeroep deur Karel II van Anjou, koning van Napels om kanselier van die Provence te word in 1308. Hy word biskop van Avignon op 18 Maart 1310 en Pous Clemens V maak hom kardinaal-biskop van Porto op 23 Desember 1312.

Na 'n sedis vacatio van meer as twee jaar word Pous Johannes XXII op 7 Augustus 1316 verkies as 'n kompromie tussen die Italianers en die Franse met die steun van Philip V, koning van Frankryk en Robert I, koning van Napels.

Sy voorganger Pous Clemens V het die pouslike hof na Avignon verskuif en Johannes besluit om daar te bly. Hy versterk die Franse invloed in die kurie aansienlik deur onder andere van sy familielede as kardinaal aan te stel. Hy reorganiseer ook die werking van die kurie en ontneem die kanunnike van die katedrale die reg om biskoppe aan te stel.

Pous Johannes XXII meng sterk in in die voortslepende verdeeldheid binne die orde van die Minderbroeders (Franciskaners). Hy kies kant vir die “konvensioneles” teen die “spiritualiste”. Die spiritualiste verkondig absolute armoede en beskou selfs die opslaan van kos as sonde. 'n Klein aantal hardnekkige spiritualiste onder wie Jean Barrani, Dieudonné Michaëlis, Guilhem Sancton en Pons Rocha van Narbonne het voor die Inkwisisie verskyn en is op 7 Mei 1318 op die brandstapel in Accoules tereggestel.

Die dissidente Minderbroeders het hulle aangesluit by hertog Lodewyk van Beiere, 'n vyand van die pous. Op 28 September 1322 verslaan Lodewyk sy teenstander Frederik die Skone van Oostenryk in die slag van Mühldorf. Die pous spreek die ban uit oor Lodewyk weens sy anti-pouslike gedrag op 23 Maart 1323. Lodewyk roep 'n algemene konsilie saam (die Sachsenhausen vergadering 22 Mei 1324) en beskuldig die pous van kettery oor sy standpunt teen die “spiritualiste”. Die hertog kry die steun van die dissidente Minderbroeders en van Marsilius van Padua. Marsilius was van mening dat die oordeel van 'n algemene konsilie bo die van die pous staan. Lodewyk trek Rome binne in 1328 en met die hulp van die Colonna familie word hy tot keiser gekroon. Drie maande nadien op 14 April 1328 (Brittanica gee 18 April) vaardig hy 'n edik uit waarin Jacques van Cahors as pous afgeset word en laat Teenpous Nicolaas V (Pietro Rainalducci), een van die “spiritualiste”, verkies. Nicolaas word gekroon op 22 Mei 1328 in die Sint Pieterskerk. Toe Lodewyk in 1329 uit Rome terugtrek verloor Nicolaas sy steun. Nicolaas reis na Avignon en onderwerp hom aan Pous Johannes op 25 Augustus 1329.

Pous Johannes XXII het nuwe bisdomme gestig in Indië, Iran en Armenië. Hy verklaar Thomas van Aquino heilig op 18 Julie 1323. Hy verbied die musikale stroming Ars Nova in die kerkmusiek en veroordeel die leerstellings van Meester Eckhart op Sondag 27 Maart 1329 in die bul “In Agro Dominico”.

Die pous het in die jare 1331 tot 1332 'n paar twyfelagtige uitsprake gemaak. Hy het beweer dat die heiliges na hulle dood moet wag tot die Laaste Oordeel voordat hulle in die hemel kom en dat sondaars ook nie voor die tyd verdoem sou wees. Die sienings is veroordeel op 19 Desember 1333 deur 'n vergadering van teoloë aan die Universiteit van Parys en onder andere deur William Ockham aangegryp om die pous te laat afset. Op sy sterfbed het die pous egter die sienings herroep op 3 Desember 1334.

Op 14 Maart 1319 stig Johannes met die bul “Ad ea ex quibus” die Portugese orde van die Ridders van Christus. Hy gee ook die besittings van die Tempeliers in Portugal aan die nuwe orde.




Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36526" url="https://af.wikipedia.org/wiki?curid=36526" title="Neuron">
Neuron

'n Neuron (of senuweesel) is 'n sel wat spesifiek geassosieer word met die senuweestelsel van verskeie diere. Elke neuron het 'n akson en dendriete. Dendriete ontvang elektrochemiese seine vanaf ander neurone terwyl die aksone die seine aanstuur na die volgende neuron. 

'n Mens het na beraming ongeveer 100 miljard senuweeselle. Verreweg die meeste daarvan kom in die sentrale senustelsel (harsings en rugmurg) voor. Senuweeselle is die inligtings- en sein-verwerkers van die liggaam. 'n Spesifiek kenmerk van senuweeselle is dat hulle prikkelbaar is; hulle kan seine ontvang en deurstuur sonder 'n verlies aan seinsterkte. In die harsings is stroombane van senuweeselle wat 'n groot aantal liggaamsfunksies relegeer en ook vir ons denkvermoë verantwoordelik is.


</doc>
<doc id="36538" url="https://af.wikipedia.org/wiki?curid=36538" title="God is an Astronaut">
God is an Astronaut

God is an Astronaut is 'n instrumentele musiekgroep uit Glen of the Downs, Co. Wicklow (Ierland). Die groep is in 2002 gevorm. Hulle het hul debuutalbum "The End of the Beginning" in 2002 onder hul eie etiket, Revive Records, vrygestel. In 2005 is hul tweede ateljee-album, "All is Violent, All is Bright", vrygestel en in 2006 het 'n EP getiteld "A Moment of Stillness" verskyn. Hul derde vollengte ateljee-album, "Far from Refuge", is in April 2007 in digitale formaat op hul webtuiste vrygestel. Hul vierde en selfgetitelde album is op 7 November 2008 vrygestel.




</doc>
<doc id="36541" url="https://af.wikipedia.org/wiki?curid=36541" title="Gustaf Norén">
Gustaf Norén

Erik Gustaf David Norén (* 1 Februarie 1981) is 'n Sweedse sanger, kitaarspeler en liedjieskrywer wat die bekendste is vir sy rol in hierdie velde vir die musiekgroep Mando Diao van Borlänge. Norén het in Kvarnsveden in Borlänge grootgeword, maar sedert hy as sanger in Mando Diao bekend staan, woon hy nes die res van die groep in Stockholm. Norén se twee broeders, Victor en Carl, speel in die groep Sugarplum Fairy. In 2006 is Norén as die sexyste man in Swede aangewys. Gustaf Norén se vrou Pernilla het in September 2006 geboorte geskenk aan 'n seun, Joseph.


</doc>
<doc id="36542" url="https://af.wikipedia.org/wiki?curid=36542" title="Björn Dixgård">
Björn Dixgård

Björn Hans-Erik Kihlberg Dixgård (* 8 Mei 1981 in Falun (Swede)) is 'n Sweedse musikant en kitaarspeler, mees bekend vir sy rol in hierdie velde vir die Sweedse musiekgroep Mando Diao. Dixgård het grootgeword in Hytting, Rommehed, en Bro in Borlänge. Hy skryf vele liedjies vir Mando Diao en sing in omtrent die helfte daarvan. Hy bespeel onder andere 'n Gibson les Paul-kitaar met 'n Marshall Lead 100-versterker uit die 1970's daarop. In 2007 het hy 'n solomusiektoer deur Duitsland onderneem. Dixgård is met 'n vrou genaamd Emma in die eg verbind.


</doc>
<doc id="36546" url="https://af.wikipedia.org/wiki?curid=36546" title="Ngauruhoe">
Ngauruhoe

Ngauruhoe is 'n aktiewe stratovulkaan in Nieu-Seeland. Die berg met sy kenmerkende koniese vorm is op die Sentrale Plato van die Noordeiland geleë en is met 2 291 meter die hoogste bergpiek in die Tongariro-bergmassief. Alhoewel Ngauruhoe meestal as 'n afsonderlike berg beskou word, vorm hy in geologiese opsig net die tweede vulkaankeël in die Tongariro-kompleks. Ngauruhoe is sowat 25 kilometer van die Taupomeer se suidoewer af geleë. Die vulkaan word in die suide deur die hoogste bergpiek van Nieu-Seeland se Noordeiland, Ruapehu, en in die noorde deur Tongariro begrens – albei is eweneens aktiewe vulkane. Die barre Rangipo-woestynstreek is oos van Ngauruhoe geleë.

Ngauruhoe is 'n relatief jong stratovulkaan wat eers so onlangs soos 2 500 jaar gelede vir die eerste keer uitgebars het. In die 20ste eeu was daar 45 uitbarstings, waarvan die laaste in 1975 plaasgevind het, sodat Ngauruhoe tot die aktiefste vulkane in hierdie periode behoort het. Sedert sy laaste uitbarsting styg af en toe rook uit sy dubbelkrater op, tog was daar geen ander noemenswaardige vulkaniese aktiwiteit nie. Fumaroles (vulkaniese openings in die aardkors) kom in die binnekrater en op die rand van die oostelike buitekrater voor.

Daar is 'n aantal verskillende teorieë oor die oorsprong van die vulkaan se Maori-naam. Een van die geloofwaardigste etimologiese verklaring verwys na die Maori-woorde "Nga Uru Hoe", "heet stene werpend".

Die Nieu-Seelandse regisseur Peter Jackson het Ngauruhoe in die vroeë 21ste eeu in sy film-trilogie "Lord of the Rings" gebruik om die Britse skrywer J.R.R. Tolkien se fiksionele berg "Mount Doom" uit te beeld. Ngauruhoe het sodoende internasionale bekendheid verwerf.


</doc>
<doc id="36559" url="https://af.wikipedia.org/wiki?curid=36559" title="Hazyview">
Hazyview

Hazyview is 'n klein landbou- en toerismedorp in die noordooste van Mpumalanga, Suid-Afrika. Die dorp is digby die Phabenihek van die Krugerwildtuin. Die belangrikste gewasse wat hier verbou word is piesangs en mango's. 

Die naam is ontleen aan die wasigheid wat die vergesigte van hierdie dele van die Laeveld op 'n warm dag onthul. 



</doc>
<doc id="36566" url="https://af.wikipedia.org/wiki?curid=36566" title="Suikers">
Suikers

Suikers is soet en oplosbare koolhidrate met die algemene formule C(HO) wat in twee hoofgroepe, mono- en disakkariede, verdeel kan word.

Monosakkariede kan nie verder afgebreek word deur middel van hidrolise nie en bevat 'n enkele ketting van koolstofatome. Hulle benamings het meestal die agtervoegsel -ose en 'n voorvoegsel wat van Griekse telwoorde afgelei is en die lengte van hul koolstofketting aandui – trioses, tetroses, pentoses, heksoses en heptoses bevat sodoende onderskeidelik drie, vier, vyf, of sewe koolstofatome.

Monosakkariede, wat algemeen in die natuur voorkom, sluit heksoses (CHO, waaronder ook glukose) en pentoses (CHO, waaronder xilose) in. Daar is 'n groot aantal isomere van hierdie suikers, waarvan die name dikwels ook hul oorsprong of eienskappe aandui: Fruktose kom in die natuur in vrugte voor, arabinose in die plantekstrak Arabiese gom en xilose ('n pentose) in hout.

Disakkariede bevat twee eenhede van monosakkariede wat deur 'n suurstofbrug met mekaar verbind word. Hul chemiese en fisiese eienskappe kom grootliks ooreen met dié van monosakkariede. Die belangrikste disakkariede is sukrose (algemeen bekend as tafelsuiker, wat as riet- of beetsuiker aangebied word), laktose en maltose.

Indien aan sukrose of tafelsuiker 'n teoretiese waarde van 100 ten opsigte van sy soetheid toegeken word, kan die soetheid van ander suikers en sakkarien, 'n kunsmatige versoeter wat in plaas van suiker gebruik word, soos volg bepaal word:



</doc>
<doc id="36567" url="https://af.wikipedia.org/wiki?curid=36567" title="George III van die Verenigde Koninkryk">
George III van die Verenigde Koninkryk

George III (George William Frederick; 4 Junie 1738) was koning van Groot-Brittanje en Ierland van 25 Oktober 1760 tot met die vereniging van hierdie twee lande op 1 Januarie 1801, en daarna koning van die Verenigde Koninkryk tot met sy dood. Hy was ook Hertog van Brunswick-Lüneburg en keurvors van Hannover in die Heilige Romeinse Ryk tot met sy bevordering tot koning van Hannover op 12 Oktober 1814. Hy was die derde Britse monarg van die Huis van Hannover, maar anders as sy twee voorgangers is hy in Brittanje gebore en was sy moedertaal Engels. Al het hy ’n hoë ouderdom bereik, het hy Hannover nooit besoek nie.

George is in Norfolk House in Londen gebore. Hy was die kleinseun van koning George II, en die seun van Frederick, Prins van Wallis en Augusta van Sakse-Gotha. Hy is twee maande te vroeg gebore en daar is geglo hy sou nie oorleef nie, daarom is hy dieselfde dag nog privaat gedoop. ’n Maand later is hy in die openbaar gedoop.

George was gesond as kind, maar teruggetrokke en skaam. Op agt kon hy Engels en Duits lees en kommentaar lewer op politieke gebeure.

George se oupa, koning George II, het nie van die Prins van Wallis gehou nie en het nie veel in dié se kinders belang gestel nie. In 1751 is die Prins van Wallis egter skielik weens ’n longbesering dood en prins George het die koning se vermoedelike erfgenaam geword. Hy het een van sy pa se titels geërf en die Hertog van Edinburg geword. Die koning was nou meer geïnteresseerd in sy kleinseun en het hom drie weke later die Prins van Wallis gemaak. In die lente van 1756 het die koning aangebied dat hy in St. James-paleis gaan woon, maar George het die aanbod van die hand gewys. Hy is in sy besluit gelei deur sy ma en haar vertroueling, lord Bute, wat later premier sou word. George se ma wou hom eerder tuis hou sodat sy hom met streng morele waardes kon grootmaak.

George het koning geword toe sy oupa, George II, skielik op 25 Oktober 1760 sterf, twee weke voor sy 77ste verjaarsdag.

Toe George koning word, is ’n vrou dringend vir hom gesoek en op 8 September 1761 het hy getrou met hertogin Sophia Charlotte van Mecklenburg-Strelitz, vir wie hy op hul troudag ontmoet het. Twee weke later is hulle in Westminster-abdy gekroon. Die paar was gelukkig en George het nooit ’n minnares gehad soos sy twee voorgangers nie. Hulle het vyftien kinders gehad: nege seuns en ses dogters. In 1761 het die koning Buckingham House (waar die Buckingham-paleis nou staan) gekoop vir sy groter wordende gesin. Hy het nie baie gereis nie en het sy hele lewe in Suid-Engeland deurgebring.

George III se lang bewind is gekenmerk deur ’n reeks militêre konflikte waarby sy koninkryke, ’n groot deel van die res van Europa en plekke verder weg in Afrika, die Amerikas en Asië betrokke was. Vroeg in sy bewind het Groot-Brittanje Frankryk verslaan in die Sewejarige Oorlog en so die oorheersende Europese mag in Noord-Amerika en Indië geword. Hy het baie van sy Amerikaanse kolonies egter gou weer verloor in die Amerikaanse Onafhanklikheidsoorlog, wat gelei het tot die stigting van die Verenigde State van Amerika. ’n Reeks oorloë teen die rewolusionêre en Napoleontiese Frankryk, oor ’n periode van 20 jaar, is finaal beëindig met die nederlaag van Napoleon in 1815.

George was diep gelowig en het ure elke dag gebid, maar sy broers het nie sy morele waardes gedeel nie. Hy was geskok oor wat hy as hul losse sedes beskou het. In 1770 is prins Henry, die Hertog van Cumberland en Strathearn, ontbloot as ’n owerspelige en die volgende jaar is hy met ’n jong weduwee, Anne Horton, getroud. Die koning het haar nie as geskik vir ’n koninklike huwelik beskou nie: sy was van ’n laer sosiale stand en kragtens die Duitse reg mag hul afstammelinge nooit die troon bestyg het nie. George III het aangedring op ’n nuwe huwelikswet wat lede van die koningsgesin verbied om sonder die monarg se toestemming te trou. Die wet was ongewild in die parlement, maar is tog aanvaar as die Wet op Koninklike Huwelike van 1772. Kort daarna het ’n ander broer, prins William Henry, die Hertog van Gloucester en Edinburg, onthul dat hy in die geheim getrou het met Maria, gravin Waldegrave, die buite-egtelike kind van sir Edward Walpole. Nie een van die vroue is ooit in die koninklike hof ontvang nie.

In 1810, toe hy op sy gewildste was, hoewel reeds feitlik blind weens katarakte en in pyn weens rumatiek, het die koning ernstig siek geword en die Prins van Wallis het vir die res van sy lewe as regent waargeneem. Teen einde 1811 was George III permanent geestesiek en hy het tot met sy dood in Windsor-kasteel gebly. Dokters was destyd stomgeslaan oor sy siekte, maar vandag word geglo hy het aan die bloedsiekte porfirie gely.

Op 29 Januarie 1820 is George dood, ses dae na sy vierde seun, die Hertog van Kent. Hy is op 15 Februarie in St. George-kapel, Windsor, begrawe.

George is deur twee van sy seuns opgevolg: George IV en William IV, wat albei sonder wetlike kinders dood is. Die kroon het daarna na hul broerskind, Victoria, gegaan. Sy was die laaste monarg van die Huis van Hannover en die enigste wetlike kind van die Hertog van Kent.

George III het 81 jaar en 239 dae oud geword en het 59 jaar en 96 dae lank regeer – hy het langer gelewe en regeer as enige van sy voorgangers. Net sy kleindogter, Victoria, het langer regeer, hoewel Elizabeth II reeds langer leef.

Die dorp George is na George III vernoem. Die bekende tuinplant die strelitzia is genoem na die hertogdom Mecklenburg-Strelitz, die geboorteplek van sy vrou, koningin Charlotte.




</doc>
<doc id="36571" url="https://af.wikipedia.org/wiki?curid=36571" title="George IV van die Verenigde Koninkryk">
George IV van die Verenigde Koninkryk

George IV (George Augustus Frederick; 12 Augustus 1762 – 26 Junie 1830) was koning van die Verenigde Koninkryk en Hannover van 29 Januarie 1820 tot met sy dood. Hy was vroeër die prins-regent toe sy pa, George III, siek was aan vermoedelik porfirie. Sy nege jaar lange bewind as regent, van 1811 tot met George III se dood in 1820, is gekenmerk deur die oorwinning in die Napoleontiese Oorloë in Europa.

George was ’n hardkoppige monarg wat dikwels in die politiek ingemeng het, veral in die Katolieke emansipasie, maar nie so erg soos sy pa nie. Vir die grootste deel van sy bewind het lord Liverpool die regering gelei as premier.

George word veral onthou vir die buitensporige leefstyl wat hy as prins en koning gehandhaaf het. Teen 1797 het hy 111 kg (245 lb) geweeg en teen 1824 het sy korset ’n middellyf van 127 cm (50 dm.) gehad. Hy het nie met sy pa of sy vrou, Caroline van Brunswyk, klaargekom nie en het laasgenoemde selfs verbied om sy kroning by te woon. Hy het nuwe vorms van vermaak, styl en smaak aangehang. Hy het die Royal Pavilion in Brighton laat bou, Buckingham-paleis laat verander en Windsor-kasteel laat herbou. Hy het ’n belangrike rol gespeel in die stigting van die National Gallery en King's College in Londen.

George is op 12 Augustus 1762 in St. James-paleis, Londen, gebore. As die oudste seun van ’n Britse monarg het hy met sy geboorte outomaties die Hertog van Cornwallis en van Rothesay geword. Hy het ’n paar dae later die titels Prins van Wallis en Graaf van Chester gekry. Hy was ’n goeie leerling en kon gou, behalwe Engels, ook Frans, Duits en Italiaans praat.

Die Prins van Wallis het in 1783 mondig geword, en ’n toelae van £60 000 van die parlement en ’n jaarlikse inkomste van £50 000 van sy pa gekry. Hy het toe in Carlton House gaan woon waar hy ’n losbandige lewe gelei het. Daar was ’n vyandigheid tussen hom en sy pa, wat ’n beter voorbeeld van die troonopvolger verwag het. Die koning, ’n politieke konserwatiewe, het ook nie gehou van die prins se aanhang van Charles James Fox en ander radikale politici nie.

Kort na sy mondigwording het die prins verlief geraak op ’n Katoliek, Maria Anne Fitzherbert, wat twee keer ’n weduwee was. ’n Toekomstige koning mag nie met ’n Katoliek getrou het nie. Die prins mag ook nie sonder die toestemming van die koning getrou het nie, en dié sou nooit sy toestemming gegee het nie. Tog het die paartjie op 15 Desember 1785 ’n huwelik aangegaan in haar huis in Park Street, Mayfair. Dit was onwettig omdat die koning se toestemming nooit gevra is nie. Mev. Fitzherbert het egter vas geglo sy is die Prins van Wallis se ware vrou omdat die kerk se wette bo dié van die staat was. Om politieke redes het die troue ’n geheim gebly en mev. Fitzherbert het belowe om dit nie bekend te maak nie.

Die prins was gou vrot van die skuld weens sy buitensporige lewe. Sy pa het geweier om hom te help en het hom gedwing om uit Carlton House te trek en by mev. Fitzherbert te gaan woon. In 1787 het die prins se vriende in die parlement voorgestel dat sy skuld afgeskryf word. Nadat gerugte oor sy ware verhouding met mev. Fitzherbert as skinderstories afgemaak is, het die parlement die prins £161 000 gegee om sy skuld te betaal en £60 000 vir verbeterings aan Carlton House.

Die Prins van Wallis se skuld het al hoe groter geword en sy pa het geweier om hom te help tensy hy met sy niggie, Caroline van Brunswyk, trou. Die prins het ingestem en op 8 April 1795 is hulle in St. James-paleis getroud. Die huwelik was ’n ramp; die twee het glad nie by mekaar gepas nie. Hulle het uitmekaar gegaan na die geboorte van hul enigste kind, prinses Charlotte, in 1796. Die prins het tot met sy dood ’n verhouding met mev. Fitzherbert gehad, hoewel hulle met tye vervreem was. Die kans is goed dat hy, voor hy haar ontmoet het, ’n paar buite-egtelike kinders gehad het. Sy minnaresse sluit in die digteres Mary Robinson, ’n aktrise wat omgekoop is om nie sy briewe aan die pers te verkoop nie, die eksvrou van ’n fisikus, en Frances Villiers, die Gravin van Jersey. Later in sy lewe het hy nog minstens twee ander verhoudings gehad 

Die prins se skuld het steeds bly ophoop tot ’n ongelooflike £630 000 in 1795. Danksy ’n verhoging in sy toelae, eers van £65 000 en daarna £60 000 per jaar, kon hy dié skuld eindelik in 1806 betaal, hoewel sy skuld sedert 1795 steeds uitstaande was.

Laat in 1810 het George III siek geword na die dood van sy jongste dogter, prinses Amelia, en die Prins van Wallis het op 5 Januarie 1811 die prins-regent geword.

In hierdie tyd het George ernstig begin belang stel in sake met betrekking tot styl en smaak en sy bondgenote soos die swierbol Beau Brummell en die argitek John Nash het die Regency-styl geskep. In Londen het Nash die Regency-terrasse van Regent's Park en Regent Street ontwerp. George wou ’n spa by die see hê en het die bekende Pawiljoen in Brighton laat ontwikkel met buitensporige "Indiese" en "Chinese" dekor.

Toe George III in 1820 sterf, het die prins-regent koning George IV geword, met sy mag basies onveranderd. Met sy troonbestyging was hy vetsugtig en waarskynlik verslaaf aan loudanum, ’n morfienoplossing.

George IV se verhouding met sy vrou het al hoe meer agteruit gegaan. Hulle het sedert 1796 apart gewoon en albei het verhoudings gehad. Caroline wou terugkom vir sy kroning en haar regte as koningin opeis, maar die koning het geweier. Hy wou skei, maar is daarteen gewaarsku aangesien sy buite-egtelike verhoudings in ’n skeisaak op die lappe sou kom. George het egter sy vrou sy kroning op 19 Julie 1821 in Westminster-abdy belet. Op dié dag het Caroline siek geword en op 7 Augustus is sy dood; sy het tydens haar siekte dikwels gesê sy glo sy is vergiftig.

George se kroning was ’n uitspattige affêre wat sowat £243 000 gekos het (sy pa s’n, daarenteen, het maar sowat £10 000 gekos). In 1821 was die koning die eerste monarg sedert Richard II van Engeland wat Ierland besoek. Die volgende jaar het hy Edinburg besoek, die eerste besoek van ’n Britse koning aan Skotland sedert Charles I s’n in 1633.

George IV het die grootste deel van sy bewind in afsondering in Windsor-kasteel gebly, maar het aangehou inmeng in die politiek.

Sy drinkery en buitensporige leefstyl het teen die laat 1820's hul tol geëis. Hy het vetsugtig geword weens te veel kos en alkohol en wanneer hy nou en dan in die openbaar verskyn het, was hy die onderwerp van bespotting. Hy het ook jig, arteriosklerose, katarakte en moontlik porfirie gehad. Hy is op die oggend van 26 Junie 1830 in Windsor-kasteel dood. Hy is op 15 Julie in St. George-kapel in Windsor begrawe.

Sy enigste wettige kind, prinses Charlotte Augusta van Wallis, is in 1817 dood nadat haar seun dood gebore is. Die tweede seun van George III, prins Frederick, Hertog van York en Albany, is in 1827 dood. George IV is dus deur ’n ander broer, prins William, die Hertog van Clarence, opgevolg wat as William IV regeer het.

Met George se dood het "The Times" gesê:

Tydens die politieke krisis wat deur Katolieke emansipasie veroorsaak is, het die Hertog van Wellington gesê George is "die mees selfsugtige, vals, sleggehumeurde mens sonder enige goeie eienskap". Hy het hom egter wel na sy dood in die Britse hoërhuis opgehemel.

Hy het sekerlik baie goeie eienskappe gehad; hy was slim en kundig. Tog het baie van sy talente verlore gegaan weens luiheid en gulsigheid. Soos "The Times" eenkeer geskryf het, sou hy altyd " ’n meisie en ’n bottel verkies bo politiek en ’n preek".

Terwyl hy regent was, was daar ’n verandering in die mode wat grootliks deur George geskep is. Nadat politieke teenstanders ’n belasting geplaas het op pruikpoeier, het hy ophou pruike dra ten gunste van natuurlike hare. Hy het donkerder kleure gedra as wat voorheen mode was om sy grootte te help verbloem, het los broeke bo kniebroeke verkies en het ’n hoë kraag met ’n nekdoek gedra om sy dubbele ken weg te steek. Sy besoek aan Skotland in 1822 het gelei tot die herlewing, indien nie die ontstaan nie, van die Skotse tartan soos dit vandag lyk.




</doc>
<doc id="36572" url="https://af.wikipedia.org/wiki?curid=36572" title="Jekaterinburg">
Jekaterinburg

Jekaterinburg (Russies: Екатеринбу́рг) is ’n stad in Rusland en die hoofstad van die federale deelgebied Swerdlofsk-oblast. Die bevolking in 2013 was 1 396 074.

Die stad, wat in 1723 gestig is, se naam was tussen 1924 en 1991 Swerdlofsk.





</doc>
<doc id="36573" url="https://af.wikipedia.org/wiki?curid=36573" title="Omsk">
Omsk

Omsk (Russies: Омск) is 'n stad in Rusland en die hoofstad van die Omsk-oblast. Die stad het in 2014 'n bevolking van 1 166 092 gehad. Dit is 2 700 km van Moskou af. Dit is aan die samevloeiing van die Omrivier en die Irtisj geleë.



</doc>
<doc id="36577" url="https://af.wikipedia.org/wiki?curid=36577" title="Huis van Sakse-Koburg en Gotha">
Huis van Sakse-Koburg en Gotha

Die Huis van Sakse-Koburg en Gotha (dikwels Sakse-Koburg-Gotha; Duits: Sachsen-Coburg und Gotha) is een van die Duitse dinastieë waarvan lede oor verskillende Europese lande regeer het.

Die dinastie het ontstaan uit die hertoghuis Sakse-Koburg-Saalfeld (uit die Huis van Wettin), wat in 1826 die dubbelhertogdom Sakse-Koburg en Gotha in besit geneem het. Kinders uit hierdie geslag het in die 19de eeu oor verskillende ander lande begin regeer:

Toe België in 1830 onafhanklik word, wou hulle ’n koning hê. Uiteindelik het die jonger broer van hertog Ernst I van Sakse-Koburg en Gotha, Leopold, die kroon aanvaar. Hy is op 21 Julie 1831 gekroon as koning Leopold I.

In 1920 het koning Albert I besluit om die titel Hertog van Sakse en die familienaam Sakse-Koburg-Gotha nie meer te gebruik nie vanweë die wandade van die Duitse troepe in die Eerste Wêreldoorlog in België. Die Belgiese koningshuis heet sedertdien amptelik "van België".


Op 1 Januarie 1836 het Ernst se neef Ferdinand getrou met koningin Maria II van Bragança en het hy Ferdinand II van Portugal geword. So het ’n Portugese lyn van die Huis van Bragança-Sakse-Koburg en Gotha ontstaan, wie se nakomelinge tot 1910, toe die monargie opgehef is, onder die naam Sakse-Koburg en Gotha regeer het.


Die seun van hertog Ernst I, Albert, het op 10 Februarie 1840 getrou met koningin Victoria van die Verenigde Koninkryk. Die Britse koningshuis het van toe af amptelik bekend gestaan as Sakse-Koburg-Gotha. In 1917 het koning George V die naam verander na die Huis van Windsor.

’n Ander lid van die familie, Ferdinand van Sakse-Koburg-Gotha-Koháry, het na die aftrede van vors Alexander, Prins van Hessen, op 7 Julie 1887 prins en later koning van Bulgarye geword. Die laaste koning, Simeon II (gebore op 16 Junie 1937), het ook die van Sakse-Koburg-Gotha (Bulgaars: Sakskoboerggotski) gehad en was van 2001 tot 2005 premier van Bulgarye.


Ernst I is in 1844 dood en is opgevolg deur sy seun Ernst II. In 1893 is Ernst II kinderloos dood en sou die troon eintlik gaan na die Prins van Wallis (die latere Edward VII van die Verenigde Koninkryk). Edward het egter afstand gedoen van sy reg op die hertogdom se troon en het dit oorgegee aan sy jonger broer Alfred, die Hertog van Edinburg.

Alfred se enigste seun, ook Alfred, het in 1899 selfmoord gepleeg. Toe eersgenoemde ’n jaar later sterf, is hy opgevolg deur sy neef Karel Eduard, kleinseun van koningin Victoria. Hy moes in 1918 afstand van die troon doen.



</doc>
<doc id="36578" url="https://af.wikipedia.org/wiki?curid=36578" title="Angoulême">
Angoulême

Angoulême (Saintongeais: "Engoulaeme") is 'n Suid-Wes-Franse stad in die administratiewe gewes Nieu-Akwitanië en die prefektuur of hoofstad van die département Charente. Angoulême is op 'n heuwel aan die Charente-rivier geleë en beslaan 'n oppervlakte van 21,85 vierkante kilometer met 42 242 inwoners (2009).

Angoulême het internasionale bekendheid verwerf met sy strokiesprent-sentrum "Centre national de la bande dessinée et de l'image" en die strokiesprent-fees "Festival International de la Bande Dessinée d'Angoulême". Die stad is daarnaas met die amptelike titel "Ville d'art et d'histoire" ("Stad van kuns en geskiedenis") vereer en het tot 'n gewilde toeristetrekpleister ontwikkel.

As hoofstad van die historiese provinsie Angoumois, wat grootliks met die huidige département Charente ooreenkom, was Angoulême eeue lank 'n versterkte nedersetting by die kruispunt van belangrike handelsroetes wat verskeie kere beleër is. Vandag maak die stad deel uit van een van die mees geïndustrialiseerde streke in die gewes. Vanaf die 16de eeu was papiervervaardiging die belangrikste bedryf, later het ook metaalgieterye en elektromeganiese nywerhede ontstaan.


</doc>
<doc id="36584" url="https://af.wikipedia.org/wiki?curid=36584" title="Belgiese monargie">
Belgiese monargie

België is ’n erflike konstitusionele monargie met die Koning van die Belge aan die hoof. Die huidige koning is Filip.

België het saam met die Koninkryk van Nederland een groot land gevorm. Die Belgiese adel was egter hoofsaaklik Franssprekend. In 1830 het België weggebreek en op 22 November 1830 ’n konstitusionele monargie as regeringsvorm gekies. Die nuwe nasie moes ’n staatshoof vind wat diplomatiek neutraal was. Die eerste en tweede kandidaat was die Belgiese regent Surlet de Chokier en die prins van Mérode. Albei het die troon van die hand gewys.

Die volgende keuse was Leopold van Sakse-Koburg-Saalfeld, wat getroud was met die dogter van die Franse koning, Lodewyk-Philippe. Hy het die Belgiese troon aanvaar en is op 21 Julie 1831 as die eerste Koning van die Belgs gekroon onder die naam Leopold I. Sommer gou was daar probleme met sy buurman in die noorde: Willem I van Nederland het troepe na België gestuur tydens die Tiendaagse Veldtog en het geweier om die nuwe koninkryk te erken. Die Nederlanders het die Belge aanvanklik binne tien dae verslaan. Leopold kon egter reken op die steun van sy familie in Engeland en van sy skoonpa, koning Lodewyk-Philippe. Op 12 Augustus 1831 is ’n wapenstilstand gesluit en eindelik was Willem I verplig om België se bestaan te erken. Die Verdrag van Londen (1839) het die onafhanklikheid van België bekragtig.

Die Belgiese koningshuis is oorspronklik afkomstig van die Duitse Sakse-Koburg-Saalfeld, later Sakse-Koburg en Gotha. Dié dinastie was gewild; sy lede het op die troon van Groot-Brittanje, Bulgarye, Portugal en België gesit. Die krone van Griekeland en Roemenië, wat die Sakse-Koburg en Gothas van die hand gewys het, het gegaan na die Huis van Sleeswyk-Holstein-Sonderburg-Glücksburg-Oldenburg (Griekeland) en die Huis van Hohenzollern-Sigmaringen (Roemenië).

In 1920 het koning Albert I egter besluit om nie meer dié naam te gebruik nie, maar "van België". Ook die wapen van Sakse is uit die Belgiese koningswapen verwyder. Die rede was die wandade wat in die Eerste Wêreldoorlog deur die Duitse troepe in België gepleeg is.

Vanweë die huwelikspolitiek van die koningshuis is politieke kwessies deur middel van huwelike opgelos. Leopold I was naamlik verbonde aan al die groot moondhede in Europa: hy was die oom van koningin Victoria en koning Ferdinand II van Portugal, die skoonseun van die Franse koning Lodewyk-Philippe en ’n swaer van Konstantyn van Rusland. Later het hy die skoonpa van die Meksikaanse keiser Maksimiliaan I geword.

Gou was al die prinse en prinsesse getroud en was die jong koninklike Belgiese bloed ’n mengsel van koninklike en keiserlike dinastieë.

Die koningshuis van België is familiaal verbind met:

Die volgorde van kandidate vir die troonopvolging is tans:



</doc>
<doc id="36585" url="https://af.wikipedia.org/wiki?curid=36585" title="Nowosibirsk">
Nowosibirsk

Nowosibirsk (Russies: Новосиби́рск) is die derde grootste stad in Rusland en is in 1893 gestig. Dit is die hoofstad van die Nowosibirsk-oblast en het in 2014 'n bevolking van 1 547 910 gehad. Dit is tot in 1926 Nowonikolajefsk genoem.



</doc>
<doc id="36587" url="https://af.wikipedia.org/wiki?curid=36587" title="Huis van Bernadotte">
Huis van Bernadotte

Die Huis van Bernadotte, die huidige koningshuis van Swede, regeer sedert 1818. Tussen 1818 en 1905 was dit ook die koningshuis van Noorweë.

Ná die Finse Oorlog in 1809 het Swede Finland verloor. Laasgenoemde land het eeue lank die oostelike helfte van die Sweedese Ryk uitgemaak. Die woede en griewe teenoor koning Gustav IV Adolf het ’n staatgreep bespoedig en Gustav Adolf se oom, die kinderlose Karl XIII, het hom vervang. Dit was net ’n tydelike oplossing en in 1810 het die Sweedse Riksdag die Deense prins Christian August van Augustenborg as troonopvolger gekies. As Sweedse kroonprins het hy die naam Karl August aangeneem; hy is egter later dieselfde jaar dood.

Omdat Napoleon I keiser van Frankryk was en direk of indirek oor ’n groot deel van kontinentale Europa geheers het, het die Sweedse parlement gedink dit sou net prakties wees om ’n koning te kies wat Napoleon sou goedkeur. Op 21 Augustus 1810 het die Riksdag Jean-Baptiste Bernadotte, maarskalk van Frankryk, as nuwe troonopvolger gekies.

Bernadotte, wat gebore is in die dorp Pau in die provinsie Béarn, Frankryk, se suster was getroud met Joseph, Napoleon se ouer broer, en hy is in 1804 tot maarskalk van Frankryk bevorder.

As kroonprins van Swede het hy die naam Karl Johan aangeneem en amptelik as regent waargeneem tydens die res van Karl XIII se bewind. Hy het in 1814 ’n gedwonge vereniging tussen Swede en Noorweë bewerkstellig in die Veldtog teen Noorweë. Jean-Baptiste Bernadotte het van 5 Februarie 1818 tot met sy dood op 8 Maart 1844 as koning Karl XIV van Swede en Karl III Johan van Noorweë regeer.

Die Huis van Bernadotte het oor albei lande regeer tot in 1905 met die ontbinding van die unie tussen Swede en Noorweë. Prins Karl van Denemarke, ’n kleinseun van koning Karl XV, is toe as Noorweë se nuwe koning gekies.




</doc>
<doc id="36590" url="https://af.wikipedia.org/wiki?curid=36590" title="Blouwalvis">
Blouwalvis

Die blouwalvis ("Balaenoptera musculus") is 'n seesoogdier wat tot die suborde Mysticeti (baard- en baleinwalvisse) behoort. Met 'n lengte van tussen 23 en 30,5 m en 'n massa van tot 136 ton, is dit die grootste dier op aarde. Die blouwalvis se liggaam is lank en slank, met 'n kleur wat wissel tussen blou en grys op sy rug en 'n ligter onderkant. Daar word onderskei tussen minstens drie subspesies: "B. m. musculus", wat in die noorde van die Atlantiese en Stille Oseane aangetref word, "B. m. intermedia", wat in die Suidelike Oseaan aangetref word, en "B. m. brevicauda" ('n dwergsubspesie), wat in die Indiese Oseaan en suide van die Stille Oseaan aangetref word. Dis moontlik dat "B. m. indica", wat in die Indiese Oseaan voorkom, ook 'n subspesie is. Soos in die geval van ander baardwalvisse, bestaan die blouwalvis se dieet hoofsaaklik uit planktonkrefies ('n soort skaaldier), asook klein vissies en soms pylinkvis.

Aan die begin van die twintigste eeu was blouwalvisse volop in byna al die planeet se oseane. Vir meer as 40 jaar is hulle egter byna tot uitsterwing gejag, totdat die internasionale gemeenskap in 1966 besluit het om die diere te beskerm. 'n 2002-verslag beraam dat daar toe wêreldwyd tussen 5 000 en 12 000 blouwalvisse was, in vyf afsonderlike groepe. Slegs tussen 1 150 en 4 500 ware blouwalvisse kom na raming tans in die Suidelike Halfrond voor terwyl die aantal dwergblouwalvisse wêreldwyd moontlik sowat 10 000 beloop. Voor walvisvangs toegeneem het, was die grootste bevolking in die Antarktiese gebied, wat ongeveer 239 000 getel het. Ongeveer 13 000 dwergblouwalvisse en meer as 330 000 Antarktiese blouwalvisse is tydens die walvisvangsjare gejag, wat daartoe gelei het dat die huidige bevolkings slegs 'n klein breukdeel van die oorspronklike bevolking is, met ongeveer 2 000 walvisse in elke groep in die noordoostelike Stille Oseaan, die Antarktiese gebied en die Indiese Oseaan. Daar is twee groepe in die Noord-Atlantiese Oseaan en minstens nog twee in die Suidelike Halfrond.

Blouwalvisse is vinwalvisse ("Balaenopteridae"), 'n familie wat die bultrugwalvis, die rorkwal, Bryde se walvis, die seiwalvis en die minkewalvis insluit. Daar word geglo dat die "Balaenopteridae"-familie moontlik reeds in die middel van die Oligoseen van die ander families in die "Mysteceti"-suborde gesplits het.

Die blouwalvis word gewoonlik as een van die sewe walvisspesies in die genus "Balaenoptera" geklassifiseer: een gesag het dit in 'n afsonderlike monotipiese (eensoortige) genus, "Sibaldus", geklassifiseer, maar die klassifikasie is nie elders aanvaar nie. Analises van DNS-sekwensiëring het daarop gedui dat blouwalvise filogeneties nouer verwant is aan die bultrugwalvis ("Megaptera") en die gryswalvis ("Eschrichtius") as ander "Balaenoptera"-spesies.
Daar is minstens 11 gedokumenteerde gevalle van volwasse blouwalvis-rorkwalkruisings in die wildernis. Volgens die wetenskaplikes A. Arnason en A. Gullberg is die genetiese afstand tussen 'n blouwalvis en 'n rorkwal dieselfde as tussen 'n mens en 'n gorilla. Kruisings tussen 'n blouwalvis en bultrugwalvis is ook al aangetref.

Die spesifieke naam "musculus" is van Latyn afkomstig en kan "gespierd" beteken, maar dit kan ook as "klein muis" vertaal word. Hierdie laaste vertaling sou aan Carolus Linnaeus bekend gewees het: Linnaeus het die spesie sy naam gegee in sy hoogs invloedryke "Systema Naturae" (1758) en moontlik die naam met opset 'n ironiese dubbelsinnigheid gegee.

Gesaghebbendes klassifiseer die spesie in drie of vier subspesies: "B. m. musculus", wat in die noorde van die Atlantiese en Stille Oseane aangetref word, "B. m. intermedia", wat in die Suidelike Oseaan aangetref word en "B. m. brevicauda", die dwergsubspesie, wat in die Indiese Oseaan en suide van die Stille Oseaan aangetref word. Die vierde is die ietwat problematiese "B. m. indica", wat in die Indiese Oseaan aangetref word, maar moontlik dieselfde subspesie as "B. m. brevicauda" is.

Die blouwalvis het 'n lang, afgespitste liggaam wat uitgestrek voorkom vergeleke met die stewige bou van ander walvisse. Hy het 'n plat, U-vormige kop en 'n prominente bult wat van sy spuitgat tot die bopunt van sy bolip strek. Die voorkant van die mond is dik, met walvisbaard- of baleinplate: ongeveer 300 sulke plate (elk ongeveer een meter) hang van sy bokaak af en strek tot 50 cm die mond in. Tussen 60 en 90 groewe (ventrale plooie) loop langs sy nek, parallel met sy liggaam. Hierdie plooie help met die afvoer van water vanaf die mond na happe (sien "voeding" hier onder). Die dorsale vin is klein en slegs vir kort tye sigbaar tydens duike. Die vin word ongeveer driekwart langs die lengte van die liggaam aangetref en wissel in grootte van een individu tot 'n ander: sommige het skaars 'n sigbare hobbel, terwyl ander 'n prominente en sekelvormige vin het. Wanneer die blouwalvis na die oppervlak kom om asem te haal, stoot hy sy skouer en spuitgat verder bo die wateroppervlak as ander groot walvisse soos die rorkwal en die seiwalvis. Hierdie eienskap word deur waarnemers gebruik om tussen die spesies in die natuur te onderskei. Sommige blouwalvisse in die Noord-Atlantiese Oseaan en Noordelike Stille Oseaan lig hulle stertvin wanneer hulle duik. Tydens asemhaling uiter die blouwalvis 'n vertikale spuit met 'n gemiddelde lengte van 9 m, maar hoogtes van tot 12 m is al waargeneem. Die walvis het 'n longkapasiteit van 5 000 liter. Blouwalvisse het nie net een spuitgat nie, maar twee langs mekaar (vergelyk met die mens se neusgate).

Die vinpote is drie tot vier meter lang. Die bokante is grys, met 'n dun, wit rand. Die onderkante is wit. Die kop- en stertvin is oor die algemeen 'n eenvormige grys. Die walvis se boonste dele (en soms ook die vinpote) is gewoonlik gespikkeld. Die mate van gespikkeldheid wissel skerp van walvis tot walvis. Sommige het 'n eenvormige leigrys, terwyl ander 'n aansienlike variasie van digte grys, donkerblou en swart spikkels toon.

Die blouwalvis kan 'n spoed van 50 km/h oor kort afstande bereik, gewoonlik tydens interaksie met ander blouwalvisse. 'n Meer tipiese spoed is 20 km/h, alhoewel hulle tot 5 km/h bedaar wanneer hulle vreet.

Blouwalvisse lewe dikwels alleen of saam met 'n ander blouwalvis. Dit is nie bekend of paartjies vir lang periodes saam bly en of hulle slegs 'n kortstondige verhouding aanknoop nie. In plekke waar daar 'n hoë konsentrasie voedsel is, is al tot 50 blouwalvisse in een verspreide groep waargeneem. Hulle vorm egter nie die groot, hegte groepe wat by ander baardwalvisspesies waargeneem word nie.

Dit is moeilik om 'n blouwalvis te weeg, bloot omdat dit so 'n enorme dier is. Die meeste blouwalvisse wat deur jagters gevang word, word nie as 'n geheel geweeg nie, maar eers in kleiner, beheerbare stukke gesny. Die verlies aan bloed en ander vloeistowwe het aanvanklik tot 'n te lae raming van die diere se gewig gelei. Nietemin is metings van tussen 150 en 170 ton geneem van walvisse met 'n lengte van tot 27 m. Volgens die Amerikaanse Nasionale Seesoogdierlaboratorium sal 'n 30 m lange walvis meer as 180 ton weeg. Die grootste blouwalvis wat tot op hede akkuraat deur hierdie instelling geweeg is, was 'n wyfie wat 177 ton swaar was.

Daar word geglo die blouwalvis is nie net die grootste dier op aarde nie, maar ook die grootste dier wat ooit gelewe het. Die grootste bekende dinosourus van die Mesosoïkum was die "Argentinosourus", wat na raming tot 90 ton geweeg het. Die verlore rugwerwel van die dinosourus "Amphicoelias fragillimus" sou op 'n dier dui wat tot 122 ton geweeg het en 40–60 meter lank was, maar dié het in die 1870's verdwyn en slegs aantekeninge wat na die grootte verwys, bestaan nog. Die uitgestorwe "Leedsichthys" wat in die middel van die Jura-periode gelewe het, kan miskien ook om die titel meeding, maar aangesien fossiele skaars is, is dit baie moeilik om sulke vergelykings te maak. Tans word hierdie diere as kleiner as die blouwalvis beskou.

Daar bestaan ook onsekerheid oor watter blouwalvis presies die grootste ooit was: die meeste data ter beskikking is afkomstig van blouwalvisse wat in die Arktiese gebied deur jagters gevang is tydens die eerste helfte van die 20ste eeu. Hierdie jagters was nie baie vertroud met die standaard- soölogiese meettegnieke nie. Die langste walvisse wat ooit aangeteken is, was twee wyfies met lengtes van 33,6 m en 33,3 m, onderskeidelik. Die langste walvis wat deur wetenskaplikes van die Amerikaanse Nasionale Seesoogdierlaboratorium gemeet is, het 'n lengte van 29,9 m gehad.

'n Blouwalvis se tong weeg sowat 2,7 ton en wanneer sy mond ten volle uitgesit het, kan dit tot 90 ton voedsel en water hou. Ten spyte van die mond se grootte, is die blouwalvis se keel van so 'n aard dat hy niks kan insluk wat wyer is as ongeveer 'n sokkerbal nie. Sy hart weeg 600 kg, die grootste van enige dier, en sy hoofslagaar (aorta) het 'n deursnee van 23 cm. Tydens die eerste sewe maande van sy lewe drink 'n blouwalvis elke dag ongeveer 400 liter melk. Blouwalviskalfies sit vinnig gewig aan, tot 90 kg per dag. Selfs by geboorte kan 'n blouwalviskalf tot 2 700 kilogram weeg; dis gelykstaande aan 'n volgroeide seekoei.

Blouwalvisse vreet byna uitsluitlik planktonkrefies, alhoewel hulle ook klein aantalle eenoogkrefies inneem. Die soöplanktonspesies wat deur die blouwalvis gevreet word, wissel van oseaan tot oseaan. In die Noord-Atlantiese Oseaan is "Meganyctiphanes norvegica", "Thysanoessa raschii", "Thysanoessa inermis" en "Thysanoessa longicaudata" die norm, terwyl "Euphausia pacifica", "Thysanoessa inermis", "Thysanoessa longipes", "Thysanoessa spinifera", "Nyctiphanes symplex" en "Nematoscelis megalops" in die Noorde van die Stille Oseaan gevreet word. In die Antarktiese gebied bestaan die dieet weer uit "Euphausia superba", "Euphausia crystallorophias" en "Euphausia valentin".

'n Volwasse blouwalvis kan daagliks tot 40 miljoen planktonkrefies vreet. Die walvisse vreet altyd in die gebied waar daar die hoogste konsentrasie planktonkrefies is; bedags word daar teen dieptes van 100 m gevreet en snags naby die oppervlak. Terwyl 'n blouwalvis vreet, sal hy tipies 10 minute lank duik, alhoewel duiktye van tot 20 minute ook voorkom. Die langste aangetekende duik is 36 minute (Sears 1998). 'n Walvis vreet deur na vore te beur, in die rigting van 'n groep planktonkrefies, en die diertjies saam met 'n groot hoeveelheid water in sy mond te skep. Die water word dan deur sy baard- of baleinplate gepers met behulp van sy tong en lugdruk vanaf die buikholte. Wanneer die water uitgepers is, word die planktonkrefies (wat te groot is om deur die plate te pas) ingesluk. Die blouwalvis vreet ook klein vissies, skaaldiertjies en inkvisse wat toevallig saam met die planktonkrefies ingeneem te word.

Die paarseisoen begin laat herfs en duur tot aan die einde van die winter. Daar is nie veel bekend oor die blouwalvis se paringsgedrag of broeiplek nie. Wat wel bekend is, is dat die wyfie tipies elke twee tot drie jaar aan die begin van die winter die lewe skenk, ná 'n draagtyd van 10 tot 12 maande. Die kalfie weeg ongeveer 2,5 ton en het 'n lengte van ongeveer 7 m. Blouwalviskalfies drink daagliks 380–570 liter melk. Spening vind op ongeveer ses maande plaas; teen hierdie tyd het die kalf se lengte reeds verdubbel. Op 'n ouderdom van agt tot tien jaar is 'n blouwalvismannetjies geslagsryp: teen hierdie tyd is hy minstens 20 m lank (of meer, in die Suidelike Halfrond). Wyfies is nog groter: hulle bereik geslagsrypheid reeds op vyfjarige ouderdom, wanneer hulle ongeveer 21 m lank is.

Wetenskaplikes beraam dat blouwalvisse minstens 80 jaar oud kan word, alhoewel die tekort aan destydse aantekeninge beteken hierdie teorie sal eers in die toekoms bevestig kan word. Die langste aangetekende studie van 'n individuele blouwalvis is 34 jaar, in die noordoostelike Stille Oseaan (verslag in Sears, 1998). Die blouwalvis is die prooi van die moordvis ("Orcinus orca") en dié is ook sy enigste natuurlike vyand. Studies het aangetoon dat tot 25% volwasse blouwalvisse littekens van moordvisaanvalle het. Die sterftesyfer as gevolg van sulke aanvalle is onbekend.

Dit is uiters skaars vir blouwalvisse om gestrand te raak en aangesien die diere nie in groot groepe lewe nie, is massastrandings nog nooit aangeteken nie.

Beramings deur Cummings en Thompson (1971) dui aan dat die bronvlak van blouwalvisgeluide tussen 155 en 188 desibel is, wanneer dit met betrekking tot 'n verwysingsdruk van een mikropascal teen een meter gemeet word. Alle blouwalvisgroepe se roepe is teen 'n grondtoon van tussen 10 en 40 Hz; die laagste toon wat 'n tipiese mens se oor kan waarneem is 20 Hz. Blouwalvisse se roepe duur tussen tien en dertig sekondes. Daar is ook waargeneem dat blouwalvisse langs die kus van Sri-Lanka "liedjies" met vier note sing, wat elk omtrent twee minute duur. Hierdie walvisgesang herinner aan die bekende gesang van die bultrugwalvis. Hierdie "sang" is egter slegs in die dwergsubspesie ("B. m. brevicauda") van die blouwalvis waargeneem en wetenskaplikes glo dat dit moontlik uniek tot hierdie subspesie is. Niemand weet presies hoekom blouwalvisse die geluide maak nie, maar daar word geglo dat enige van die volgende redes van toepassing kan wees:

Dit is nie maklik om 'n blouwalvis te vang of dood te maak nie. Hulle spoed en krag het daarvoor gesorg dat vroeë walvisjagters eerder potvisse en noordkapers geteiken het. In 1864 het die Noorse jagter Svend Foyn 'n stoomboot met harpoene toegerus wat spesifiek bedoel was om groot walvisse te vang. Alhoewel dit oorspronklik swaar gegaan het en Foyn nie baie sukses behaal het nie, het hy die harpoengeweer vervolmaak en nie lank daarna nie is verskeie walvisvangstasies langs die kus van Finnmark, in die noorde van Noorweë, gestig. As gevolg van onderonsies tussen die plaaslike visvangers is die laaste walvisvangstasie in Finnmark in 1904 gesluit.

Kort na Foyn se aanvanklike sukses is walvisse naby Ysland (1883), die Faroëreilande (1894), Newfoundland (1898) en Spitsbergen (1903, 'n eiland naby Noorweë) gejag. In 1904–1905 is die eerste blouwalvisse langs die kus van Suid-Georgia, in die suide van die Atlantiese Oseaan, gevang. Teen 1925, met die aankoms van die skeepshelling op die agterskip van fabriekskepe, en die gebruik van stoomaangedrewe walvisvangers, het die vangs van blouwalvisse (en baardwalvisse in die algemeen) in die Antarktiese en sub-Antarktiese gebiede drasties toegeneem. Tussen 1930 en 1931 het hierdie skepe 29 400 walvisse in slegs die Antarktiese gebied gevang. Teen die einde van die Tweede Wêreldoorlog was blouwalvisbevolkings aansienlik uitgedun en in 1946 is die eerste kwotas wat die internasionale walvishandel beperk het, ingevoer. Hierdie kwotas was egter ondoeltreffend omdat hulle nie tussen die verskeie spesies onderskei het nie: bedreigde spesies kon net soveel gejag word as spesies wat volop was. In 1960 is die vangs van blouwalvisse deur die Internasionale Walvisvangskommissie (IWK) verban en onwettige walvisvangs deur die Sowjetunie is in die 1970's stopgesit. Teen hierdie tyd was reeds 30 000 blouwalvisse in die Antarktiese gebied gevang, 33 000 in die res van die Suidelike Halfrond, 8 200 in die noordelike Stille Oseaan en 7 000 in die Noord-Atlantiese Oseaan. Die grootste aanvanklike bevolking, dié in die Antarkiese gebied, is tot 0,15% van hulle aanvanklike aantal uitgedun.

As gevolg van die lae voortplantingstempo (draagtyd van meer as 'n jaar) en die werpselgroottes van net een of twee kalfies neem dit aansienlik langer vir walvisbevolkings om te herstel as byvoorbeeld dié van kleiner diere.

Sedert die verbod op walvisvangs kon studies nie bepaal of die wêreldwye blouwalvisbevolking toeneem of stabiel bly nie. In die Antarktiese gebied wys die positiefste beramings 'n aansienlike toename van 7,3% per jaar (sedert die einde van onwettige Sowjet-walvisvangs), maar die bevolking is steeds minder as 1% van hulle oorspronklike getal. Daar is ook voorgestel dat Yslandse en Kaliforniese bevolkings toeneem, maar hierdie toenames is, statisties gesien, nie betekenisvol nie. Daar is in 2002 beraam dat die totale wêreldwye bevolking tussen 5 000 en 12 000 lê, alhoewel daar groot onsekerheid heers oor die beskikbare ramings vir baie gebiede. Die blouwalvis word tans steeds as "bedreig" beskou op die IUBN se Rooi Lys van bedreigde spesies (die blouwalvis verskyn al sedert die lys se eerste uitgawe hierop). Die grootste bekende konsentrasie blouwalvisse, van ongeveer 2 000, is in die noordoostelike Stille Oseaan en bestaan uit lede van die subspesie "B. m. musculus", ook soms die Noordelike blouwalvis genoem. Die konsentrasie blouwalvisse strek van Alaska tot by Costa Rica, maar word veral in die somer naby Kalifornië waargeneem. Soms dwaal lede van die bevolking tot in die noordwestelike Stille Oseaan: daar is al onreëlmatige waarnemings tussen die Kamtsjatka-skiereiland (in die Russiese Verre-Ooste) en die noordelike punt van Japan aangeteken.

In die Noord-Atlantiese Oseaan word daar tussen twee groepe van "B. m. musculus" onderskei. Die eerste word naby Groenland, Newfoundland, Nova Scotia en die Sint Lawrence-baai aangetref en bestaan uit ongeveer 500 individue. Die tweede groep word meer oos aangetref, van die Asore-eilande (in die lente) tot Ysland in (Julie en Augustus): daar word aangeneem dat die walvisse die Midatlantiese Rif tussen hierdie vulkaniese eilande volg. Blouwalvisse is ook verder as Ysland waargeneem, so ver noord as Spitsbergen en Jan Mayen, alhoewel hierdie waarnemings skaars is. Wetenskaplikes weet tans nie waar hierdie walvisgroepe die winter deurbring nie. Daar word beraam dat die Noord-Atlantiese bevolking tussen 600 en 1 500 groot is.

In die Suidelike Halfrond blyk daar twee verskillende subspesies voor te kom: "B. m. intermedia", die Suidelike blouwalvis, en "B. m. brevicauda", die dwergsubspesie, wat in die waters van die Indiese Oseaan aangetref word. Onlangse beramings vir die bevolking van die Antarktiese subspesie wissel van 1 100 tot 1 700. Daar word tans ook meer navorsing oor die dwergsubspesie gedoen, maar 'n 1996-opname het beraam dat daar 424 dwergblouwalvisse in die klein gebied suid van Madagaskar was. Dit is dus moontlik dat die bevolkings in die Indiese Oseaan duisende kan tel. Indien dit die geval is, sal wêreldwye bevolkingsgetalle heelwat hoër wees as wat huidige beramings voorspel.

In 1859 het die Engelse dierkundige Edward Blyth 'n vierde subspesie, "B. m. indica", in die noorde van die Indiese Oseaan geïdentifiseer, maar probleme met die identifisering van kenmerkende eienskappe van hierdie subspesie het daartoe gelei dat dit hoofsaaklik as 'n sinoniem vir die dwergsubspesie, "B. m. brevicauda", gebruik is. Rekords van Sowjet-walvisvangste dui aan dat die grootte van die volwasse wyfie nader aan dié van die "B. m. brevicauda" as dié van "B. m. musculus" is. Die paarseisoene van "B. m. brevicauda" en die voorgestelde "B. m. indica" blyk egter met byna ses maande te verskil.

Die migrasiepatrone van hierdie subspesies is nie baie bekend nie. Die teenwoordigheid van die dwergsubspesie, "B. m. brevicauda", is byvoorbeeld in die waters van die noordelike Indiese Oseaan (Oman, Maledive, Sri Lanka) aangeteken, waar hulle moontlik 'n afsonderlike bevolking is. Die blouwalvisbevolkings wat naby Chili en Peru aangetref word, is moontlik ook 'n afsonderlike bevolking. Sommige Antarktiese blouwalvisse trek in die winter nader aan die oostelike Suid-Atlantiese kus en hulle vokaliserings word soms naby Peru, Wes-Australië en in die noorde van die Indiese Oseaan gehoor. In Chili is die Setaseebeskermingsentrum besig om, met ondersteuning van die Chileense Marine, uitgebreide navorsing en bewaringsprojekte uit te voer op 'n groep blouwalvisse langs die kus van Chiloé-eiland, waar in 2007 326 blouwalvisse waargeneem is.

Die seesoogdierkundiges aan die Duke-universiteit in Durham, Noord-Carolina, ondersteun pogings om die blouwalvisbevolking noukeuriger te bereken. Hulle hou die "OBIS-SEAMAP" (die "Ocean Biogeographic Information System – Spatial Ecological Analysis of Megavertebrate Populations") in stand; dit is 'n vergelyking van waarnemings van seesoogdiere van ongeveer 130 bronne.

As gevolg van hulle enorme grootte, krag en spoed, het volwasse blouwalvisse byna geen natuurlike vyande nie. Daar is egter 'n aangetekende geval in "National Geographic" van 'n blouwalvis wat deur moordvisse aangeval is. Alhoewel die moordvisse nie daarin geslaag het om die walvis tydens die aanval dood te maak nie, het hy ernstige wonde opgedoen en waarskynlik kort ná die aanval daaraan gevrek. Sedertdien is die moordvis as die enigste natuurlike vyand van die blouwalvis bevestig.

Blouwalvisse doen soms ook lewensgevaarlike wonde op ná botsings met seevaartuie of wanneer hulle verstrik raak in visvanggereedskap. Die toenemende hoeveelheid onderwater geraas, insluitende dié afkomstig van militêre sonars, beteken dat dit vir walvisse moeiliker word om te kommunikeer. 'n Ander moontlike menslike bedreiging is die versameling van polichloor-bifeniele (PCB's) in die walvis se liggaam.

Met die toename in aardverwarming, smelt gletsers en ysgrond teen 'n vinniger tempo. Dit veroorsaak dat 'n groot hoeveelheid varswater die oseane in stroom en daar bestaan kommer dat die hoeveelheid varswater in die oseane 'n breekpunt kan bereik wat moontlik 'n versteuring in die oseane se sirkulasiestelsel teweeg kan bring. Die sirkulasiestelsel is verantwoordelik vir die vloei van warm en koue water om die planeet. Siende dat blouwalvisse se migrasiepatrone aan oseaantemperatuur gekoppel is, sal 'n versteuring in hierdie sirkulasie waarskynlik 'n effek op hul migrasie hê. Die walvisse bring hulle somers in koel, hoë breedteliggings deur, waar hulle die planktonkrefies vreet wat daar volop voorkom. In die winter beweeg hulle na warmer, laer breedteliggings, waar hulle paar en geboorte skenk.

Die verandering in oseaantemperatuur kan ook 'n effek op die blouwalvis se voedsel hê. Die verwarming en laer soutgehalte kan die beskikbare hoeveelheid planktonkrefies (en hulle ligging) affekteer.





</doc>
<doc id="36592" url="https://af.wikipedia.org/wiki?curid=36592" title="Huis van Bourbon">
Huis van Bourbon

Die Huis van Bourbon is ’n belangrike Europese koningshuis, ’n tak van die Dinastie van die Capetingers. Konings van Bourbon het eerste in die 16de eeu oor Navarra en Frankryk geheers. Teen die 18de eeu het lede van die Bourbon-dinastie ook op die trone van Spanje, Napels & Sisilië en Parma gesit. Spanje en Luxemburg het tans Bourbon-monarge.

Bourbon-monarge het oor Navarra (van 1555) en Frankryk (van 1589) regeer tot met die omverwerping in 1792 van die monargie tydens die Franse Rewolusie. Dit is in 1814 vir ’n kort ruk herstel ná die val van die Eerste Franse Ryk, maar die hooflyn van die Bourbons is in die Julie-rewolusie van 1830 finaal omvergewerp. ’n Tak van die Bourbons, die Huis van Orléans, het daarna vir agttien jaar regeer (1830–1848) tot hulle ook omvergewerp is.

Datums dui regeertye aan.

Philip V van Spanje was die eerste Bourbon-heerser van Spanje, van 1700 af. Die Spaanse Bourbons — in Spanje word die naam Borbón gespel — is al verskeie kere omvergewerp en weer in plek gestel; hulle het regeer in 1700–1808, 1813–1868, 1875–1931 en 1975 tot die hede. Van die Spaanse lyn kom die koninklike lyn van die Koninkryk van die Twee Sisiliës (1734–1806 en 1815–1860, en in Sisilië net in 1806–1816), die Bourbon-Sisiliës-familie en die Bourbon-heersers van die Hertogdom van Parma.

Datums dui regeertye aan.

Groothertogin Charlotte van Luxemburg het met ’n lid van die Bourbon-Parma-lyn getrou en dus is haar opvolgers, wat sedert haar abdikasie in 1964 oor Luxemburg regeer, ook tegnies gesproke lede van die Huis van Bourbon.

Datums dui regeertye aan.




</doc>
<doc id="36597" url="https://af.wikipedia.org/wiki?curid=36597" title="Huis van Grimaldi">
Huis van Grimaldi

Die Huis van Grimaldi is betrokke by die geskiedenis van die Prinsdom van Monaco en die Republiek van Genua.

Die Grimaldi-familie stam af van Grimaldo Canella, ’n Genuese staatsman in die tyd van die eerste Kruistogte. Hy was die seun van Otto Canella, ’n Konsul van Genua in 1133, en hy het op sy beurt in 1160, 1170 en weer in 1184 konsul geword. Sy talle kleinseuns en hul kinders het see-ekspedisies gelei oral om die Mediterreense See, die Swartsee en die Noordsee, en hulle het gou een van die magtigste families in Genua geword.

Die Grimaldi's was bang dat ’n mededingende familie Genua sou oorneem en was in verskeie gevegte betrokke om die mag te behou. Van 1299 af het hulle verskeie bondgenootskappe aangegaan. Die kasteel van Monaco was ideaal geleë om politieke en militêre aanvalle teen Genua te loods. In 1395 het die Grimaldi's die onrus in Genua gebruik om Monaco oor te neem, wat hulle toe as ’n kondominium, of gemeeskaplike soewereiniteit, regeer het. Dit is die oorsprong van die huidige prinsdom.

Tot 2002 het ’n verdrag tussen Monaco en Frankryk bepaal dat as die Grimaldi-familie nie ’n manlike heerser voortbring nie, die soewereiniteit van die gebied na Frankryk sal teruggaan. Die 2002-ooreenkoms maak egter voorsiening vir ’n regentskap en voortgesette Monegaskiese soewereiniteit in so ’n geval.

Die huidige familie stam almal af van Louis II van Monaco en het wêreldwyd bekend geraak danksy Rainier III se huwelik met die Amerikaanse aktrise Grace Kelly.

Monaco is een van net drie state in Europa waar die monarg steeds ’n aktiewe rol in die alledaagse politiek speel. (Die ander twee is Liechtenstein en die Vatikaanstad. Die Monegaskiese prins oefen sy mag uit in ooreenstemming met die grondwet en wette. Hy verteenwoordig die land in alle buitelandse betrekkinge en enige verandering aan die grondwet moet deur hom én die Nasionale Raad goedgekeur word. Wetgewende gesag is verdeel tussen die prins en die Nasionale Raad en die uitvoerende gesag is in die prins se hande.

Die prins het ook volle gesag in die howe, wat in sy naam uitspraak gee. Albert II verleen ook amnestie en Monegaskiese burgerskap, en gee ordes, titels en ander range van eer.

Van die belangrikste lede van die Grimaldi-familie:




</doc>
<doc id="36599" url="https://af.wikipedia.org/wiki?curid=36599" title="Eldoret">
Eldoret

Eldoret is 'n stad in die weste van Kenia met 'n bevolking van 193 830 in 1999. Tussen 1902 en 1908 het baie Afrikaners na die gebied getrek en vir hulle is NG gemeente Vergenoeg in laasgenoemde jaar gestig.


</doc>
<doc id="36601" url="https://af.wikipedia.org/wiki?curid=36601" title="Huis van Liechtenstein">
Huis van Liechtenstein

Die Huis van Liechtenstein, van wie die prinsdom sy naam gekry het, is die familie wat oor die prinsdom van Liechtenstein heers.

Karl I (30 Julie 1569 – 12 Februarie 1627) was die eerste Prins van Liechtenstein en dus die stigter van die dinastie. Keiser Rudolf II van die Heilige Romeinse Ryk het hom aangestel as hoofopsigter, ’n belangrike posisie aan sy hof. Karl het dit beklee tot in 1607.

In ’n dispuut oor land tussen die keiser en die troonopvolger, aartshertog Mathias, het Karl hom by Mathias geskaar en dié het hom in 1608 ’n erfprins gemaak uit dankbaarheid vir sy hulp.

Die familie het die Liechtenstein-kasteel in Laer-Oostenryk ten minste sedert 1140 tot die 13de eeu besit en weer vanaf 1807. Deur die eeue het die dinastie groot grondgebiede bygekry, hoofsaaklik in Morawië, Laer-Oostenryk, Silesië en Stiermarke. Al die gebiede was egter leengrond. Sonder enige grondgebied wat direk onder die dinastie geval het, het hulle nie gekwalifiseer vir ’n setel in die keiserlike ryksdag nie.

Die familie wou bitter graag die groter mag hê wat ’n setel in die keiserlike regering sou meebring, en eindelik het hulle die klein "Herrschaft" Schellenberg en graafskap Vaduz (in 1699 en 1712 onderskeidelik) van die Hohenems-familie gekoop.

Op 23 Januarie 1719 het Charles VI, Heilige Romeinse Keiser, bepaal dat Vaduz en Schellenberg verenig is en verhef is tot die status "Fürstentum" (prinsdom) met die naam "Liechtenstein" ter ere van sy "getroue dienskneg Anton Florian van Liechtenstein". Op dié datum het Liechtenstein ’n soewereine lidstaat van die Heilige Romeinse Ryk geword.

Die huidige hoof van die dinastie is Hans-Adam II. Sy oudste seun, Alois, is die regmatige troonopvolger.

Op 15 Augustus 2004 het prins Hans-Adam die mag om regeringsbesluite te neem aan Alois oorgegee as ’n manier van oorgang na ’n nuwe geslag. Hans-Adam is egter nog die amptelike staatshoof.



</doc>
<doc id="36602" url="https://af.wikipedia.org/wiki?curid=36602" title="Dalarna">
Dalarna

Dalarna (letterlik "Die valleie") is 'n historiese landskap in die noordweste van Svealand (Sentraal-Swede) wat grootliks met die huidige administratiewe distrik Dalarnas län (vroeër Kopparbergs län) ooreenkom, behalwe vir klein afwykings (die parogie Hamra maak tans byvoorbeeld deel uit van Gävleborgs län), en tot by die grens met Noorweë strek. Die plaaslike mynbou- en houtbedryf vorm saam met metaalverwerking en toerisme, wat reeds teen die middel van die 19de eeu ontwikkel het, sy ekonomiese basis, en Dalarna se tipiese rooi (of soms ook blou) geverfde Dalarna-houtperdjies (Sweeds: "Dalahästar") het 'n simbool vir die landskap geword wat orals in Swede te koop is.

Die topografie van Dalarna word oorheers deur die Siljanmeer, wat in sy sentrum lê, en die riviere Västerdalälven en Österdalälven wat in Djurås in die munisipaliteit Gagnef saamvloei om die rivier Dalälven te vorm. Die hoogste punt van Dalarna is die Storvätteshågna wat 1 204 meter bo seevlak rys. Die laagste punt is in die suidooste waar die Dalälven teen 'n hoogte van 55 meter bo seevlak Dalarna se grens oorsteek. Baie van Dalarna se paaie loop vanuit die suidooste langs die riviere en deur sy vrugbare valleie in noordwestelike rigting.
Die huidige idilliese Siljanmeerlandskap is sowat 365 miljoen jaar gelede gevorm nadat 'n natuurramp die gebied getref het: Die sigbare krater in die gebied getuig van 'n grootskaalse meteorietinslag, en die Siljan-, Orsa- en Skattungenmeer maak almal deel uit van hierdie krater. 

Groot hoeveelhede minerale is as gevolg van die kosmiese ramp in Dalarna ontdek, en yster, koper en silwer het van die arm landelike streek vanaf die 17de eeu 'n beduidende mynbougebied gemaak wat die basis vir Swede se welvaart en Noord-Europese grootmoondheidstatus gevorm het. Die geskiedenis van Falun se kopermyne strek selfs meer as 1 000 jaar terug. 

Terwyl die suidelike streke 'n lang nywerheidsgeskiedenis het, is die noordelike dele bergagtig en behels uitgestrekte natuurgebiede soos Orsa finnmark en die rotsmassiewe van die noordweste. Tydens die winter is Dalarna 'n gewilde bestemming vir wintersportentoesiaste.

Vandag staan die Siljanmeergebied as die sentrum van die tradisionele Sweedse volkskultuur bekend. In die klein dorpe langs die meeroewer word tipiese Midsomerfeeste vanaf 23 en 24 Junie tot in Julie gevier, en die jaarlikse musiekfeeste rondom die Siljanmeer en in Falun is die beduidendste van hul soort in Swede. Strykorkeste van tot by tagtig musikante vorm net soos Dalarnaperdjies uit die dorp Nusnäs deel van Dalarna se kultuur. 

Net soos ander Sweedse landskappe het Dalarna in administratiewe opsig geen betekenis nie. Die landskap het die grootste deel van die provinsie Kopparbergs län uitgemaak wat in 1647 gestig is. In 1998 is die län se naam verander na Dalarnas län, onder meer omdat daar min verskille tussen die landskap en die län is (die landskap se oppervlakte is 29 086 vierkante kilometer teenoor 28 193 vk km vir die län) en die dorp Kopparberg in Örebro län dikwels valslik as die naamgewer van Kopparbergs län beskou is. Die oorspronklike naam was afgelei van die Stora Kopparberg ("Groot Koperberg"), 'n alternatiewe naam vir die kopermyn van Falun.

Die nywerheidstede Borlänge en Falun is die grootste nedersettings in Dalarna. Falun het naas sy historiese kopermyn ook internasionale bekendheid as 'n wintersportsentrum verwerf. Suid-Dalarna maak deel uit van die historiese mynbougebied Bergslagen.

Die hooftoerismesentrum van Dalarna lê rondom die idilliese Siljanmeer met bekende dorpe soos Leksand, Rättvik en Mora aan sy oewer. Wes-Dalarna word deur "fjälls" oorheers, bergagtige gebiede wat bokant die woudgrens lê. Hier is bekende wintersportsentrums soos Sälen en Idre geleë. Idre is die tweede grootste van sy soort in Swede ná Åre en tree soms as gasheerdorp van die Sweedse skikampioenskappe op, terwyl Sälen as die tradisionele beginpunt van die "Vasaloppet" of Wasa-skiloop na Mora fungeer.

Noord van die Siljanmeer lê die afgeleë en yl bevolkte woudgebiede van Orsa finnmark. Die naam verwys na die historiese inheemse bevolking, die Woudfinne (Sweeds: "skogsfinnarna").

Die Sverre-saga is die oudste verwysing na die landskap wat hier Järnbäraland genoem en as 'n heidense gebied beskryf word wat hom in 1177 aan die Svea-koning onderwerp het.

Die suide van Dalarna is al vroeg geïndustrialiseer en het deel uitgemaak van die mynbougebied Bergslagen. Die res van Dalarna, veral die gebiede wat verder van die Siljanmeer en Dalälven geleë was, het egter 'n pionierstreek gebly. Finnmark het selfs tot in die 19de eeu 'n ongerepte gebied gebly.

In die 16de eeu het Gustav Vasa tydens die regentskap van Christiaan II na Dalarna gevlug, en die Dalekarliërs, wat deur 'n sterk vryheidstrewe gekenmerk was, het hul vryheidsoorlog teen die Dene begin. In 1521 het Gustav Vasa se troepe in die slag van Brunnbäcks färja die Deense leër onder die bevel van Christiaan II verslaan en uit Dalarna verdryf. Die plaaslike troepe is deur Peder Svensson uit Vibberboda en Olof Bonde uit Norrbärke aangevoer.

Brunnbäcks färja was vroeër naby die pad van Dalarna na Stockholm geleë. Jong Dalekarliërs het in die 18de en 19de eeu gereeld twee keer per jaar, ná die saai- en ná die oestyd, per voet na die hoofstad gestap om hier "herrarbete" ("werk by base") te verrig. Jong dames het byvoorbeeld as huisbediendes, tuin- en parkwerkers hul brood verdien, terwyl jong mans as bouwerkers, houtdraers, steenleggers en ysterdraers gewerk het.

Die parogieë Särna en Idre het oorspronklik deel uitgemaak van die Noorse Østerdalen. In 1645 is hierdie twee dorpsgebiede deur sowat 200 Morakarliërs onder die bevel van Älvdalen se kapelaan, Daniel Boschovius, verower. Ná die vredesooreenkoms van Brömsebro in dieselfde jaar het die gebied Sweeds gebly en is by Dalarna ingelyf. 

Die mynbougebiede van Norberg en Skinnskatteberg het vanaf die middel van die 17de eeu deel uitgemaak van Dalarna, maar is as gevolg van Axel Oxenstierna se administratiewe hervormings later by Västmanland ingelyf.

Dalarna se bekende rooi houtperdjies het hul oorsprong in die speelgoedperdjies wat boswerkers vroeër vir hul kinders uit hout gesny het wanneer hulle langs die kampvure gesit het. Perde is immers ook as werkdiere in die bosbedryf ingespan. Gedurende die 19de eeu het mense begin om die houtperdjies met versierings te verfraai.

Die industriële vervaardiging van Dala-perdjies het in 1928 'n aanvang geneem toe die Olsson-gesin uit die dorp Nusnäs 'n lening ter waarde van 400 Sweedse kroon ontvang het om 'n fabriek op te rig. Die beskeie onderneming het later tot 'n beduidende aandelemaatskappy ontwikkel. Vir die wêreldtentoonstelling van 1939, wat in New York gehou is, is 'n reusagtige Dala-perd voor die Sweedse pawiljoen geplaas wat groot opslae in die internasionale pers gemaak het.


</doc>
<doc id="36606" url="https://af.wikipedia.org/wiki?curid=36606" title="Wildernis, Wes-Kaap">
Wildernis, Wes-Kaap

Wildernis (Engels "Wilderness") is 'n gewilde vakansiedorp langs die N2 nasionale hoofweg en die Tuinroete in die Wes-Kaap, Suid-Afrika, sowat 15 km oos van George en 450 km oos van Kaapstad geleë. Sy wit sandstrand met 'n totale lengte van agt kilometer en die warm waters van die Indiese Oseaan maak van Wildernis onder meer 'n bestemming vir watersportentoesiaste.

Die N2 nasionale pad verdeel Wildernis in twee - terwyl 'n klein aantal huise en hotelle in 'n duinegebied naby die strand opgerig is, is die sakekern en die res van die dorp langs die grootpad en die strandmeer geleë. Die strandmeer se bergagtige landkant pronk met 'n ryk flora in sy bosgebiede, soos erikas, varings, melkhoutbome, orgideë en proteas. Die soetwater van bergriviere en die Indiese Oseaan se seewater skep daarnaas ook 'n geskikte habitat vir waterdiere, onder meer dolfyne.

Die Nasionale Wildernispark met 'n oppervlakte van 2 612 hektaar is oos van die dorp geleë en strek 28 kilometer langs die see. Hier is al 230 dierespesies geregistreer, waaronder 79 van Suid-Afrika se 95 watervoëlspesies.



</doc>
<doc id="36615" url="https://af.wikipedia.org/wiki?curid=36615" title="Huis van Nassau-Weilburg">
Huis van Nassau-Weilburg

Die Huis van Nassau-Weilburg het regeer oor ’n deel van Nassau, wat van 1344 tot 1816 ’n staat in die huidige Duitsland was. Die heersers van die huis het daarna oor die Hertogdom van Nassau regeer tot in 1866, en sedert 1890 regeer hulle oor die staat Luxemburg. Die manlike lyn van die Huis van Nassau-Weilburg het uitgesterf met die dood van groothertogin Charlotte in 1985. Die naam het egter behoue gebly vir die regerende dinastie, hoewel die heersers van vaderskant afstam van die Huis van Bourbon-Parma.

Die Groothertog van Luxemburg is die staatshoof van die staat Luxemburg, die enigste oorblywende soewereine groothertogdom ter wêreld. Die land het dié status in 1815 gekry ná sy vereniging met Nederland onder die Huis van Oranje-Nassau.

Die gebiede van die Nassau-familie in die Heilige Romeinse Ryk was gedeeltelik onderworpe aan die Saliese wet, wat die troonbestyging van vroue of deur vroulike lyne net toegelaat het as daar geen manlike erfgename was nie. Toe Willem III van Nederland sterf met net ’n dogter, Wilhelmina, as erfgenaam, het die troon van Nederland, wat nie aan dié wet onderworpe was nie, na Wilhelmina gegaan. Die troon van Luxemburg het egter gegaan na ’n manlike lid van ’n ander tak van die Huis van Nassau: Adolf, hoof van die Nassau-Weilburg-tak.

In 1907 het Adolf se enigste seun, Guillaume IV, Groothertog van Luxemburg, ’n wet laat deurvoer wat die reg van sy oudste dogter, Marie-Adélaïde, bevestig om hom op te volg aangesien daar geen manlike erfgenaam van die Huis van Nassau was nie. Sy het die land se eerste vroulike heerser geword ná haar pa se dood in 1912. Toe sy in 1919 abdikeer, is sy opgevolg deur haar jonger suster Charlotte. Charlotte het met ’n lid van die Huis van Bourbon-Parma getrou en dus is haar opvolgers, wat sedert haar abdikasie in 1964 oor Luxemburg regeer, ook van vaderskant lede van die Huis van Bourbon.


</doc>
<doc id="36616" url="https://af.wikipedia.org/wiki?curid=36616" title="Huis van Sleeswyk-Holstein-Sonderburg-Glücksburg">
Huis van Sleeswyk-Holstein-Sonderburg-Glücksburg

Sleeswyk-Holstein-Sonderburg-Glücksburg (Deens: Slesvig-Holsten-Sønderborg-Glucksborg), van Glücksburg in Noord-Duitsland, is ’n lyn van die Huis van Oldenburg wat afstam van koning Christiaan III van Denemarke. Sy lede sluit in die koningshuise van Denemarke en Noorweë, die afgesette koningshuis van Griekeland en die erfgename van die trone van die Verenigde Koninkryk en vyftien ander Statebondryke.

Hierdie spesifieke lyn kom van die Hertoë van Sleeswyk-Holstein-Sonderburg-Beck. Die laaste een van hulle het die Hertog van Glücksburg geword en sy titel verander na Frederik Wilhelm, Hertog van Sleeswyk-Holstein-Sonderburg-Glücksburg. Hy was getroud met prinses Louise Caroline van Hesse-Kassel, ’n kleindogter van koning Frederik V van Denemarke.

Nie Hertoë van Beck of van Glücksburg was soewereine heersers nie – hul grond was leengrond van die soewereine Hertoë van Sleeswyk en Holstein – die konings van Denemarke en (voor 1773) die Hertoë van Holstein-Gottorp.

Christiaan IX, die vierde seun van Frederik Wilhelm, is deur die kinderlose koning Frederik VII van Denemarke as opvolger gekies omdat Christiaan getroud was met Frederik se niggie, Louise van Hesse-Kassel. Wilhelm, die tweede seun van kroonprins Christiaan en kroonprinses Louise, is op 30 Maart 1863 gekies as koning van Griekeland. Hy het George I van Griekeland geword. Sy pa het op 15 November 1863 koning van Denemarke geword as Christiaan IX. Prins Karel, die tweede seun van Frederik VIII van Denemarke, Christiaan IX se oudste seun, het op 18 November 1905 koning van Noorweë geword as Haakon VII. Christiaan IX se dogters Alexandra van Denemarke en Dagmar (wat Maria Fjodorowna geword het) het getrou met onderskeidelik Edward VII van die Verenigde Koninkryk en Aleksander III van Rusland. Teen 1914 was Christiaan IX se afstammelinge net so algemeen op Europese trone as dié van koningin Victoria.


</doc>
<doc id="36617" url="https://af.wikipedia.org/wiki?curid=36617" title="Huis van Braganza-Sakse-Koburg en Gotha">
Huis van Braganza-Sakse-Koburg en Gotha

Die Huis van Braganza-Sakse-Koburg en Gotha of Braganza-Sakse-Koburg en Gotha, was ’n tak van die Huis van Sakse-Koburg en Gotha wat oor die Koninkryk van Portugal regeer het – van 1853 tot dit in 1910 ’n republiek geword het.

Die koningshuis is deur prins Ferdinand van Sakse-Koburg en Gotha gestig. Hy het op 9 April 1836 getrou met koningin Maria II van Portugal van die Huis van Bragança en so Ferdinand van Sakse-Koburg-Gotha-Koháry van die Huis van Wettin geword. Lede van die koningshuis het die titels Infante/Infanta van Portugal en Hertog/Hertogin van Sakse gehad.

Op 15 November 1853 is koningin Maria II dood en deur haar oudste seun opgevolg as Pedro V, die eerste koning van die Braganza-Sakse-Koburg en Gotha dinastie.

Die familie sou op die troon bly tot met die begin van die 5 Oktober 1910-rewolusie in Portugal toe koning Manuel II afgesit is en die Eerste Portugese Republiek gestig is. Manuel II het ’n banneling geword en is op 2 Julie 1932 dood.

Vandag gebruik die afstammelinge van prinses Theresa van Sakse-Koburg en Gotha (1902–1990), wat die kleindogter van prinses Leopoldina van Brasilië van die Huis van Bragança was, steeds die van "Tasso de Saxe-Coburgo e Bragança". Dit word ook gebruik deur Maria Pia van Sakse-Koburg en Gotha Braganza, ’n vrou wat beweer sy is die buite-egtelike kind van koning Carlos I.



</doc>
<doc id="36618" url="https://af.wikipedia.org/wiki?curid=36618" title="Pergamum-museum">
Pergamum-museum

Die Pergamonmuseum maak deel uit van die museumkompleks wat op die Berlynse Museumeiland opgerig is.

Die museum is vanaf 1907 volgens 'n konsep van Wilhelm von Bode deur Alfred Messel beplan en tussen 1910 en 1930 volgens planne van Alfred Messel en Ludwig Hoffmann gebou om die Pergamonaltaar, wat deur Carl Humann in die huidige Turkye ontdek is, asook die versameling van post-antieke Duitse kunswerke uit die Skilderye- en Skulpturegalery – die sogenaamde Duitse Museum, die Suidwes-Asiatiese afdeling (tans "Vorderasiatisches Museum Berlin") met Hetitiese, Assiriese, Babiloniese en Persiese kunswerke en die Islamitiese kunsafdeling (tans Museum vir Islamitiese Kuns), wat onder meer die Msjatta-fasade vertoon, te huisves. Elkeen van hierdie afdelings het oorspronklik sy eie naam gedra, en eers in 1958 het die museum sy huidige naam Pergamonmuseum gekry wat aanvanklik net vir die museumsale in die oosvleuel met hul antiekeversameling gebruik is.

Tans huisves die museum die antiekeversameling, die Suidwes-Asiatiese Museum en die Museum vir Islamitiese Kuns. Met 1 135 000 besoekers was die Pergamonmuseum in 2007 die mees besoekte Berlynse museum asook die mees besoekte kunsmuseum in Duitsland.

Die eerste Pergamonmuseum is tussen 1897 en 1899 deur Fritz Wolff gebou en in 1901 met die onthulling van 'n standbeeld van Carl Humann, wat deur Adolf Brütt geskep is, ingewy. In die museum se binnehof is reeds voorbeelde van antieke boukuns uit Pergamon, Priëne en Magnesia vertoon.

Nadat die eerste Pergamonmuseum in 1908 afgebreek is, is die Pergameense kunswerke na die oostelike suilesaal van die Berlynse Nuwe Museum verskuif waar hulle tot by die voltooiing van die tweede Pergamonmuseum vertoon is.

Aangesien die monumentale werke, wat tydens argeologiese opgrawings in Babilon, Oeroek, Assoer en Egipte ontdek is, in die eerste museumgebou nie op 'n gepaste manier vertoon kon word nie (die museum se fondament het begin wegsak, en daar was destyds blykbaar nie die politieke wil om die gebou te herstel nie), het Wilhelm von Bode, wat sedert 1905 as direkteur-generaal van die destyds Koninklike en vanaf 1918 Staatsmuseums van Berlyn gedien het, vanaf 1906 'n nuwe museumgebou op dieselfde erf beplan. Hier sou naas antieke boukuns in die noordvleuel ook post-antieke Duitse kunswerke in die Duitse Museum, asook die Suidwes-Asiatiese afdeling en (volgens planne wat vanaf die jaar 1927 bestaan het) die Islamitiese kunsafdeling gehuisves word.
Die monumentale museumgebou met drie vleuels in die strawwe Neo-klassisistiese styl is vanaf 1907 deur Alfred Messel ontwerp. Ná sy afsterwe in 1909 het sy vriend, die Berlynse boudirekteur Ludwig Hoffmann, die uitvoering van die gebou voortgesit. Ander argitekte, wat by die projekt betrokke was, het Wilhelm Wille, Walter Andrae (Suidwes-Asiatiese afdeling, tans die Suidwes-Asiatiese Museum), German Bestelmeyer (noordvleuel van die Duitse Museum) en Ernst Kühne, wat saam met Hoffmann die Islamitiese kunsafdeling en huidige Museum vir Islamitiese Kuns met die Msjatta-fasade ontwikkel het, ingesluit.

Saam met Theodor Wiegand het Ludwig Hoffmann die konsep vir die museumsale met antieke suile uit Priëne, Magnesia, Milet en Pergamon asook die saal vir die Pergamonaltaar en die Markpoort van Milet ontwikkel. Die boubedrywighede het in 1910 'n aanvang geneem, maar die museumgebou se voltooiing is as gevolg van die Eerste Wêreldoorlog, die Rewolusie van 1918 en die hiperinflasie in 1922/1923 vertraag. Eers in 1930 was die museum grotendeels voltooi en kon die vier museums, wat daarin gehuisves is, ingewy word.

Op hierdie tydstip was die saal met kolonnades by die Kupfergraben, wat deur Messel en Hoffmann ontwerp is, en die vleuel vir die Egiptiese Museum van Berlyn met sy Nofretete-skulptuur, wat tussen die Nuwe Museum en die Kupfergraben opgerig is, voltooi.
Die museum se buitefasade is met Frankiese en Oberdorlase Thuringiese "muschelkalk" ('n besondere soort kalksteen wat in Duitsland voorkom), granodioriet uit die Lausitz-streek, Beuchase granietporfier uit Sakse en Kroatiese Bale-kalksteen versier.

Gedurende die Tweede Wêreldoorlog is die Pergamonmuseum deur lugaanvalle ernstig beskadig. Baie objekte is in veilige bewaring geplaas, en van die monumentale kunswerke is selfs ingemuur. 'n Groot deel van die museum se kunsskatte is in 1945 deur kunsbeskermingoffisiere van die Rooi Leër na Moskou en Leningrad vervoer om daar in Josef Stalin se beplande oorwinningsmuseum vertoon te word. Eers in 1958 het die Sowjet-owerhede die grootste deel van die kunsskatte weer aan die Duitse Demokratiese Republiek (DDR) oorhandig. Die Pergamonaltaar kon vervolgens weer in sy oorspronklike toestand van 1930 vertoon word, tog is die Duitse Museum nie meer herstel nie. Sy vroeëre versamelings was grotendeels na die skilderymuseum "Gemäldegalerie Berlin" en die kunsmuseum "Skulpturensammlung und Museum für Byzantinische Kunst" van die Museumsentrum Dahlem in Wes-Berlyn verskuif, terwyl ander kunswerke in 'n bunker in die stadsdistrik Friedrichshain verbrand het of tans sonder inagneming van die volkereg nog in die Poesjkin-museum in Moskou en die Hermitage in Sint Petersburg bewaar word. Volgens 'n ooreenkoms, wat in 1990 tussen die Bondsrepubliek Duitsland en Rusland gesluit is, moes die Russe hierdie kunswerke, waaronder die Skat van Priamos, al lank aan Duitsland teruggegee het, tog het die Russiese parlement en museumdirekteure in Moskou steeds geweier om hul verpligtings na te kom.

In die huidige Pergamonmuseum is die Antiekeversameling, die Suidwes-Asiatiese Museum, die Museum vir Islamitiese Kuns, die Oos-Asiatiese afdeling (wat in die DDR gestig is) en die Museum vir Duitse Volkskunde gehuisves. Die twee laasgenoemdes is in die vroeë 1990's weer verskuif om met hul nou verwante afdelings in Berlyn-Dahlem verenig te kan word.

Die Pergamonmuseum vertoon versamelings van drie museums – die Antiekeversameling, die Museum vir Islamitiese Kuns en die Suidwes-Asiatiese Museum. Die belangrikste antieke stukke bouwerk, wat hier besigtig kan word, is onder meer:

Die Antiekeversameling het sy oorsprong in die versamelings van antieke stukke wat deur die Brandenburgse keurvorste begin is. Die jaar 1698 word as die begin van die Antiekeversameling beskou – destyds is die privaat versameling van 'n Roomse argeoloog aangekoop. Met die opening van die "Altes Museum" (Ou Museum) in 1830 was 'n deel van die versameling vir die eerste keer ook vir die algemene publiek toeganklik. Beduidende dele van die versameling is later deur argeologiese opgrawings in Olimpia, Samos, Pergamon, Milet, Priëne en Didyma aangevul.

Met die Duitse verdeling ná die Tweede Wêreldoorlog is ook die Antiekeversameling verdeel. Die Pergamonmuseum in Oos-Berlyn is in 1959 heropen, terwyl die Wes-Berlynse versamelings tot in die jaar 1995 in die Stüler-gebou oorkant die Charlottenburg-kasteel vertoon is.

Die Antiekeversamelings word tans in twee museums gehuisves: in die Pergamonmuseum en in die hoofverdieping van die Ou Museum. Die Pergamonmuseum se versameling vertoon kunswerke uit die klassieke Griekse en Romeinse ouderdom: boukuns, skulpture, inskrifte, mosaïeke, bronsvoorwerpe en juweliersware. Die hooftrekpleisters vir besoekers is die Pergamonaltaar uit die 2de eeu v.C., waarvan die skulpturevries indrukwekkende tonele van die stryd tussen Gode en Gigante uitbeeld, en die Markpoort van Milet wat in die Romeinse periode ontstaan het. Verdere hoofstukke sluit die hoogargaïese Berlynse godin uit Keratea asook die laatargaïese Tronende Godin uit Tarent in.

Die Museum versamel en vertoon kunswerke van Islamitiese volkere wat in die periode tussen die 8ste en 19de eeu in die gebied tussen Spanje en Indië geskep is. Opgrawings in Ktesiphon, Samarra en Tabgha en die geleenthede om kunswerke aan te koop het daartoe gelei dat die versameling veral op Egipte, die Midde-Ooste en Iran fokus. Nogtans is daar ook baie objekte en groepe van kunswerke uit ander gebiede soos byvoorbeeld kalligrafie en miniatuurskilderye uit die Mogoelryk of Sisiliaanse ivoorkuns.

Beduidende stukke, wat van kunshistoriese belang of besonder gewild by museumbesoekers is, sluit kunswerke in soos:

Naas sy permanente versameling vertoon die museum gereeld uitstallings oor moderne kuns uit die Islamitiese wêreld. Die uitstalling "Turkish Delight" in 2008 was byvoorbeeld aan eietydse Turkse ontwerpkuns gewy.

Die Suidwes-Asiatiese Museum vertoon kunswerke van die Sumeriese, Babiloniese en Assiriese beskawings wat tydens argeologiese opgrawings deur Duitse wetenskaplikes, waaronder die "Deutsche Orient-Gesellschaft", ontdek is. Hierdie stukke sluit groot monumente en reliëfs asook kleiner kultusvoorwerpe, juweliersware en huishoudelike gebruiksgoedere in.

Belangrike trekpleisters is die Babiloniese Isjtar-poort, 'n gedeelte van die prosessiestraat wat daarvoor geleë was asook die troonsaalfasade van koning Nebukadnezar II.

In die bestek van die sogenaamde Meesterplan vir die Museumeiland sal die Pergamonmuseum tot 'n sentrum van die museumkompleks uitgebou word aangesien dit op 'n aantreklike manier by die Nuwe Museum, die Bodemuseum, die "Alte Nationalgalerie" en die nuwe ingangsgebou kan aansluit.

In die jaar 2000 het argitekte 'n geleentheid gekry om hul voorstelle vir die bouprojek in 'n kompetisie te maak. Die Keulense argitek Oswald Mathias Ungers is as die wenner aangewys. Volgens sy planne sal die museumgebou gerestoureer word. Sy planne is egter omstrede omdat hulle die argitektoniese karakter van die Pergamonmuseum, wat sedert 1930 grotendeels in sy oorspronklike toestand bewaar gebly het, duidelik sal verander.

Die bestaande toegangsgebou in die erehof, wat in die 1980's opgerig is, sal deur 'n geabstraheerde portikus vervang en die binnehof, wat tot dusver in suidelike rigting oop is, deur middel van 'n vierde vleuel gesluit word. Die noordvleuel, wat vroeër die Duitse Museum gehuisves het en eweneens in sy oorspronklike toestand bewaar gebly het, sal geheel en al omgebou word. Sodoende sal van hierdie unieke voorbeeld van museumshervorming in die tydperk van die Weimarrepubliek min bewaar bly.

Die Pergamonmuseum sal deur middel van 'n Argeologiese Promenade in die grondverdiepings met die ander museumgeboue verbind word. Ook hierdie deel van die bouprojek is vanweë die hoë koste, wat daaraan verbonde is, en sy opvoedkundige konsep omstrede. Die Pergamonmuseum word vanaf 2008 stapsgewys gerestoureer.



Media


</doc>
<doc id="36621" url="https://af.wikipedia.org/wiki?curid=36621" title="Pous Benedictus XII">
Pous Benedictus XII

Benedictus XII was die 197ste pous van die Rooms-Katolieke Kerk en die derde pous wat in Avignon gebly het, van 1334 tot 1342.

Pous Benedictus XII is gebore as Jacques Fournier tussen 1280 en 1285 in Saverdun, Frankryk, die seun van 'n bakker of 'n meulenaar. Hy word 'n Cistercienser monnik en studeer aan die Universiteit van Parys waar hy 'n doktorsgraad in teologie behaal. In 1311 word hy ab van Fontfroide en raak bekend vir sy intellek en organisatoriese talent. Op 19 Maart 1317 word hy biskop van Pamiers. Hier het hy die Kathare help vervolg. Sy optrede teen die Kathare van Montaillou in Ariège het hy sorgvuldig opgeteken in die Fournier Register wat hy in die Vatikaan se argief laat opneem het. Op 3 Maart 1326 word hy biskop van Mirepoix in Ariège. Op 18 Desember 1327 maak Pous Johannes XXII hom kardinaal van Sint Prisque. Op 20 Desember 1334 volg hy Pous Johannes XXII op en regeer tot sy dood op 25 April 1342. Hy word opgevolg deur Pous Clemens VI. Die naam ‘Benedictus’ beteken 'geseënde'.

Pous Benedictus XII is verkies met die eerste stemming van die konklaaf. Hy word gekroon op 8 Januarie 1335. Hy het nie die beleid van sy voorganger voortgesit nie. Hy het vrede gemaak met keiser Lodewyk IV en met die Franciskane.

Benedictus was hervormings gesind en het probeer om die luukses van die kloosters te beperk. Hy die pouslike paleis (Palais des Papes) in Avignon laat bou. Hy het hom veral besig gehou met die teologie en baie van die sienings van Pous Johannes XXII verwerp. In die bul “Benedictus Deus”, gedateer op 29 Januarie 1336, leer hy dat die siele van die gestorwenes dadelik na die dood hul ewige bestemming bereik eerder as om te moet wag tot die Laaste Oordeel. Hy het lang teologiese debatte met William van Ockham en Meester Eckhart gevoer.




Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36624" url="https://af.wikipedia.org/wiki?curid=36624" title="Msjatta-fasade">
Msjatta-fasade

Die Msjatta-fasade is die reliëf-versierde fasade van die Jordaanse woestynkasteel Msjatta wat teen die middel van die 8ste eeu n.C. ontstaan het. Die fasade het deel uitgemaak van die paleis van Msjatta, waarvan die bouvalle sowat dertig kilometer suid van die Jordaanse hoofstad Amman geleë is. Oorblyfsels van die gebou kan nog steeds op die terrein van Amman se lughawe besigtig word.

Die paleis het oorspronklik as Oemajadiese winterkwartier gedien, en boubedrywighede het waarskynlik tydens die regentskap van kalief Al-Walid II (743-744) begin. Ná vdie moord op die kalief het die paleis onvoltooi gebly en is 'n kort tyd later deur 'n aardbewing verniel. Die benaming Msjatta is van plaaslike Bedoeïne oorgeneem aangesien die oorspronklike naam nie oorlewer is nie.

Die bouvalle van die paleis is in 1840 ontdek. Weens vrese dat waardevolle dele van die kasteel vir die bou van die Hedjas-spoorweg gebruik sou kon word, is die Osmaanse soeltan Abdülhamit II oorreed om die fasade aan die Duitse keiser Wilhelm II te skenk. Groot dele daarvan is in 1903 na die Kaiser-Friedrich-Museum (tans Bodemuseum) geneem wat destyds nog in aanbou was. In 1932 is die fasade in die Pergamonmuseum opgebou. Tydens die Tweede Wêreldoorlog is die boukunswerk ernstig beskadig.
Die Msjatta-fasade is tans naas die Aleppo-kamer een van die hooftrekpleisters in die Museum vir Islamitiese Kuns, 'n afdeling van die Pergamonmuseum te Berlyn. Die fasade is hier oor 'n lengte van 33 meter en 'n hoogte van vyf meter met twee torings heropgebou en is 'n goeie voorbeeld van vroeë Islamitiese boukuns.


</doc>
<doc id="36626" url="https://af.wikipedia.org/wiki?curid=36626" title="Dong Hoi">
Dong Hoi

Dong Hoi (in Viëtnamees: "Đồng Hới") is 'n stad in die Viëtnam, met sowat 104 000 inwoners (2006) en hoofstad van die provinsie Quang Binh. Die stadsgebied strek oor 'n oppervlakte van 156 km². Dong Hoi Stad is naby die Nhat Le-rivierdelta geleë. Die stadskern is aan die oewer van die Nhat Le-rivier geleë, 1 km van die Suid-Chinese See en 500 km suid van Hanoi. Dong Hoi-lughawe is ses kilometer noord van Dong Hoi geleë. Phong Nha-Ke Bang Nasionale Park is 50 kilometer noord van Dong Hoi geleë.


</doc>
<doc id="36635" url="https://af.wikipedia.org/wiki?curid=36635" title="Akureyri">
Akureyri

Akureyri [ˈaːkʰʏrˌeiːrɪ] is met 'n bevolking van 17 304 mense die vierde grootste stad van Ysland ná Reykjavik, Kópavogur en Hafnarfjördur. Dit is die tweede grootste stedelike gebied buite die hoofstadgewes van Reykjavik en die beduidendste kulturele, nywerheids-, dienste- en handelsentrum in Noord-Ysland. Danksy 'n groot aantal skole en die Universiteit van Akureyri, wat in 1987 geopen is, fungeer die stad ook as 'n opvoedkundige sentrum vir die gebied. Akureyri is langs die Yslandse Ringpad 1 geleë en beskik oor sy eie see- en lughawe.

Akureyri is in die noordooste van Ysland en aan die westelike oewer van die fjord Eyjafjörður, wat 90 kilometer ver na die binneland strek, en die Glerárivier geleë, net sowat 50 kilometer van die Noordpoolsirkel wat dwarsoor die eiland Grímsey loop. Die stad word deur berge omring, waarvan Súlur (1 213 meter) en Hlíðarfjall (1 116 meter) die hoogstes is. Die kusvlakte beslaan net 'n smal landstrook, terwyl die grootste deel van die omgewing berg- en heuwelagtig is. 

Die stad se ligging aan die einde van 'n lang fjord en tussen hoë bergspitse, wat Akureyri teen sterk winde beskerm, skep 'n mikroklimaat met kontinentale trekke. Akureyri ondervind dus in vergelyking met ander bewoonde gebiede in Ysland aansienlike temperatuurskommelinge tussen die winter- en somerseisoene, met kouer winters en relatief warm somers waartydens die kwik tot by 25 °C kan styg. 

In die afgelope eeue is enkele landtonge (Yslands: "eyri", "Akureyri" is 'n samestelling van "akur" "veld, akker" en "eyri") deur die see oorstroom, tog het die bewoners intussen baie grond van die see herwin en sodoende 'n reëlmatige kuslyn geskep. Die enigste oorgeblewe natuurlike landtong, Oddeyri, is deur die Glerárivier geskep.

Die seegebied tussen Oddeyri en die fjord se eindpunt staan as Pollurinn bekend. Hierdie natuurlike diepseehawe het danksy sy kalm winde al vroeg Deense koopmans gelok wat hier 'n handelspos gestig het.


</doc>
<doc id="36636" url="https://af.wikipedia.org/wiki?curid=36636" title="Oos-Friesland">
Oos-Friesland

Oos-Friesland (Duits: "Ostfriesland", Oos-Friese Platduits: "Oostfreesland") is 'n streek in Nedersakse in die uiterste noordweste van die Bondsrepubliek Duitsland en behels die administratiewe distrikte Aurich, Leer en Wittmund asook die selfregerende stad Emden. Die huidige streek kom grootliks ooreen met die historiese Vorstedom Oos-Friesland wat tot in die jaar 1744 bestaan het.

Oos-Friesland is aan die Noordsee geleë en behels naas sy vastelandse gedeelte ook die Oos-Friese eilande Borkum, Lütje Hörn, Memmert, Juist, Norderney, Baltrum, Langeoog en Spiekeroog. Met 'n oppervlakte van 3 144,26 vierkante kilometer en 'n bevolking van sowat 465 000 is Oos-Friesland in vergelyking met ander Duitse streke yl bevolk. Kenmerkend vir die gebied is die ontbreking van 'n groot stedelike sentrum. Vyf middelgroot stede - Emden, Aurich, Leer, Norden en Wittmund - en vyf kleiner stedelike nedersettings gee naas 'n groter aantal dorpe 'n besondere demografiese struktuur aan Oos-Friesland.

Die streek is eeue lank deur landbou, vissery en - in sy klein aantal stede - ook handel oorheers. Seehandel het 'n belangrike rol in die Oos-Friese hawestede gespeel. Die bou van seedyke en grondverbetering het die landboukundige gebruik van die uitgestrekte, moerasagtige oorgangsgebiede tussen land en see langs die kus en die binnelandse moerasgebiede moontlik gemaak. Alhoewel die landbousektor nog steeds 'n beduidende rol in Oos-Friesland speel, lewer intussen ook toerisme (veral op die eilande en in die nedersettings langs die kus) en enkele nywerheidsgebiede 'n belangrike bydrae tot die plaaslike ekonomie. Die streek gaan nogtans onder strukturele probleme gebuk. 'n Hoë werkloosheidsyfer en die afhanklikheid van 'n klein aantal ekonomiese sektore en 'n handjievol groot ondernemings is kenmerkend vir die Oos-Friese ekonomie.

Oos-Friesland is eeue lank deur die uitgestrekte moerasgebiede in sy suide van ander Duitse streke geskei en het sodoende 'n selfstandige, seewaartse ontwikkeling getoon. Die streek probeer sy karakter in kulturele en politieke opsig steeds handhaaf
en is vandag een van die hoofsaaklike Nederduitse taalgebiede in Duitsland. Volgens skattings praat sowat die helfte van die bevolking nog Oos-Friese Plat- of Nederduits as huistaal.



</doc>
<doc id="36645" url="https://af.wikipedia.org/wiki?curid=36645" title="Trudie Taljaard">
Trudie Taljaard

Trudie Taljaard (1948 – 31 Januarie 2009) was ’n bekende Afrikaanse verhoog- en TV-aktrise en toneelafrigter. Sy het haar eie dramaskool, ACTA (Another Centre for Training Actors), gehad en was ook speels bekend as die tweejaarwaarborg-tannie nadat sy lank in ’n bekende meubelwinkel se advertensies opgetree het.

Trudie het in Melville, Johannesburg, grootgeword en daarna aan die Universiteit van Pretoria drama studeer. Sy was getroud met die akteur Errol Roelofsz en daarna met die akteur Nico Liebenberg. Sy het drie dogters gehad: Marlene, Justine en Eloise.

Sy is op 31 Januarie 2009 op 60-jarige ouderdom oorlede nadat sy in 2007 met beenkanker gediagnoseer is.

Van die toneelstukke waarin Trudie oor meer as twintig jaar opgetree het, is ’n Seder Val in Waterkloof, Die Potlooddief en die Engel, Die Vrek, Drie Seisoene, Die Ander Man, Die Wonderwerk, Raka, Droomsmokkelaar, Treinstories en die omstrede eenmanstuk Kombuis-blues van die skrywer Jeanne Goosen. Sy het veral vir laasgenoemde groot lof gekry en is vir ’n paar pryse benoem vir haar toneelspel.

Op TV was sy onder andere te sien in Dokter, Dokter, Sonkring, Home Affairs, Tekwan, Die Hartseerwals, Arende III, Suburban Bliss, Pastorie-petaljes, People Like Us, Dit Wat Stom Is en Saartjie. Haar laaste rol was as matrone Netta Nortjé se suster Esther in die Afrikaanse sepie 7de Laan.

Van haar rolprente sluit in Elsa se Geheim (1979), Broer Matie (1984), Windprints (1990), The Long Run (2000) en Hitchhiker (2007).

Trudie is vir verskeie pryse benoem en het onder andere in 1991 die Star Tonight!-prys vir Beste Aktrise gewen vir haar rol as Charlene Brits in die TV4-komediereeks People Like Us en in dieselfde jaar die Computicket-prys vir haar spel in Kombuis-blues.

Ander pryse waarvoor sy benoem is, is die Dalro-teaterprys as Beste Aktrise in ’n Afrikaanse hoofrol (1991), die Fleur du Cap-toneelprys (1991), IGI Life se Vita-toneelprys vir Natal (1992) en die Artes-prys (1989).






</doc>
<doc id="36646" url="https://af.wikipedia.org/wiki?curid=36646" title="Huis van Karađorđević">
Huis van Karađorđević

Die Huis van Karađorđević (Serwies: Карађорђевићи; Engels: "Karageorgevich") was ’n Serwiese regerende dinastie wat afgestam het van Karađorđe (Đorđe/George Petrović). Die familie het die troon in November 1945 verloor toe die Kommunistiese Party die bewind in Joego-Slawië oorgeneem het. Koning Pieter II het nooit geabdikeer nie.

Die Karađorđevic-familie was aanvanklik die Serwiese koningshuis, toe die koningshuis van die Serwiërs, Kroate en Slowene en toe die koningshuis van Joego-Slawië. Die huis stam af van Đorđe Petrović, ’n handelaar wat onder sy aanhangers bekend was as Karađorđe. In 1804 het die Serwiërs in opstand gekom teen die Ottomaanse Ryk wat in daardie stadium oor die Balkanskiereiland regeer het. Die Eerste Serwiese Opstand was geslaagd en Karađorđe het ’n regering in Belgrado saamgestel. In 1811 is hy erken as heerser met sy familie as wettige opvolgers. Die Ottomane het egter in 1813 teruggekeer en Karađorđe en sy familie het gevlug. Sy seun prins Alexander het egter teruggekeer en van 1842 tot 1858 oor Serwië regeer.

Toe Karađorđe vermoor word deur Miloš Obrenović, het ’n bloedvete tussen die huise van Karađorđević en Obrenović ontstaan wat voortgeduur het tot die Obrenović-koning Alexander I en sy familie vermoor is en die Karađorđević-dinastie teruggekeer het.

In 1903 het die nasionale vergadering van Serwië gevra dat prins Pieter – die kleinseun van Karađorđe – die troon bestyg en hy is gekroon as koning Pieter I van Serwië. Kort voor die einde van die Eerste Wêreldoorlog is die Koninkryk van die Serwiërs Kroate en Slowene onder koning Pieter I geproklameer. In 1918 het Pieter I koning geword van die nuwe ryk Joego-Slawië, wat bestaan het uit Serwië, Montenegro en dele van die voormalige Oostenryk-Hongarye: Kroasië, Slowenië en Bosnië-Herzegowina. Hy is in 1921 opgevolg deur sy seun Alexander I (1888–1934), wat egter in 1934 vermoor is. Sy minderjarige seun Pieter II (1923–1970) het regeer tot in 1941 onder regentskap van sy oom Paul (1893–1976), maar is ná die Tweede Wêreldoorlog deur die kommuniste afgesit (29 November 1945). Sy seun Alexander II (1945) is die huidige aanspraakmaker op die troon.

Die regerende lede van die familie was:

Huidige nie-regerende lede:

Kroonprins Alexander II woon sedert 2001 in Belgrado in die koninklike paleis. As seun van die laaste koning, Pieter II, wat nooit geabdikeer het nie, het hy volle reg tot die Serwiese troon. Hy het egter al gesê Serwië moet demokrasie kroon voordat dit die koning kan kroon.

Hy is bekend vir sy demokratiese standpunte. Hy ontvang alle godsdienstige leiers in die paleis en spreek gereeld sy wens uit vir menseregte en demokrasie.



</doc>
<doc id="36647" url="https://af.wikipedia.org/wiki?curid=36647" title="Tsjeljabinsk">
Tsjeljabinsk

Tsjeljabinsk (Russies: Челя́бинск) is 'n stad in Rusland wat in 1736 gestig is. Dit is die hoofstad van die Tsjeljabinsk-oblast en het in 2014 'n bevolking van 1 169 982 gehad.

Op 15 Februarie 2013 het 'n meteoor naby Tsjeljabinsk ontplof.



</doc>
<doc id="36650" url="https://af.wikipedia.org/wiki?curid=36650" title="Kano Motonobu">
Kano Motonobu

Kano Motonobu (Japannees: 狩野 元信; 28 Augustus 1476 – 5 November 1559) was 'n Japannese skilder. Hy was 'n lid van die Kano-skool van skilderkuns, wat deur sy vader, Kano Masanobu, gestig is.


</doc>
<doc id="36652" url="https://af.wikipedia.org/wiki?curid=36652" title="Roofkopie">
Roofkopie

Die term roofkopie verwys na kopieë van byvoorbeeld kompakskywe en DVD's of sagteware wat onwettig gedupliseer, onwettig van webtuistes afgelaai of onwettig bemark is. Die term is in die laat 20ste eeu veral deur groot bewusmakings-veldtogte van die musiek- en rolprentbedryf gemunt.

Die term is internasionaal omstrede aangesien onwettige duplisering aan roof gelykgestel word. Volgens die strafwetboeke van die meeste land word roof as 'n misdaad gedefinieer waarby 'n beweeglike objek deur middel van geweld of deur intimidasie (die dreiging van geweld) gesteel word. Deur die vervaardiging van 'n onwettige kopie word die kopiereghouer egter nie van die oorspronklike opname of sagteware ontneem nie, nog word geweld toegepas of met geweld gedreig.

'n Meer neutrale term wat voorgestel is om na 'n onwettige kopie te verwys is "swartkopie", in analogie met terme soos "swartmark".

In Suid-Afrika verwys die Suider-Afrikaanse Federasie teen Outeursregdiefstal (Safact) en die teenroofkopie-eenheid van die Opnamebedryf van Suid-Afrika (Risa) na die strafregtelike aspekte van roofkopieë (verskeie handelaars is al swaar beboet) en hul verkoop op byvoorbeeld vlooimarkte in groter stede, maar fokus ook op bewusmaking van die oningeligte publiek wat onwettige kopieë aankoop en moontlik nie besef watter skade hierdeur vir die plaaslike en internasionale musiekbedryf en veral kunstenaars berokken word nie.

Die "Business Software Alliance (BSA)" publiseer jaarliks sy sogenaamde "Piracy Study" wat probeer om die verspreiding van onwettige sagtewarekopieë te bepaal en in die media gereeld aangehaal word. Kritici betwyfel egter dat die BSA se beramings ten opsigte van die skade wat berokken is as akkuraat beskou kan word, net soos die berekeningsmetode wat BSA gebruik. Die syfers is volgens hulle moontlik oordrewe.

By die berekeningsmetode word die "gemiddelde behoefte aan sagteware" vir 'n rekenaar vasgelê en sodoende met die aantal rekenaars in gebruik vermenigvuldig. Die verskil tussen die verkoopte sagteware-eenhede en die teoretiese behoefte word volgens die BSA se ondersoeke voorgehou as die aantal onwettige kopieë. Kritici beweer dat vrye en ouer sagteware nie in ag geneem word nie: Indien 'n rekenaargebruiker nie elke jaar sy hele sagteware opdateer of vrye sagteware gebruik nie, vermeld die statistieke hierdie gedrag as die gebruik van onwettige kopieë (ter vergelyking: op slegs naastenby 30 persent van alle webbedienaars in die internet word onvrye bedienaar-sagteware gehardloop).

Wanneer die skadeberekening gedoen word, veronderstel BSA daarnaas dat elke gebruiker, wat onwettige kopie dupliseer, ook bereid sou gewees het om geld aan wettige kopieë te bestee – 'n onrealistiese verwagting veral in die geval van duur sagteware.

'n Ander problematiese metode is om die "sagtewarebehoefte" van 'n klein aantal lande as grondslag vir die berekening van die behoefte van 80 lande te neem. Kritici gaan nie daarvan uit dat die "sagtewarebehoeftes" in verskillende lande met mekaar vergelyk kan word nie. Vir die jaar 2004 is 'n skade ter waarde van VSA-$ 32,7 miljard bereken. In 2007 het hierdie syfer na bewering gestyg tot VSA-$ 48 miljard.

Daar word ook fundamentele kritiek gelewer op die berekening van die totale skade wat na bewering deur roofkopieë berokken is – die metode is immers dieselfe as in die geval van materiële goedere of voorwerpe: die verkoopprys word met die beraamde aantal roofkopieë vermenigvuldig, alhoewel digitale inhoud maklik gekopieer kan word. Die skade wat berokken word bly dan beperk tot die verlore netto wins sonder materiaalkoste (terwyl die beweerde verkoopsyfers steeds bevraagteken word).




</doc>
<doc id="36667" url="https://af.wikipedia.org/wiki?curid=36667" title="Huis van Savoje">
Huis van Savoje

Die Huis van Savoje (Italiaans: "Casa Savoia") is in die vroeë 11de eeu in die geskiedkundige Savoje-streek gestig. Deur geleidelike uitbreiding het dit gegroei van heersers oor ’n klein land in daardie streek tot eindelik heersers van die Koninkryk van Italië tot aan die einde van die Tweede Wêreldoorlog.

Die Huis van Savoje het saam met die vrye kommunes van Switserland ontstaan. Die naam kom van die historiese streek Savoje in wat nou Frankryk is.

Die stigter van die huis was Umberto I, Graaf van Saboudië (Umberto I "Biancamano"), (1003–1047 of 1048). Mettertyd het die huis uitgebrei totdat dit oor feitlik die hele Italiaanse skiereiland geheers het. Hul groei en oorlewing was nie vanweë dramatiese oorwinnings nie, maar geleidelike uitbreiding van hul grondgebied deur huwelike en politieke metodes.

Teen die tyd dat graaf Amadeus VII in die laat 14de eeu aan die bewind gekom het, het die Huis van Sovoje reeds heelwat uitgebrei en in 1416 het hy die Hertog van Savoje geword. Toe Frankryk Savoje, Piedmont en Italië in 1494 binneval en Napels verower, het die huis na Turyn geskuif waar hulle gebly het tot met die vereniging van Italië.

Toe Emmanuel Philibert in 1553 aan die bewind kom, was die grootste deel van die huis se grondgebied in Franse hande. Hy het aangebied om die Habsburgs te dien in die hoop om sy grond terug te kry. Van 1557 het hy sy grond geleidelik van die Franse en Spanjaarde teruggekry, onder meer die stad Turyn. Hy het die hertogdom se hoofstad van Chambéry na Turyn geskuif en Latyn deur Italiaans vervang as amptelike taal.

Karel Emmanuel II het die uitbreiding voortgesit. Danksy hulp aan die Habsburgs in die Oorlog van die Spaanse Troonopvolging is hy beloon met groot gebiede in Noordoos-Italië en ’n troon in Sisilië.

Die troon van Sisilië, die prestige om eindelik konings te wees en die rykdom van die streek het die Huis van Savoje verder versterk en hulle het die Koninkryk van Sardinië gestig. Ná die vereniging van Italië het die Koninkryk van Sardinië in 1861 die Koninkryk van Italië geword.

Ná die Eerste Wêreldoorlog het die ekonomiese toestande in Italië versleg. Fascisme het gegroei en eindelik gelei tot Benito Mussolini se Mars na Rome.

Koning Victor Emmanuel III het besluit om Mussolini te verdra, volgens sy memoires om ’n burgeroorlog te keer. Uiteindelik sou dié besluit slegte gevolge vir Italië en die koninkryk self inhou. Op 28 Oktober 1922 het Victor Emmanuel vir Mussolini as Italiaanse premier aangestel. In 1943 het hy Mussolini vervang met Pietro Badoglio.

Victor Emmanuel het in April 1944 die meeste van die mag aan sy seun kroonprins Umberto oorgegee. Binne ’n jaar het die openbare mening tot gevolg gehad dat ’n referendum gehou is om te kies of Italië ’n koninkryk of republiek moes wees. In die hoop dat dit die stemme positief sou beïnvloed, het Victor Emmanuel op 9 Mei 1946 amptelik geabdikeer. Dit het nie gewerk nie; 54% van die stemme was vir ’n republiek. Die Savoje-familie is gevra om die land te verlaat en hulle is na Egipte. Victor Emmanuel is in 1947 in Aleksandrië dood en is daar begrawe.

Kragtens die Italiaanse grondwet is manlike lede van die Huis van Savoje verbied om Italië binne te kom. Dit is in 2002 verander, maar as deel van die ooreenkoms om terug te keer na Italië, moes Vittorio Emanuele, die laaste aanspraakmaker op die Savoje-troon, afstand daarvan doen.

Vandag is daar twee aanspraakmakers op die leierskap van die Huis van Savoje: die neefs Victor Emmanuel, Prins van Napels, wat aanspraak maak op die titel Koning van Italië, en Amadeo van Savoje wat aanspraak maak op die titel Hertog van Savoje.




"Savoje-Carignano-tak"





</doc>
<doc id="36668" url="https://af.wikipedia.org/wiki?curid=36668" title="Nizjni Nowgorod">
Nizjni Nowgorod

Nizjni Nowgorod (Russies: Ни́жний Но́вгород) is 'n stad in Rusland wat in 1221 gestig is. Dit is die hoofstad van die Nizjni Nowgorod-oblast en het in 2014 'n bevolking van 1 272 719 gehad.



</doc>
<doc id="36669" url="https://af.wikipedia.org/wiki?curid=36669" title="Huis van Zogoe">
Huis van Zogoe

Die Huis van Zogoe is ’n Europese koningshuis wat gestig is deur Zogoe Pasja, wat in die laat 15de eeu na Mati, Albanië, geïmmigreer het en aangestel is as goewerneur van Mati. Dit het ’n erflike posisie in die Zogoe-familie geword.

Die beroemdste lid van die dinastie was Zog I, Skanderbeg III, wat in 1928 koning van Albanië geword het. Hy het geheers tot die Italiaanse inval in 1939, waarna hy deur Victor Emmanuel III van Italië afgesit is. Victor Emmanuel het toe heerser van Albanië geword.

Die huidige hoof van die dinastie is koning Zog se seun Leka, kroonprins van Albanië.



</doc>
<doc id="36673" url="https://af.wikipedia.org/wiki?curid=36673" title="Pous Clemens VI">
Pous Clemens VI

Clemens VI was die 198ste pous van die Rooms-Katolieke Kerk van 1342 tot 1352 en die vierde pous wat in Avignon gebly het.

Pous Clemens VI is gebore as Pierre Roger in 1291 in Maumont, Frankryk die seun van ryk adel van Rosiers-d’Égletons. Hy word Benediktyner monnik en studeer aan die Sorbonne in Parys. Hy word prior van St. Baudil, ab van Fécamp in 1326, biskop van Arras in 1328, kanselier van Frankryk, aartsbiskop van Sens in 1329 en aartsbiskop van Rouen in 1330. Pous Benedictus XII maak hom kardinaal-priester van Ste Nereo en Achilleo in 1338. Op 7 Mei 1342 volg hy Pous Benedictus XII op en regeer tot sy dood aan nierversaking op 6 Desember 1352. Hy word opgevolg deur Pous Innocentius VI.

Die naam ‘Clemens’ beteken 'die sagmoedige'.

Soos sy voorgangers het Pous Clemens VI Frankryk bevoordeel. Hy word gekroon in Avignon op 19 Mei 1342. Hy het die versoek van die mense van Rome en digter Petrarch om na Rome terug te keer verwerp. Hy het Avignon van koningin Johanna I van Napels gekoop vir 80,000 krone op 6 Junie 1348. Hy het nooit die geld betaal nie, maar het die koningin absolusie gegee vir die moord op haar man. Op 27 Januarie 1343 gee hy die bul “Unigenitus” uit wat die mag van die pous regverdig en die gebruik van aflate magtig. Die dokument word later gebruik teen Martin Luther.

Clemens was pous ten tye van die Swart Dood, die pesepidemie wat tussen een derde en twee derde van Europa (en ook Asië en die Midde Ooste) se bevolking uitgewis het. Die pous het probeer om by sterrekundiges 'n verklaring vir die siekte te kry. Jehan de Murs en 'n span het 'n verklaring gevind in die konjunksie van Saturnus, Jupiter en Mars in 1341. Clemens VI se dokters het aanbeveel dat hy tussen vure of toortse slaap om die pes te ontkom. Dit is meer waarskynlik dat die hitte en rook die vlooie en luise wat die siekte versprei het, weggehou het. Die pous het nooit die siekte opgedoen nie. Die pous het in Avignon gebly en omgesien na die bediening van siekes en die begrawe van die dooies.

Die algemene opinie het die Jode blameer vir die epidemie en Jode -vervolging het oral in Europa plaasgevind. Clement het twee bulle uitgereik, een op 6 Julie 1348 wat die geweld veroordeel het en gesê het dat mense wat die Jode aanspreeklik hou, na die “leuenaar, die Duiwel” luister. Hy het priesters opdrag gegee om Jode te beskerm, maar dit het min invloed gehad. Ook het hy die optrede van die flagellante wat deur die hele Europa getrek het sterk veroordeel.

Clemens het die stryd van sy voorgangers teen keiser Lodewyk IV van Beiere voortgesit. Op 13 April 1346 na lang vrugtelose onderhandelings, ekskommunikeer hy die keiser. Hy laat Karel IV verkies wat eers na die dood van Lodewyk op 11 Oktober 1347 algemene aanvaarding kry. In 1343 proklameer Clemens 'n kruistog, maar dit vermag niks behalwe 'n vlootaanval op Smyrna op 29 Oktober 1344. Die pous het ook 'n rol gespeel in die Hongaarse inval van die koninkryk van Napels en die stryd tussen Louis I van Hongarye en Johanna I van Napels.

Die ander insidente tydens sy pontifikaat was die dispuut met Edward III van Engeland wat die kerk se jurisdiksie probeer ondermyn het sowel as met die konings van Kastilië en Aragon. Sy onderhandelings met die Armeniers en die Bisantynse keiser Johannes IV Kantakouzenos het vrugteloos gebly. Clemens het Cola di Rienzo aangestel in Rome om 'n tribunaat te vestig. Hy het egter later vir Cola laat ekskommunikeer en met die hulp van die adel hom uit Rome verdryf in 1347. Clemens het ook koning Casimir van Pole geëkskommunikeer en Praag 'n aartsbisdom gemaak op 30 April 1344.

Clemens VI was 'n groot nepotis, op 20 September 1342 benoem hy vyf van sy familielede tot kardinaal waaronder Guy de Boulogne, aartsbiskop van Lyon, sy neef Nicolas de Besse en sy broer Hugues Roger en in 1348 nog drie, waaronder Pierre Roger de Beaufort, later Pous Gregorius XI.

Junie 1347: Sint Ivo van Kermartin



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36676" url="https://af.wikipedia.org/wiki?curid=36676" title="Groot Markplein van Brussel">
Groot Markplein van Brussel

Die Groot Markplein van Brussel (Frans: "la Grand-Place de Bruxelles", Nederlands: "Grote Markt van Brussel") is die sentrale stadsplein in Brussel. Dit word omring deur versierde gildehuise in die Italiaanse Barokstyl, die stadsaal (Frans: "Hôtel de Ville") en die Broodhuis ("Maison du Roi"). Die plein is Brussel se belangrikste toeristebestemming en saam met die Atomium en Manneken Pis een van die stad se gewildste landmerke. UNESCO het die Groot Markplein in 1998 tot 'n wêrelderfenisgebied verklaar.

Die Groot Markplein het met sy ryk versierde boukuns die mag van die plaaslike bourgeoisie versinnebeeld en was sodoende steeds ook 'n simbool van stedelike demokrasie. Toe die welvarende Brusselse gildes in die 15de eeu die gesag van die aristokratiese stadsregering oorgeneem het, het hulle met hierdie plein van kosbare gildehuise, waarvan sommige volledig van hout gebou is, ook 'n monument van burgerlike mag opgerig wat 1695 deur die Franse tot 'n puinhoop gebombardeer is.

Vandag word gereeld feeste op die Groot Markplein gehou. Aan die begin van Julie vind die jaarlikse "Ommegang", 'n geskiedkundige optog, hier plaas en die plein word tweejaarliks in mid-Augustus met 'n groot blomtapyt versier.

Die ligging van die huidige plein was oorspronklik 'n moerasagtige sandbank tussen twee spruite wat na die Senne-rivier gevloei het. In die elfde eeu is die gebied drooggelê en is die "Niedermerckt" ("laer" of "nedermark") hier aangelê, 1,2 m laer as die huidige plein. Dit het reeds die sentrum van die stad gevorm en in die twaalfde eeu was dit ook reeds 'n kommersiële sentrum vir handelsroetes tussen Brugge, Keulen en Frankryk, waar Engelse wol, Franse wyn en Duitse bier verkoop is.

Tydens die vroeë Middeleeue was klein houthuisies om die mark versprei. Dit was eers in die 14de eeu wat magtige, ryk patrisiese families hulle herehuise van steen hier gebou het. Die mark het geleidelik tot die hoofkommersiële en -administratiewe sentrum van die stad ontwikkel. Werk aan die stadsaal is in 1402 begin en 1455 voltooi. Die Broodhuis se voorganger is ook in die 13de eeu gebou: 'n houtgebou waar bakkers hulle brood in 'n bedekte mark verkoop het (vandaar die naam).

Teen hierdie tyd was die plein reeds ook 'n politiese sentrum waar vergaderings gehou is, onthoofdings plaasgevind het en waar hertoë, konings en keisers amptelik ontvang is. In 1523 is die eerste Protestantse martelaars, die monnike Hendrik Voes en Jan Van Eschen, hier deur die Inkwisisie op die brandstapel tereggestel. Veertig jaar later is die grawe Egmont en Horn, teenstanders van die berugte hertog Alva, hier onthoof.

Die Groot Markplein is na die konstruksie van die stadsaal vir die eerste keer uitgelê, in die middel van die stad se destydse kommersiële distrik. Die aangrensende strate weerspieël steeds die area se oorsprong, met historiese Nederlandse name soos "Haringstraat", "Grasmarkt", "Boterstraat", "Hoedenmakersstraat", ens. Die oorspronklike Groot Markplein was 'n mengelmoes van geboue wat tussen die 15de en 17de eeu in allerlei style opgerig is.

Op 13 Augustus 1695, tydens die Negejarige Oorlog, het 70 000 van die Franse Sonkoning Lodewyk XIV se troepe om politieke redes met 'n bombardering van die stad begin. Die troepe was onder leiding van maarskalk François de Neufville, wat gehoop het om die sogenaamde "Liga van Augsburg" se magte weg te trek van hul beleëring van die Frans-besette stad Namur (in die suide van die huidige België).

Die Franse het met kanonne en mortiere van die hoofsaaklik weerlose stad gevuur: die stad het vlam gevat en die grootste deel van die Groot Markplein en omliggende stadsdele is vernietig. Slegs die steenskelet van die stadsaal en fragmente van 'n paar ander geboue het staande gebly. Dit is ironies dat daar hoegenaamd iets van die stadsaal oorgebly het, siende dat dit die hoofteiken van die bombardering was.

Die plein is in die volgende vier jare herbou deur die stad se gildes, waartydens alle voormalige houthuise deur steengeboue vervang is. Hulle pogings is deur die stad se raadslede en die Goewerneur van Brussel gereguleer en hulle planne moes eers deur hierdie amptenare goedgekeur word. Die resulterende Groot Markplein het 'n harmoniese uitleg gehad, ten spyte van die oënskynlike botsende kombinasie van Gotiese, Barok- en Lodewyk XIV-style.

Die oorspronklike houthuis wat hier geleë was, is in die 13de eeu met 'n steenhuis vervang deur die familie Serghuys, wat beter beskerming wou hê as wat 'n houthuis kon bied. In 1695 het die Bakkersgilde die grond gekry om 'n groot gildehuis in die barokstyl te bou. Die gildehuis is in 1696 voltooi en daar word vandag steeds dikwels na die gebou as "die Bakkershuis" verwys.

Die gebou is in 1901-1902 aansienlik herbou en voorsien van borsbeelde van Sint Hubertus en Karel II, Koning van Spanje.

Tans word 'n taverne in die gebou gehuisves.


Die Kruiwa, soos dit bekend staan, het in die 13de eeu ook aan die Serghuys-familie behoort. In 1439 is dit deur die gilde van die Vettewariërs gekoop: handelaars en winkeliers in olie, kerse en ander produkte wat uit vet vervaardig is. Die gilde het die oorspronklike houtgebou in 1644 met 'n steenweergawe vervang. Die Kruiwa het die bombardement van 1695 gedeeltelik oorleef en is in 1696-1697 onder leiding van Jan Cosyns gerestoureer, waartydens die weelderige, barokagtige voorgewel bygevoeg is.

Hierdie gebou het ook in die 13de eeu aan die Serghuys-familie behoort, maar is in 1444 aan die Gilde van die Kuipers verkoop. Ná die bombardering van 1695 is die gildehuis onder leiding van Antoon Pastorana in 'n barokstyl heropgebou.

Hierdie gebou het 'n duidelike Italiaanse invloed: die naam verwys na die legende van Romulus en Remus wat deur 'n wolf gered is. Die gebou bevat ook 'n bas-reliëf bo die hoofingang wat wys hoe die twee deur die wolvin gevoer word. Die naam is reeds aan die oorspronklike houtgebou van die 14de eeu gegee. Dié houtgebou is later deur die Boogskuttersgilde gekoop en, ná 'n brand in 1690, in 1691 opnuut laat bou in steen, volgens planne van Pieter Herbosch.

Die Wolvin is relatief min skade berokken tydens die Negejarige Oorlog; 'n beeld van 'n feniks kan bo-op die gebou gesien word, wat die onsterflikheid van die gebou simboliseer. Die Sak is in 1890 aansienlik gerestoureer deur die stadsargitek P. Jamaer en huisves vandag 'n bank.


Die oorspronklike houthuis wat op hierdie plek geleë was, het "Den Berch" geheet. Die Seevaardersgilde het die huis in 1434 gekoop en die naam na "Die Horing" verander. Die houthuis is in ongeveer 1650 deur 'n steengebou vervang, maar dié het groot skade gely tydens die bombardering van 1695. Die heropbou het onder leiding van Antoon Pastorana in 1697 plaasgevind. Die Horing word as een van die ryklikste gedekoreerde gildehuise van die Grote Mark beskou. Die gebou is tussen 1899 to 1902 gerestoureer.


Daar is reeds in die 14de eeu na hierdie huis as "Die Vos" verwys. Die garinghandelaars het die gebou in die middel van die 15de eeu gekoop. Daar het byna niks van die gebou oorgebly ná die 1695-aanval nie. Die nuwe gebou is deur Corn. van Nerven ontwerp en in 1699 voltooi en is 'n voorbeeld van Vlaamse Barok met Lodewijk XIV-invloede.

Die vier beelde op die eerste verdieping simboliseer die vier kontinente saam met die Geregtigheid.


Die stadshuis is tussen 1401 en 1455 gebou; die oorspronklike argitek was moontlik Jacob van Thienen. Die gotiese toring was ontwerp deur Jan van Ruysbroeck. Die linkervleuel is tussen 1401 en 1420 gebou; die eerste steen van die regtervleuel is in 1444 deur Karel de Stoute gelê en die vleuel is in 1448 voltooi.

Die oorspronklike kloktoring tussen die twee vleuels is onder leiding van Van Ruysbroeck herbou tot die weergawe wat vandag bestaan. Bo-aan hierdie 97 m-lange toring staan 'n koperstandbeeld van die aartsengel Michiel, Brussel se beskermheilige, wat 'n draak verslaan. Die standbeeld van Michiel is self vyf meter hoog en is geskep deur Maarten van Rode.

Die voorgewel bevat beelde van die Brabantse hertoë en hertoginne.

Daar word reeds in dertiende eeu na die gebou wat oorspronklik hier geleë was as "Die Sterre" verwys. Die huidige gebou is waarskynlik die kleinste gebou op die Groot Mark. Die gebou staan ook as die "Huis van die Amman" bekend, aangesien dit in die 14de eeu die woning van dié amptenaar was: 'n "Amman" was die amptenaar van justisie wat die regerende vors verteenwoordig het.

In 1356 het Lodewyk van Male (die Graaf van Vlaandere) die stad ingeneem en sy vlag bokant die hoogste venster geplaas. 'n Paar maande later het Everaard 't Serclaes teen die gebou se mure opgeklim, die vlag afgeruk en met die ondersteuning van 'n aantal patriotte die Vlame in die naam van die Hertog van Brabant verdryf .

Die gebou is in 1852 op bevel van burgemeester De Brouckere gesloop om plek te maak vir 'n beplande tremweg. Die projek is egter nooit uitgevoer nie. In 1897 het die nuwe burgemeester Karel Buls 'n nuwe gebou laat bou, wat op 'n arkade sou rus sodat voetgangers onder deur die gebou kon beweeg. In die arkade is 'n gedenkplaat aangebring ter ere van Buls en die bouers en ook 'n standbeeld ter ere van Everaard 't Serclaes. 'n Gewilde bygeloof hou in dat mens 'n jaar lank geluk in die liefde gewaarborg word indien sy regterarm gestreel word.


Ná die bombardering van 1695 is Die Swaan herbou met behulp van finansier Pierre Fariseau (hy het ook sy monogram aan hierdie Vlaamse Barokhuis laat aanbring). Die Slagtersgilde het die huis in 1720 gekoop om hulle gildehuis hier te vestig, maar is 'n eeu later, in 1830, in 'n herberg omskep. Hier het die Duitse filosowe Karl Marx en Friedrich Engels hulle "Manifes van die Kommunistiese Party" in 1847 geskryf.


In die 15de eeu was die oorspronklike houtgebou die eiendom van die tapytwewers, maar dié is in die 16de eeu met 'n steengebou vervang. Die Brouersgilde het die gebou in 1638 aangekoop en vergroot. Soos meeste ander geboue, het ook Die Goue Boom groot skade gelei tydens die bombardering van 1695 en die huidige gebou is ontwerp deur Willem de Bruyn. Die gebou is in 1901 gerestoureer en huisves vandag 'n brouersmuseum.

Die Roos het nie tot 'n gilde behoort nie, maar was 'n burgerlike woning. 'n Steengebou is na die bombardering van 1695 in 1702 opgerig en is in 1902 gerestoureer.

Nog 'n burgerlike woning wat nie deur 'n gilde besit is nie. Hierdie steengebou is in 1699 gebou en in 1885 gerestoureer.


Nog 'n herehuis wat as burgerlike woning gedien het en nie aan 'n gilde behoort het nie. Die Koning van Beiere dateer uit 1699.


Die Huis van die Hertoë van Brabant is die naam vir sewe aparte huise wat 'n gedeelde fasade het (ontwerp deur Willem de Bruyn). Die naam is afgelei uit die negentien borsbeelde van die Hertoë (en ander heersers) van Brabant wat voor op die gebou aangebring is.

In die Middeleeue was die "Meynart Steen" hier geleë, die steenhuis van die Meynaert-familie. Die huis het toentertyd op 'n sandheuwel gestaan en as verdediging gedien. Die gebou is in 1441 deur die stad onteien en saam met 'n aantal ander huise tot een geheel verbou. Ná die bombarderings van 1695 is die sewe huise in 1697 weereens voorsien van 'n gemeenskaplike gevel en fronton. Een van die huise huisves vandag 'n sjokolademuseum.

Nog 'n burgerlike woning; die "Hert" is in 1710 as 'n steengebou herbou en in 1897 gerestoureer.

Hierdie herehuis se naam laat deurskemer dat dit eintlik twee huise met een gemeenskaplike voorkant is. Die oorspronklike gebou is in die 19de eeu vernietig, maar die huidige een is in 1897 gebou na 'n waterverfskildery van F. de Rons.

Hierdie herehuis het as die woning van 'n handelaar met die naam Jan de Vos gedien. Die gebou is in 1697 gebou na die Italiaans-Vlaamse ontwerp van Willem de Bruyn. Die voorkant is in 1987 aan die hand van ou beelde gerestoureer.


Hierdie gebou is in 1697 na 'n ontwerp van Willem de Bruyn in 'n Italiaanse Barokstyl gebou vir die gilde van die kleremakers. Dit was oorspronklik bedoel as die middelpunt van 'n monumentale fasade wat al die aanliggende geboue sou dek het (soortgelyk aan die Hertoë van Brabant), maar die eienaars van die ander huise het geweier.

Bo-aan die gewel staan biskop Sint Bonifatius, die beskermheilige van die kleremakers.


Die Skildersgilde het die oorspronklike houthuis in 1533 met 'n steengebou vervang. Die grondvlak het 'n gotiese styl gehad, maar die invloed van die Renaissance was vanaf die eerste verdieping te bespeur. Die puinhoop wat na die bombardering van 1695 oorgebly het is deur 'n steenhouer aangekoop en hy het die huidige Renaissance-gebou daar laat bou.
Victor Hugo het vir 'n tyd lang hier onder die skuilnaam "Lanvin" gewoon, terwyl hy vir Napoleon III gevlug het. Dit was hier wat hy sy bekende politiese skrywe 'Napoléon le Petit' ("Die Klein Napoleon") geskryf het.


Die oorspronklike houtgebou het nog in 1695 hier gestaan, maar ná die bombardering van dié jaar het daar niks oorgebly nie en is die huidige steengebou gebou.


Die oorspronklike Broodhuis is in die 13de eeu gebou: 'n houtgebou waar bakkers hulle brood in 'n bedekte mark verkoop het (vandaar die naam). In die 15de eeu is die houtgebou met 'n steengebou vervang en gebruik vir die administrasie van die Hertog van Brabant. Met die val van die hertogdom aan die Huis van Habsburg het die gebou ook bekend geword as "Maison du Roi" ("die Koning se huis"), wat tans steeds die Franse benaming vir die gebou is. Tydens sy heerskappy in die 16de eeu het Karel V die gebou weereens laat herbou, die keer in 'n Gotiese styl, eenders aan die huidige voorkoms. Die stad het in 1873 aan Victor Jamaer opdrag gegee om die gehawende struktuur in 'n Neogotiese styl op te knap, 'n taak wat uiteindelik twintig jaar sou duur.
Hierdie (van oorsprong) burgerlike woning is in 1697 gebou, ná die bombardering. Die argitek was moontlik Peter van Dievoet. Die Helm is in 1920 aansienlik gerestoureer.

Die Pou dateer uit dieselfde jaar as sy buurman, Die Helm, maar is reeds in 1882 restoureer.

Die herehuise by nommers 36 en 37 deel 'n voorkant. Hulle dateer beide uit 1696 en is tussen 1884 en 1886 gerestoureer.

Soos beide sy buurmanne, dateer hierdie herehuis ook uit 1696, die jaar na die bombardering.

Die Esel is die laaste herehuis op die mark en dateer uit 1696, maar is in 1916 gerestoureer. Teenoor hierdie gebou staan Die Koning van Spanje.

Die Groot Markplein is bekend vir sy groot blomtapyt. 'n Uitgestrekte "tapyt" van 25 by 75 meter word met 500 000 tot 800 000 begonias geskep en word elke twee jaar vir 'n paar dae in die middel van Augustus vertoon. Die blomtapyt van 2014 sal die 19de geleentheid wees waarop die Groot Mark op hierdie wyse versier word. Die geleentheid is 'n groot trekpleister vir toeriste.

Die tapyte se ontwerp herinner aan egte tapyte, dié van 2008 was gebaseer op 'n werklike 18de eeuse tapyt wat in die Brusselse Stadhuis te sien is. Dit neem telkens tussen 80 en 100 vrywilligers vyf tot ses uur om die tapyt te voltooi.

UNESCO het die markplein in 1998 as "La Grand-Place de Bruxelles" tot 'n wêrelderfenisgebied verklaar. Volgens die instelling voldoen die Groot Mark aan die volgende twee kriteriums:
Kriterium ii: Die Groot Mark is 'n uitsonderlike voorbeeld van die eklektiese en hoogs suksesvolle samesmelting van boukundige en kunssinnige style wat die kultuur en samelewing van hierdie streek karakteriseer.
Kriterium iv: Deur die aard en kwaliteit van sy argitektuur en die uitstekende kwaliteit as 'n openbare oop ruimte, illustreer die Groot Mark in 'n besonderse wyse die ontwikkeling en prestasies van 'n hoogs suksesvolle handelstad van noordelike Europa op die hoogtepunt van sy welvarendheid.



</doc>
<doc id="36679" url="https://af.wikipedia.org/wiki?curid=36679" title="Prostaatmassering">
Prostaatmassering

Prostaatmassering, in Engels ook "prostate milking" genoem (gewoonlik in ’n seksuele verband), is die massering van die prostaatklier by mans, vir óf mediese óf seksuele doeleindes.

Die prostaatklier, ook bekend as die P-kol (die manlike G-kol), is deel van die seksproses by mans en is noodsaaklik vir ejakulasie. Dit is net agter die rektale wand geleë en kan met die hand gestimuleer word. Vloeistof wat in die prostaatklier opgehoop het, word tydens orgasme uitgewerp.

Prostaatmassering is deel van uroloë se vingerondersoek vir mans om te soek na knoppies van prostaatkanker en om ’n prostaatafskeiding te kry vir ondersoek onder die mikroskoop.

In die laat 1990's het sommige dokters prostaatmassering saam met antibiotika gebruik vir die behandeling van chroniese bakteriese prostaatontsteking, maar die resultate was onseker. Daarom word prostaatmassering vandag nie gebruik vir die behandeling van enige mediese toestand nie en dit moet nooit toegepas word op mense met akute prostaatontsteking nie omdat die infeksie na die res van die liggaam kan versprei.

Die massering van die prostaat met ’n gesmeerde vinger, prostaatmasseerder of mediese instrument kan lei tot die uitwerping van saadvog sonder die stimulering van die penis. Die prostaatklier kan ook uitwendig gemasseer word deur die perineum, hoewel dit nie noodwendig tot die uitwerping van saadvog sal lei nie.

Baie ligte massering moet gebruik word. Die indeksvinger en ’n lateks-handskoen moet gebruik word om die lobbe weerskante van die prostaatklier te masseer. Voorsorg moet getref word om nie die senuwees in die middel van die klier te wild te vryf nie.

As die klier vol is en seksueel gestimuleer word, kan dit saamtrek en so saadvog uitwerp nes tydens ’n gewone ejakulasie.

Prostaatmassering in ’n seksuele verband kan verwys na óf as deel van masturbasie óf soos uitgevoer deur ’n seksmaat as deel van gewone seks. Die intensiteit van die man se ejakulasie en orgasme word verhoog deur die stimulasie van die protaatklier en die anus self. Die hoeveelheid saadvog word ook vergroot en dit verhoog die plesier van die ejekulasie.

Prostaatmassering kan gevaarlik wees as dit nie korrek uitgevoer word nie of as dit te wild gedoen word.

’n Prostaatmasseerder is ’n toestel wat te koop is om in die anus te gebruik om die prostaatklier te stimuleer, hoofsaaklik vir seksuele doeleindes.

Die vorm van die toestel is dieselfde as dié van ’n vinger omdat prostaatmassering gewoonlik met die vinger gedoen word. Dit het gewoonlik ’n effens gebuigde kop om die prostaatklier doeltreffend te stimuleer. Die korrekte gebruik is gewoonlik ’n ligte, herhalende massering of sirkulêre beweging; die toestel moet nie in en uit die anus beweeg word nie.



</doc>
<doc id="36680" url="https://af.wikipedia.org/wiki?curid=36680" title="Rektum">
Rektum

Die rektum (van die Latyn "rectum intestinum", "reguit ingewande") is die finale, reguit gedeelte van die dikderm in sekere soogdiere wat eindig in die anus. Die menslike rektum is sowat 12 cm lank.


</doc>
<doc id="36684" url="https://af.wikipedia.org/wiki?curid=36684" title="Perineum">
Perineum

Die perineum in menslike anatomie is die deel tussen die bene wat tussen die geslagsdele en die anus geleë is. Definisies verskil: Dit kan na die oppervlakkige strukture van dié liggaamsdeel verwys of na die dieperliggende strukture.

By mans is die perineum twee keer so lank as by vroue. In Alfred Kinsey se 1967-verslag is beweer dat die perineum een van mans se ses hoof-erogene sones is.


</doc>
<doc id="36685" url="https://af.wikipedia.org/wiki?curid=36685" title="Planktonkrefie">
Planktonkrefie

Planktonkrefies is garnaalagtige, ongewerwelde seediere. Hierdie klein skaaldiertjies is deel van die soöplankton en is belangrike organismes, veral as voedsel vir baardwalvisse, mantas, walvishaaie, seehonde en sommige seevoëlspesies wat se dieet uitsluitlik uit planktonkrefies bestaan.

Planktonkrefies kom in al die wêreld se oseane voor. Hulle word as 'n sleutelspesie naby aan die onderkant van die voedselketting beskou: hulle vreet fitoplankton (plantaardige plankton) en soms ook ander soöplankton, waardeur hulle dit omsit na 'n gepaste vorm sodat dit deur ander, groter diere, wat se dieet hoofsaaklik uit planktonkrefies bestaan, verteer kan word. In die Suidelike Oseaan vorm een spesie, die Antarktiese planktonkrefie ("Euphausia superba") 'n beraamde biomassa van meer as 500 miljoen ton - omtrent twee keer soveel as die mens. Meer as die helfte hiervan word jaarliks deur walvisse, seehonde, pikkewyne, inkvisse en visse gevreet en word vervang deur voortplanting en groei. Meeste planktonkrefiespesies vertoon 'n daaglikse vertikale migrasie: snags word hulle deur diere naby aan die oppervlak gevreet en bedags trek hulle na dieper waters.

Planktonkrefies word ook vir kommersiële doeleindes gevang in die Suidelike Oseaan en die kusgebiede van Japan. Die totale wêreldwye vangs beloop jaarliks 150 000 – 200 000 ton; die meeste hiervan is van die Scotiasee naby Antarktika afkomstig. Die diertjies word gebruik as voedsel in waterboerdery en akwariums; as aas in visvangs en in die farmaseutiese nywerheid. In Japan en Rusland word planktonkrefies ook deur mense genuttig .


</doc>
<doc id="36689" url="https://af.wikipedia.org/wiki?curid=36689" title="Skaaldier">
Skaaldier

Skaaldiere of krustaseë ("Crustacea") is 'n groot groep geleedpotiges ("Arthropoda"), wat uit byna 52 000 spesies bestaan en gewoonlik as 'n subfilum behandel word. Die groep sluit 'n aantal bekende diere in, soos krappe, krewe, garnale, planktonkrefies en eendmossels. Die oorgrote meerderheid skaaldiere is waterliewend en kom óf in see- óf varswatergebiede voor. 'n Paar skaaldiere is egter ook aangepas om op land te lewe, soos grondkrappe en houtluise.

Alhoewel die meeste skaaldiere klein is, wissel hulle morfologie drasties en sluit hulle ook groot diere in, soos 70 cm-lange krewe en spinnekopkrappe met 'n uitgestrekte lengte van 4 m.

'n Groot aantal word ook in varswater en op land aangetref. Die kreefagtiges bestaan reeds sedert die Kambrium (sowat 500 miljoen jaar gelede). Hulle word veral van ander geleedpotiges onderskei op grond van hul 2 paar voelers (antennae) en hulle spleetpote. Krappe, krewe, garnale, visluise, houtluise, eendemossels en watervlooie is almal skaaldiere.

Die Kreefagtiges (klas "Crustacea") het net soos insekte 'n kop, 'n borsstuk (toraks) en 'n agterlyf (abdomen), maar het 'n baie groter verskeidenheid pote. Die skaaldiere, soos hulle ook bekend is, word onder die phylum Arthropoda geklassifiseer en bestaan reeds sedert die Kambrium (sowat 500 miljoen jaar gelede). 

'n Belangrike kenmerk is die rugskild (karapaks), wat van die kop na agter uitgroei. Dit is dikwels met die borsskild vergroei tot 'n aaneengeslote harnas wat ook die dier se sye en 'n gedeelte van sy pote omhul. 'n Aantal borssegmente is ook baie keer met die kop vergroei tot 'n kopborsstuk. Die "Crustacea" se doppe word van tyd tot tyd vervang namate die diere groei. 

Die kop bestaan uit 'n aantal segmente met 2 paar voelers asook 3 paar kaakpote (1 paar mandibels en 2 paar maksille), wat gebruik word om voedsel na die mond te bring. Hulle het ook goed ontwikkelde oë. Die ledemate van die borssegment word vir voortbeweging gebruik en die wat aan die agterlyf kan voorkom, word, benewens vir swem of loop, gebruik am die eiers te vervoer of as gryporgane by paring. Kreefagtiges het gesplete pote wat vanuit die eerste segment (protopodiet) in 'n binneste endopodiet en 'n buitenste eksopodiet vertak. 

Blaaragtige aanhangels (epipodiete) met verskillende funksies kom ook dikwels aan die protopodiet voor. Met uitsondering van die voelers was die ledemate van die vroegste skaaldiere gesplete. Verskillende soorte het later hieruit ontwikkel, naamlik roeipote, swempote en looppote. Die "Crustacea" verskil ook inwendig van die ander geleedpotiges, naamlik die gifkaakdraers (s"ubphylum Chelicerata") en die trageale diere ("subphylum Tracheata"). 

Hulle het byvoorbeeld uitskeidingsorgane in die vorm van voeler- of maksilkliere wat aan die basis van die agterste voelers of aan die basis van die tweede maksille uitloop. Hulle senuweestelsel varieer van 'n eenvoudige touleerstelsel by die primitiewe Crustacea tot 'n uiters gekompliseerde stelsel by die hoëres. Sommige hoër skaaldiere het die vermoë om 'n beseerde ledemaat te amputeer. 

Krappe, krewe, garnale, visluise, houtluise, eendemossels en watervlooie is almal skaaldiere. Die diere word hoofsaaklik van ander geleedpotiges onderskei op grond van die 2 paar voelers en die gesplete pote.

Die meeste skaaldiere word in die see aangetref, veral aan die kus 01 in die boonste watervlakke van die oseane. 'n Groot aantal kom egter ook in varswater voor, byvoorbeeld in mere of riviere tot 5 000 m bo seevlak. Sommige leef egter op land. Enkele tropiese krappe en sommige landkrappe voer 'n amfibiese bestaan. Die volwasse diere leef naamlik op land, maar lê hulle eiers in die water. Houtluise van die orde "Isopoda" is egter ware landdiere. 

Hoewel die meeste houtluise in vogtige gebiede leef, kom sommige selfs in woestyne voor. Die seekakkerlak ("Ligia dilatata") is 'n voorbeeld hiervan: hulle kom algemeen op Suid-Afrikaanse kuste voor, meestal in die omgewing van die hoogwatermerk. Sekere "Crustacea" parasiteer op spesies van hul eie orde asook op walvisse of visse. By skaaldiere is die geslagte gewoonlik geskei. 

Tweeslagtigheid (hermafroditisme) kom egter ook voor en partenogenese, dit wil sê embriovorming sonder voorafgaande bevrugting, geskied by die mosselkrewe van die subklas Ostracoda en by enkele houtluise. Mannetjies en wyfies verskil gewoonlik aansienlik in bou en grootte. Die mannetjies van die hoër skaaldiere is meestal groter as die wyfies, terwyl die omgekeerde die geval is by die laer skaaldiere. 

'n Kenmerkende eienskap van die "Crustacea" is die verskillende larvale stadia. Die naupliuslarwe, 'n ongesegmenteerde organisme, ontwikkel uit die bevrugte eier. Die organisme het sy naam te danke aan die naupliusoog, 'n sentraal geleë liggevoelige orgaantjie. Die larwe het 3 paar aanhangsels soortgelyk aan die 2 paar voelers en die eerste paar kaakpote van die volwasse skaaldier. Die onderskeie larvale stadia gaan gepaard met 'n reeks vervellings, waarna die dier se liggaam elke keer verder ontwikkel. Sommige skaaldiere bring 'n aantal larvale stadia in die eier deur en klein skaaldiertjies wat reeds baie soos die volwassenes lyk, broei direk uit die eiers. Die meeste larwes swem vryelik rand en het ooreenkomstig hulle lewenswyse talryke aanhangsels wat hulle dryfvermoë aanhelp.

Meer as die helfte van alle skaaldiere word tot die hoër kreefagtiges gereken (sowat 35 000 spesies is beskryf). Die groepe behoort tot die subklas Malacostraca. In teenstelling met ander kreefagtiges wat dikwels meer as 40 liggaamsegmente het, het die diere altyd 19 segmente. Die hoër skaaldiere verskil onder mekaar egter baie in vorm, lewenswyse en gedrag. Hulle kan swem of loop of passief in waterstrome meegevoer word. Een van die opvallendste kenmerke van 'n groot aantal hoër skaaldiere, is die knypers aan die pote van die borsstuk. 

Die knypers word gebruik om voedsel na die mond te bring, as wapens en om ŉ maat tydens paring vas te hou. "Malacostraca" eet byvoorbeeld allerlei planktondeeltjies wat in die water of op die bodem voorkom, seewiere, vrugte of dooie plante- en dierreste. In die meeste gevalle is hulle sintuie, senuweestelsel en inwendige organe besonder goed ontwikkel. 

Die subklas "Malacostraca" bestaan uit 14 ordes wat in 6 superordes geklassifiseer word, naamlik "Phyllocarida", "Hoplocarida, Syncarida, Eucarida", "Pancarida" en "Peracarida". Net uiters primitiewe hoër kreefagtiges behoort tot die "Phyllocarida" en word gegroepeer onder die orde "Leptostraca." Lede van die orde het 'n bolvormige skild of pantser wat die kop en borsstuk beskerm, en die agterlyf eindig in 'n sogenaamde stertvurk. Laasgenoemde ontbreek by ander hoër kreefagtiges. 

Die "Hoplocarida" het net 1 orde, naamlik "Stomatopoda" (hottentotsgotkrewe) - diere met sterk agterlywe en tang, buigsame pote, wat soos hottentotsgotte lyk. Squilla mantis word byvoorbeeld op baie Suid-Europese markte aangetref. Die spesie is 'n groot dier wat goed swem en garnale, visse en weekdiere eet. Die prooi word met ŉ blitsige beweging van die 2e kaakpoot gevang, Die "Syncarida" is primitiewe Malacostraca sonder 'n rugskild. Die voorste segment van die borsstuk is ook nie met die kopstuk vergroei nie, Die 2 grootste en vernaamste ordes van hoër kreefagtiges word onder die "Eucarida" geklassifiseer, naamlik "Decapoda" en "Euphausiacea".



</doc>
<doc id="36693" url="https://af.wikipedia.org/wiki?curid=36693" title="Barre (stad), Vermont">
Barre (stad), Vermont

Barre (/ˈbæri/) is 'n stad in die administratiewe distrik Washington County, deelstaat Vermont, in die Verenigde State. Volgens die VSA-sensus van 2010 het die stad 'n bevolking van 9 052 mense gehad. Die stadsgebied van Barre City word byna volledig deur die susterdorp Barre omsluit wat 'n onafhanklik geïnkorporeerde nedersetting vorm.

In die plaaslike media- en sakebedryf word Barre City dikwels as 'n susterstad van Montpelier behandel. Die twee stede word deur die grootpaaie U.S. Route 302 en Interstate 89 met mekaar verbind. Barre is ook die beduidendste stad in die gelyknamige mikropolitaanse gebied met 59 564 inwoners - die derde grootste in Vermont ná Burlington en Rutland. Barre is daarnaas die grootste stad in Washington County en die vierde grootste in Vermont, asook dié deelstaat se tiende grootste munisipaliteit.

Barre is die wêreld se selfverklaarde "Graniethoofstad" ("Granite Center of the World") en is oorspronklik ná die ontdekking van graniet by Millstone Hill kort ná die Anglo-Amerikaanse Oorlog van 1812 gestig. Die granietbedryf en Barre City het met die koms van die spoorweg 'n ekonomiese opswaai beleef.

Die nuus van Barre se granietdagsoom, wat volgens sommige geoloë oor 'n basis met 'n lengte van vier myl, 'n wydte van twee myl
en 'n diepte van tien myl strek, het vinnig ook Europa en Kanada bereik. 'n Groot aantal immigrante uit Italië, Skotland, Spanje, Skandinawië, Griekeland, Libanon, Kanada en 'n aantal ander lande het na Barre gestroom. Barre se bevolking het van 'n skrale 2 060 mense in 1880 gegroei tot 6 790 in 1890 en 10 000 in 1894. Teen die eeuwisseling het Barre as Vermont se mees multi-etniese gemeenskap bekend gestaan.
Veral die Italiaanse steengroefwerkers het 'n radikale, grotendeels anargistiese arbeidersbeweging na Barre saamgebring. Hulle was oorspronklik by die "Socialist Labor Party" (Sosialistiese Arbeidersparty) geaffilieer en het later by die "Industrial Workers of the World" aangesluit. In 1916 het hulle 'n kandidaat van die Sosialistiese Party van Amerika as burgemeester van Barre verkies. Die radikales se ou "Labor Hall" staan nog steeds en is in 2000 deur die "National Register of Historic Places" gelys.

"Barre Gray"-graniet is dwarsoor die wêreld gewild danksy sy fyn korrelagtige en egalige struktuur en ook vanweë sy baie goeie weerbestandheid. Baie beeldhouers gee die voorkeur aan Barre-graniet vir hulle buitemuurse skulpture.

'n Groot verskeidenheid beeldhouwerke kan op Barre se Hope-begraafplaas besigtig word.



</doc>
<doc id="36695" url="https://af.wikipedia.org/wiki?curid=36695" title="Pylinkvis">
Pylinkvis

Pylinkvisse is koppotiges in die orde "Teuthida"; hierdie orde bevat ongeveer 300 spesies wat in die wêreld se oseane aangetref kan word. Soos ander koppotiges het pylinkvisse 'n opmerklike kop, tweesydige simmetrie, 'n mantel en arms. In teenstelling met seekatte, maar soortgelyk aan inkvisse, het pylinkvisse tien ledemate: agt arms en twee voelers wat in pare in 'n kring om hulle mond gerangskik is. (Die enigste bekende uitsondering is die pylinkvisse wat aan die genus "Magnapinna" behoort: hulle het tien baie lang, dun arms wat ewe lank is.)

Pylinkvisse beskik oor die vermoë om ink uit te skiet wanneer hulle bedreig word. Hulle skelet bestaan uit 'n enkele vlak chitienplaat, binne-in hulle sagte weefselstruktuur. Pylinkvisse is uitsluitlik vleisetend en hulle dieet bestaan uit ongewerweldes en ander visse. Hulle gebruik hulle twee verlengde voelers, of tentakels, om hul prooi te vang. Die voelers (en ook die dier se arms) besit suiers.



</doc>
<doc id="36698" url="https://af.wikipedia.org/wiki?curid=36698" title="Rembrandt van Rijn">
Rembrandt van Rijn

Rembrandt van Rijn (15 Julie 1606 – 4 Oktober 1669) was 'n Nederlandse skilder en etser. Hy word oor die algemeen as een van die beste skilders in die geskiedenis van Europese en Nederlandse kuns beskou en die belangrikste Hollandse meester van die 17de eeu. Sy bydraes tot kuns was tydens die sogenaamde Nederlandse Goue Eeu, 'n tydperk in die 17de eeu wat die hoogtepunt van die Nederlandse kultuur, wetenskap, handel en mag gevorm het. Hy het in totaal ongeveer 300 skilderye, 300 etse en 2000 tekeninge geskep. Sy werk behoort tot die Barokstyl en is beïnvloed deur die Italiaanse skilder Caravaggio (1571 - 1610). Hy was die enigste Hollandse skilder wat sy werke met sy voornaam onderteken het.

Rembrandt het reeds in sy jeug sukses behaal as 'n portretskilder, maar sy latere jare is gekenmerk deur persoonlike tragedie en finansiële teëspoed. Sy tekeninge en skilderye was egter steeds gewild tydens sy eie leeftyd en hy het 'n hoë reputasie as kunstenaar geniet. Vir twintig jaar lank het hy byna elke belangrike Nederlandse skilder opgelei. Voorbeelde van Rembrandt se grootste kreatiewe seges is sy portrette van tydgenote, selfportrette en illustrasies van Bybeltonele. Die selfportrette vorm 'n unieke en intieme biografie, waarin die kunstenaar homself sonder ydelheid en met opregtheid beskou het.

In sy werke het Rembrandt het 'n volledige kennis van klassieke ikonografie tentoongestel, maar dan aangepas tot die vereistes van sy ervaring. Dus was die uitbeelding van 'n Bybeltoneel gebaseer op Rembrandt se kennis van die teks, sy assimilasie van klassieke komposisie en sy waarnemings van die Joodse bevolking van Amsterdam. 

Rembrandt van Rijn is op 15 Julie 1606 in Leiden gebore in die Weddesteeg, as die negende kind van die meulenaar Harmen Gerritszoon en 'n welgestelde bakkersdogter Cornelia of "Neeltje" van Zuytbrouck. Rembrandt het daar die Latynse skool bygewoon en sy ouers het hom reeds kort voor sy 14de verjaardag by die Universiteit van Leiden ingeskryf. Dit het egter daar gebly, omdat die jong Rembrandt te kenne gegee het dat hy liewer 'n skilder wil word. Op 15-jarige ouderdom het sy ouers hom as vakleerling by die Leidse geskiedenisskilder Jacob Swanenburgh ingeskryf. Rembrandt het drie jaar onder Swanenburg gestudeer, waarna hy in 1625 na Amsterdam vertrek het om onderrig te word deur die destyds toonaangewende skilder Pieter Lastman, van wie hy geleer het hoe om komposisies op te bou. Vervolgens het hy 'n ateljee in Leiden geopen, waar hy dikwels saam met sy vriend, studiegenoot en kollega Jan Lievens gewerk het. Constantijn Huygens, kunskenner en die toenmalige sekretaris van die stadhouer (die gewestelike gesag) het die ateljee besoek en later sy bewondering oor die werk van die twee opkomende kunstenaars uitgespreek. In 1627 het Rembrandt sy eerste leerlinge aangeneem, onder wie Gerrit Dou en Isaac de Jouderville. Een van die eerste Amsterdamse kopers van sy werk was die koopman en ridder Johan Huydecoper van Maarsseveen. 
Teen 1631 was Rembrandt al só bekend dat hy verskillende opdragte gekry het, onder meer van Nicolaes Tulp, 'n beroemde dokter en burgemeester van Amsterdam. Rembrandt het die toe goedgedink om na Amsterdam te verhuis, wat toe vinnig besig was om as die nuwe besigheidshoofstad van Nederland te ontwikkel. Daar het hy oorspronklik by 'n kunshandelaar gebly, Hendrick van Uylenburgh, van wie hy nog meer opdragte gekry het, soos 'n portret van die bekende Nederlandse predikant en skrywer, Johannes Wtenbogaert. Rembrandt het in hierdie tyd 'n enorm aantal werke geproduseer, iets wat hy nooit weer sou ewenaar nie.

In 1634 het hy met Hendrick se niggie, Saskia van Uylenburgh, getrou. Saskia het uit 'n goeie familie gekom: haar pa, Rombertus van Uylenburgh, was vroeër die burgemeester van die stad Leeuwarden in Friesland; haar swaer was die Poolse teoloog Johannes Maccovious; haar niggie, Hendrickje, was getroud met die Friese skilder Wybrand de Geest en haar ander niggie, Aeltje, was getroud met Johannes Silvious, die predikant van die Oude Kerk in Amsterdam. Aeltje het ook as getuie opgetree by Rembrandt en Saskia se huwelik. Hulle het in Friesland, in die dorp Sint Annaparochie, getrou, sonder die aanwesigheid van Rembrandt se familie.

Vir die eerste jare van hul huwelik het die egpaar by ene Willem Boreel gewoon, in 'n vername huis in die Nieuwe Doelenstraat in Amsterdam, maar in 1639 verhuis hulle na hulle eie huis in Sint Antoniebreestraat. Dit was 'n straat met baie immigrante aan die begin van die Joodse buurt. Vandag is hierdie huis 'n museum, "Het Rembrandtuis", aan die Jodenbreestraat.

Rembrandt en sy vrou het, ondanks hul welgesteldheid, 'n aantal persoonlik teenslae gehad; die egpaar moes drie keer 'n kind vlak ná sy geboorte begrawe: hul seun Rumbartus het twee maande ná sy geboorte in 1635 gesterf en hul dogter Cornelia ná slegs drie weke in 1638. In 1640 het hulle 'n tweede dogter gehad, ook Cornelia genoem, maar sy is ná slegs een maand oorlede. Hul vierde kind, Titus, is in 1641 gebore, en nog 'n begrafnis het gevolg, nie dié van Titus nie, maar van Saskia. Sy het in 1642, kort ná Titus se geboorte, gesterf, waarskynlik aan tuberkulose. Op haar sterfbed het sy Rembrandt laat beloof dat hy nooit weer sou trou nie. Sy tekeninge van haar in haar laaste dae word onder sy hartroerendste werke gereken.

Tydens Saskia se siekte het Rembrandt die weduwee Geertje Dircx uit Ransdorp as oppasser vir Titus in diens geneem. Hul verhouding het in 'n romanse ontwikkel, maar is in die hof beëindig. Geertje het Rembrandt daarvan beskuldig dat hy belowe het om met haar te trou, ten einde met haar te slaap, maar daarna sy belofte verbreek het. Rembrandt het ontken dat hy ooit beloof het om met haar te trou en, nadat hy uitgevind het dat Geertje van Saskia se juwele verpand het, het hy (met behulp van Saskia se broer en hul bure), die hof oortuig om Geertje vir 12 jaar in 'n "spinhuis" in Gouda te laat opsluit, 'n gevangenis vir vroue waar die gevangenes oordag tekstiel moes spin. Rembrandt het hierdie tyd nie onaangedaan deurgebring nie; hy het in 1649 uiters min werke geproduseer.

Aan die einde van sy verhouding met Geertje, het Rembrandt 'n romantiese verhouding met sy huishoudster, Hendrickje Stoffels, begin. In 1654 het Hendrickje 'n amptelike berisping van die Gereformeerde kerk gekry, omdat sy "in hoererij leefde" met die skilder. Rembrandt was nie 'n amptelike lidmaat van die kerk nie, dus is hy nie vermaan nie. In daardie selfde jaar het die paartjie 'n dogter gekry, wat hulle Cornelia genoem het.
Rembrandt het in hierdie tyd bo sy stand gelewe. Hy het dikwels eksotiese voorwerpe gekoop (soos kledingstukke) wat hy in sy skilderye sou gebruik. Hy het ook talle kunswerke op veilings gekoop, waaronder duur skilderye deur die beroemde Nederlandse skilder, Lucas van Leyden, vir wie Rembrandt groot bewondering gehad het. In 1656 kon hy nie meer sy verpligtinge nakom om die lenings vir sy huis af te betaal nie. Die burgemeester, Cornelis Jan Witsen, van wie die geld geleen is, het versoek dat Rembrandt bankrot verklaar word. In 1658 is Rembrandt se besittings opgeveil om sy enorme skuld te betaal. Die inventaris bestaan steeds en bied 'n goeie insig in Rembrandt se besittings: buiten skilderye en tekeninge deur Ou Meesters, het hy ook borsbeelde van Romeinse keisers gehad, talle voorwerpe uit Asië (waaronder Japannese wapenrustings) en versamelings van natuurlike geskiedenis en minerale. Die veilings het egter teleurstellende pryse behaal en Rembrandt kon nie anders as om sy huis ook te verkoop nie. Hy is twee jaar toegestaan om 'n ander woning te soek en in 1660 het hy na 'n nederige huurwoning in Rozengracht in Amsterdam verhuis.

Die Amsterdamse Skildersgilde het 'n nuwe reël gemaak dat niemand in Rembrandt se situasie as skilder mag handel dryf nie. Om hierdie reël te omseil het Titus en Hendrickje in 1660 hul eie skilder- en kunshandel begin, met 'n ateljee op die Bloemgracht, waar Rembrandt as hul werknemer onverpoos kon bly skilder. In 1661 het die besigheid opdrag gekry om die werk vir die nuwe stadsaal te voltooi, na Govert Flinck, die oorspronklike skilder, gesterf het nog voor hy aan die opdrag kon begin. Rembrandt se "Sameswering van Claudius Civilis" is egter afgekeur en aan hom teruggestuur. Die bestaande werk is maar slegs 'n fragment van die oorspronklike. In hierdie tyd het Rembrandt sy laaste vakleerling in diens geneem, Aert de Gelder. In 1662 het hy verder groot opdragte gekry, waaronder Die Staalmeesters.

Kort daarna, in 1663, is Hendrickje oorlede toe 'n plaag Amsterdam getref het wat 24 148 lewens geëis het. Titus en Rembrandt het die plaag oorleef en Titus het in 1668 getrou. Kort ná die geboorte van sy dogter, Titia, sterf Titus ook aan die plaag en minder as 'n jaar ná hom sterf Rembrandt ook, op 4 Oktober 1669, op 63-jarige ouderdom. Hy is vier dae later in 'n gehuurde graf in die Westerkerk in Amsterdam begrawe.

In 'n brief aan Huyghens het Rembrandt geskryf oor wat hy hoop om met sy kuns te bereik: "die meeste ende di naetuereelste beweechgelickheijt". Dit is nie duidelik waarna hierdie "beweeglikheid" verwys nie: sommige meen dit verwys na emosie, terwyl ander glo dat dit na sy doele of materiaal kan verwys. Hoe dit ook al sy, Rembrandt het daarin geslaag om die aardlike en geestelike te vermeng soos min ander Westers kunstenaars kon.

Kunskenners uit die vroeë 20ste eeu het geglo dat Rembrandt meer as 600 skilderye, naastenby 400 etse en 2000 tekeninge geskep het. Onlangse navorsing, van die 1960's tot tans (veral deur die Rembrandt Navorsingsprojek) het sy oeuvre tot ongeveer 300 skilderye uitgewan. Hierdie getal is egter slegs 'n benadering: verskillende projekte biede verskillende totale met sommige werke as "waarskynlik outentiek", "moontlik outentiek" en "waarskynlik nie outentiek nie" gemerk, wat die saak verder vetroebel. Sy totaal etse nader ook die 300 merk en is 'n stabieler totaal. Rembrandt het waarskynlik meer as die 2000 oorblywende tekeninge geskep, alhoewel die getal oorblywendes tog minder as 2000 is: 'n nuwe analise van al Rembrandt se tekeninge is tans aan die gang, maar 'n analise van die Berlyn-versameling, byvoorbeeld, dui daarop dat van die 130 tekeninge in hul besit, slegs omtrent 60 werklik deur Rembrandt geskep is.

Een was daar ongeveer 90 skilderye wat as selfportrette beskou was, maar dit het sedertdien bekend geword dat Rembrandt se studente sy selfportrette sou kopieer as deel van hul opleiding. Moderne akademici het die getal selfportrette tot net meer as 40 skilderye verminder, plus 'n paar tekeninge en 31 etse. Hierdie selfportrette bied nogtans 'n merkwaardige blik op Rembrandt se lewe: van 'n onseker jong man, tot die suksesvolle skilder van die 1630's, tot die kragtige portrette van die skilder in sy laaste jare.

Tussen die prominenter eienskappe van Rembrandt se werk, is sy gebruik van lig-en-donker, of "chiaroscuro", die dramatiese gebruik van lig en skadu, asook sy dramatiese en lewendige voorstelling van sy onderwerpe, met geen teken van die stywe formaliteit wat sy tydgenote dikwels vertoon het nie. Sy gesin - sy vrou, Saskia, sy seun, Titus, en sy houvrou Hendrickje - het dikwels as modelle vir sy werke gedien, veral dié met mitiese of Bybelse temas.

Rembrandt se hooftemas van portret-, landskap- en verhalende kuns aangeneem. Veral sy vaardigheid in verhalende kuns is deur sy tydgenote aangeprys: hulle het hom as 'n meesterlike vertolker van Bybelse verhale geprys, met betrekking tot sy vaardigheid in die voorstelling van emosies en sy aandag aan detail.

Volgens die Nederlandse skildery en skrywer Karel van Mander (1548-1606) is daar twee maniere om te skilder: wild of fyn. Rembrandt het daarin geslaag om beide hierdie tegnieke in sy werke te kombineer. Deur sy vrye dog trefsekere tegeniek kon Rembrandt homself veroorloog om van die begin af sy kwas op die doek te gebruik, waar meeste ander skilders eer 'n ondertekening in houtskool gemaak het. Bowendien het Rembrandt, meer as sy tydgenote, 'n dik onderskildering gebruik: die wit onderskildering is vervolgens met deursigtige verf in 'n verglansingstegniek oorgeskilder, waardeur ryk kleure ontstaan het. Tenslotte het Rembrandt die "frottis", oftewel droë kwas-tegniek gebruik: die byna droë verf het nie oral bly plak nie en gee 'n willekeurige, spikkelagtige struktuur.

In Rembrandt se Leidse periode (1625-1631) is die invloed van sy leermeester, Pieter Lastman, die sigbaarste. Rembrandt se skilderye uit hierdie periode is taamlik klein, maar ryk in detail (byvoorbeeld in kostuums en juwele) en het oorheersende godsdienstige of allegoriese temas. Gedurende sy eerste jare in Amsterdam (1632-1636) het Rembrandt begin om al hoe meer groot doeke en helder kleure te gebruik. In hierdie tyd het hy veral dramatiese tonele en portrette geskilder. Aan die einde van die dertigerjare het hy meer gefokus op landskappe en baie etse met 'n natuurlike onderwerp geskep. Sy landskappe het ook dramatiese natuurtonele bevat, soos dreigende stormwolke en bome wat deur storms geknak is. 

Vanaf ongeveer 1640 het sy werk egter eenvoudiger en soms somber geword, moontlik as gevolg van die familietragedies wat hom in dié tyd getref het. Die uitbundigheid van sy vroeë werke het plek gemaak vir diepgevoelde innerlike emosies. Bybelse tonele is in hierdie tyd veral op verhale uit die Nuwe Testament gebaseer, waar hy vroeër eerder op die Ou Testament gefokus het. Hy het ook weer teruggekeer na kleiner doeke, met een uitsondering: "Die Nagwag", sy grootste skildery. In die tyd het hy ook al hoe meer begin om landskappe te ets, eerder as om hulle te skilder. Die duistere kragte van die natuur het opsygeskuif vir rustige, Hollandse plattelandstonele.

In die jare vyftig het Rembrandt se styl weer opnuut verander. Sy skilderye het weer groter geword, sy kleure helderder, sy verfstrepe kragtiger. Deur hierdie styl in te slaan het Rembrandt afstand geneem van die heersende mode, wat juis meer en meer tot fyn, gedetailleerde werk geneig het. Hy het steeds baie Bybelse temas gebruik, maar die nadruk was nou nie meer op groepstonele nie, maar op intieme, portretagtige figure.

Die werke wat Rembrandt in sy laaste jare geskilder het, sluit 'n aantal selfportrette in wat dikwels onder die beste gereken word, met hul duidelike vertoning van 'n man gevul met die verdriet en sorge wat hom in die laaste jare getref het.

Rembrandt het "Die korporaalskap van Frans Banning Cocq en luitenant Willem Ruytenburgh maak hulself gereed", beter bekend as "Die Nagwag", tussen 1640 en 1642 geskilder. Hierdie meesterwerk is deur musketiers, die sogenaamde "Kloveniers", bestel. In sy werk het Rembrandt afstand gedoen van die konvensie, wat voorgeskryf het dat dergelike groepsportrette styf en formeel moes wees. In plaas hiervan is die Nagwag is 'n aksietoneel: dit toon die oomblik dat die burgerwag uit die poort in die helder sonlig stap. Die skildery is in 1715 na die Trippenhuis, 'n paleisagtige gebou in Amster, geskuif. Daar sou die skildery tussen twee vensters hang, maar dit was te groot, dus is stukke van die skildery afgesny. Deur hierdie verminking van die werk is drie figure uit die toneel verwyder en verskyn die man met die helm, links, en die tromslaner, regs, slegs halfweg. Daar is nou ook minder leë ruimte voor links, sodat die effek van die groep se beweging na links verminder is. Die hooffigure staan nou ongeveer in die middel, waar hulle oorspronklik eers meer na regs sou staan, waardeur Rembrandt die illusie van beweging wou bereik.

Met die verloop van tyd het die vernislaag bo-op die skildery so vervuil en verkleur, dat dit soos 'n nagtoneel gelyk het, vandaar die naam "Nagwag". Toe die skildery honderde jare na sy skepping skoongemaak is, blyk dit dat dit eintlik 'n dagtoneel is, waarin musketiers deur 'n poort uit 'n donker hof in helder sonlig in stap.




</doc>
<doc id="36700" url="https://af.wikipedia.org/wiki?curid=36700" title="Vinwalvis">
Vinwalvis

Die vinwalvisse ("Balaenopteridae") is die grootste groep baardwalvisse, met nege spesies in twee genera, "Balaenoptera" en "Megaptera". Vinwalvisse kom in al die wêreld se oseane voor.

Sommige lede van die groep behoort tot die grootste diere wat ooit bestaan het: die blouwalvis, wat tot 150 ton kan weeg, word as die grootste dier ooit beskou. Twee ander spesies skuif ook met gemak verby die 50 ton-merk en selfs die kleinste walvis in die groep, die Noordelike minkewalvis, weeg tot 9 ton.

Vinwalvisse het hulle naam te danke aan die klein, dog opvallende rugvin, wat agter op die rug aangetref word. Van die ken tot die naeltjie loop groewe (of ventrale plooi), wat tydens die vangs van plankton uitsit. 

Wyfies is ietwat groter as mannetjies en die vis se kop beslaan by baie soorte ongeveer 'n kwart van die totale liggaamslengte. Bo-kant die kop is 'n dubbel spuitgat.



</doc>
<doc id="36702" url="https://af.wikipedia.org/wiki?curid=36702" title="Seekat">
Seekat

Seekatte is koppotiges in die orde Octopoda, wat baie diverse streke van die aarde se oseane bewoon, veral koraalriwwe.

'n Seekat het agt beweegbare arms, wat agter hom aansleep wanneer hy swem. Sy wetenskaplike naam "Octopoda" is afgelei van die Griekse Ὀκτάπους, wat "agt-pote" beteken.

Meeste seekatte het nie 'n interne of eksterne geraamte nie, wat hulle toelaat om deur baie klein openinge te beweeg. 'n Seekat het 'n harde snawel en sy mond word deur sy arms omring. Hulle is hoogs intelligente diere, moontlik selfs die intelligentste van alle ongewerwelde diere. Hy ontsnap roofdiere deur te skuil, vinnig weg te swem, ink uit te spuit of sy kleur te verander om homself te kamoefleer. Hulle is tweesydig simmetries met twee oë en vier paar arms. Sy arms is oortrek met suiers.

Die seekat se dieet bestaan hoofsaaklik uit krappe, garnale, krewe, weekdiere en visse. Hy kan ook vir 'n kort periode buite die water oorleef, mits sy kieue vogtig bly. Die meeste seekatte is nie giftig nie, alhoewel sommige baie giftig is.


</doc>
<doc id="36704" url="https://af.wikipedia.org/wiki?curid=36704" title="Bultrugwalvis">
Bultrugwalvis

Die bultrugwalvis of boggel(rug)walvis ("Megaptera novaeangliae") is 'n baardwalvis en een van die groter vinwalvisspesies. Volwasse bultrugwalvisse het 'n lengte van 12–16 m en weeg ongeveer 36 000 kg. Die blouwalvis het 'n kenmerklike vorm, met uitsonderlike lang borsvinne en 'n bulterige kop. Dit is 'n akrobatiese dier wat dikwels bo die wateroppervlak spring en die water met sy vinne slaan. Mannetjies "sing" komplekse walvisgesange, wat elk tussen 10 en 20 minute duur en vir ure lank herhaal kan word. Die doel van hierdie singery is nog nie duidelik nie, alhoewel dit blyk 'n rol tydens paring te hê.

Bultrugwalvisse word in oseane en seë dwarsoor die wêreld aangetref en migreer elke jaar tipies tot 25 000 km. Hulle vreet slegs in die somer, in poolwaters, en migreer in die winter na tropiese of subtropiese waters om voort te plant en geboorte te gee. 

Bultrugwalvisse het 'n verskeidenheid vreetmetodes, waaronder die lugborrelmetode: 'n groep walvisse blaas lugborrels terwyl hulle in sirkels swem en skep sodoende 'n ring of "net" wat uit lugborrels bestaan. Die borrels omring 'n groep visse, wat in die gebied tussen die borrels vasgevang is. Soos die walvisse in kleiner en kleiner sirkels swem, word die ring al hoe kleiner en die visse meer vasgevang. Die walvisse sal dan skielik na bo swem, deur hierdie borrelnet, met hulle monde oop, en dan duisende visse in een hap vang. Hierdie metode is al waargeneem met borrelringe van tot 30 m wyd en die samewerking van 'n swetterjoel walvisse. Sommige walvisse blaas lugborrels deur hulle spuitgate, ander duik dieper om visse na die oppervlak te jaag en ander jaag die visse in die "net" in deur geluide te maak.

Soos ander groot walvisse, is die bultrugwalvis (beide tans en toe) 'n teiken vir die walvisvangsnywerheid. As gevolg van oorvangs het die bevolking met 'n beraamde 90% gedaal voordat regulasies in 1966 ingebring is. Die bultrugbevolkings het sedertdien gedeeltelik herstel, alhoewel verstrikking in visvanggereedskap, botsings met skepe en geraasbesoedeling steeds rede tot kommer is. Daar is vandag ten minste 80 000 wêreldwyd. Alhoewel hulle in die verlede deur jagters tot op die randjie van uitsterwing gejag is, is hulle vandag veral gewild onder toeriste wat veral na dele van Australië en die Verenigde State reis om hierdie diere in hulle natuurlik omgewing waar te neem.



</doc>
<doc id="36711" url="https://af.wikipedia.org/wiki?curid=36711" title="Rostof aan die Don">
Rostof aan die Don

Rostof aan die Don (Russies: Росто́в-на-Дону́, "Rostof-na-Donoe") is 'n stad in Rusland wat in 1749 gestig is. Dit is die hoofstad van die Rostof-oblast en het in 2014 'n bevolking van 1 109 800 gehad.

Die stad was op 19 Maart 2016 in die nuus nadat 'n Boeing 737-800 van die lugredery FlyDubai tydens landing daar neergestort het. Al 55 passasiers en ses bemanningslede is op slag dood. Die meeste van die passasiers aan boord van Vlug FZ981 was Russe.



</doc>
<doc id="36723" url="https://af.wikipedia.org/wiki?curid=36723" title="Huis van Windsor">
Huis van Windsor

Die Huis van Windsor is die huidige koningshuis van die Verenigde Koninkryk en 'n aantal van die ander Statebondslande. Dit is in 1917 deur George V gestig en is een van die min dinastieë wat tegelykertyd oor al die kontinente van die wêreld geheers het. Die huidige hoof is Elizabeth II.

Koningin Victoria was getroud met prins Albert van Sakse-Koburg en Gotha, seun van hertog Ernst I van die klein Duitse Hertogdom van Sakse-Koburg en Gotha. Haar afstammelinge het die naam van hul vader gehad, tot die naam verander is na die Huis van Windsor. Haar seun Edward VII en sy seun George V het regeer as lede van hierdie huis.

Anti-Duitse gevoelens onder die Britte tydens die Eerste Wêreldoorlog het George V egter gedwing om afstand te doen van alle Duitse titels en om Duitsklinkende name na Engelsklinkende variasies te verander. Op 17 Julie 1917 het George ’n proklamasie uitgereik waarvolgens hy en al sy afstammelinge aan vaderskant lede van die "Huis van Windsor" sou wees met die van "Windsor" as hulle nie ’n titel gehad het nie. Die naam is al lank met die koningshuis verbind deur die dorp Windsor en die Windsor-kasteel. Op dieselfde dag het prins Louis van Battenberg die van Mountbatten (’n letterlike vertaling na Engels) aangeneem. Prins Louis is prins Philip se oupa aan moederskant.

Toe hy hoor die Britse koningshuis het sy naam na Windsor verander, het Wilhelm II, keiser van Duitsland en ’n neef van George V, grappenderwys gesê hy wil na Shakespeare se toneelstuk "The Merry Wives of Saxe-Coburg-Gotha" gaan kyk.

Toe koningin Elizabeth met prins Philip van Griekeland en Denemarke trou, sou die standaardpraktyk gewees het om sy van aan te neem. Prins Philip het egter nie ’n van gehad nie en was van die Huis van Sleeswyk-Holstein-Sonderburg-Glücksburg, ’n tak van die Huis van Oldenburg. Hy wou egter nie die probleme van drie dekades vroeër herhaal nie en het afstand gedoen van sy titels. Hy het toe die van Mountbatten, wat sy oupa in 1917 geskep het, aangeneem.

Op 9 April 1952 het koningin Elizabeth amptelik verklaar dat sy en haar kinders die naam "Huis van Windsor" sal hê en dat haar afstammelinge wat trou en hul kinders die van "Windsor" sal hê. Op 8 Februarie 1960 het sy bevestig dat sy en haar kinders steeds bekend sal wees onder die naam "Huis van Windsor", nes enige afstammelinge aan vaderskant met die aanspreekvorm "Sy/Haar Koninklike Hoogheid" en die titels "prins" en "prinses". Afstammelinge aan vaderskant wat nie dié aanspreekvorm of titel het nie, sou die van "Mountbatten-Windsor" hê.

Toe die Huis van Windsor gestig is, het sy hoof regeer oor ’n verenigde Britse Ryk. Ná die Eerste Wêreldoorlog het geo-politieke verskuiwings egter plaasgevind wat daartoe gelei het dat dominiums en kolonies binne die ryk onafhanklik geword het. Van toe af het die Huis van Windsor die koningshuis van verskeie lande geword. Van dié lande het onafhanklik geword – met hul eie monarge of as republieke. Sedert 1949 is die hoof van die Huis van Windsor ook die hoof van die Statebond, wat bestaan uit die meeste (maar nie alle nie) dele van die Britse Ryk en sommige state wat nie deel van die ryk was nie.

In die tabel hieronder word die lande onderskei tussen liggroen (ryke van die Huis van Windsor as dominiums), medium-groen (huidige ryke van die Huis van Windsor) en donkergroen (voormalige ryke van die Huis van Windsor).




</doc>
<doc id="36726" url="https://af.wikipedia.org/wiki?curid=36726" title="Nederlandse monargie">
Nederlandse monargie

Nederland is sedert 16 Maart 1815 ’n onafhanklike monargie en word sedertdien regeer deur lede van die Huis van Oranje-Nassau.

Die eerste koning van Nederland, van 1806 tot 1810, was Frans. Napoleon Bonaparte het sy broer Louis Bonaparte aangestel as koning oor wat toe bekendgestaan het as die Koninkryk van Holland.

Die huidige monargie is oorspronklik in 1813 gestig toe die Franse uitgedryf is en die destyde Prins van Oranje verklaar is tot soewereine prins van die Verenigde Nederland. Die status van die nuwe monargie is in 1815 bevestig by die Kongres van Wene as deel van die herindeling van Europa ná die val van Napoleon. Die hedendaagse Nederland en België is aan die Huis van Oranje-Nassau toegeken om oor te heers as die Verenigde Koninkryk van Nederland. Die koning van Nederland het ook die erflike groothertog van Luxemburg geword.

Die eerste koning van Nederland, Willem I, was as kind van prinses Albertine -Agnes van Oranje Nassau (kleindogter van prins Willem van Oranje) ’n direkte afstammeling van Willem van Oranje wat Nederland sedert 1568 gelei het in hul tagtigjarige stryd om onafhanklikheid van Spanje. Sy familie het ’n groot invloed op die Nederlandse politiek gehad en was afkomstig van Dillenburg, Duitsland, tuiste van die Nassau-familie. Willem se titel "Prins van Oranje" het hy gekry deur sy erfenis van die Prinsdom van Orange, Frankryk, in 1544.

Abdikasie het ’n tradisie geword in Nederland. Koningin Wilhelmina en koningin Juliana het albei geabdikeer ten gunste van hul dogters en Willem I het geabdikeer ten gunste van sy oudste seun, Willem II van Nederland. Op 30 April 2013 het koningin Beatrix geabdikeer ten gunste van haar oudste seun, Willem-Alexander van Nederland.

Toe Wilhelmina (regeer 1890–1948) op tienjarige ouderdom koningin word, het haar ma, koningin Emma, tweede vrou van wyle Willem III, as regent waargeneem totdat Wilhelmina agtien word. Luxemburg was onder die Saliese wet nie bereid om ’n dame as heerser te aanvaar nie. Hule het Adolf, die voormalige Hertog van Nassau, gekies as Groothertog van Luxemburg en so die vereniging tussen Nederland en Luxemburg beëindig. Wilhelmina se bewind is oorheers deur die twee wêreldoorloë. Sy en haar man, Heinrich von Mecklenburg-Schwerin, het een dogter, Juliana, gehad wat in 1948 koningin geword het. Wilhelmina is in 1962 oorlede.

Juliana (regeer 1948–1980) het ’n meer moederlike karakter gehad. Sy het getrou met prins Bernard von Lippe-Biesterfeld en hulle het vier dogters gehad: Beatrix, Irene, Margriet en Christina. Sy is op 20 Maart 2004 oorlede en haar man op 1 Desember 2004.

Koningin Beatrix (regeer 1980–2013) en haar man, wyle prins Claus, het drie seuns: Willem-Alexander, wyle prins Friso en prins Constantijn.

Koning Willem-Alexander (in 1967 gebore) was sedert 1980 die Prins van Oranje. Hy het geskiedenis aan die Universiteit van Leiden studeer en is getroud met koningin Máxima (gebore Máxima Zorreguieta Cerruti), ’n bankier wie se pa ’n minister van landbou in Argentinië was.

Hulle het drie dogters, Catharina-Amalia, Alexia en Ariane.




</doc>
<doc id="36729" url="https://af.wikipedia.org/wiki?curid=36729" title="Bethal">
Bethal

Bethal is 'n landboudorp in die suidweste van Mpumalanga, in Suid-Afrika, tussen Ermelo en Leandra. 

Die dorp is op 12 Oktober 1880 op die plaas Blesbokspruit gestig en na die vroue van die oorspronklike eienaars vernoem: 
Elizabeth du Plooy en Alida Naudé. Die dorp het in 1921 munisipale status verkry. 

Die distrik is 3 000 km groot. Die belangrikste gewasse wat verbou word is: mielies, aartappels, sonneblomsaad, sorghum, rog, hawer en gars. Bees- en melkboerdery lewer ook groot bydraes.




</doc>
<doc id="36732" url="https://af.wikipedia.org/wiki?curid=36732" title="Huis van Hohenzollern-Sigmaringen">
Huis van Hohenzollern-Sigmaringen

Die Huis van Hohenzollern-Sigmaringen is ’n tak van die Swabiese lyn van die Hohenzollern-dinastie. Dit het oor die Graafskap Hohenzollern-Sigmaringen geheers wat later ’n prinsdom geword het.

Die Graafskap Hohenzollern-Sigmaringen het in 1576 ontstaan met die verdeling van die Graafskap Hohenzollern, wat deel was van die Heilige Romeinse Ryk. Met die dood van die laaste Graaf van Hohenzollern, Karl I (1512–1579), is die grond tussen sy drie seuns verdeel:

Die Graafskap (sedert 1623 Prinsdom) Hohenzollern-Sigmaringen was ’n klein leengrondgebied in Suidwes-Duitsland wat in 1815 ’n onafhanklike staat geword het ná die Napoleontiese Oorloë. In die rewolusies van 1848 is die destydse heerser, Karl, onttroon. Sy seun, Karl Anton, het hom opgevolg en Pruise se hulp gevra. In ’n verdrag wat in Desember van dié jaar onderteken is, is Hohenzollern-Sigmaringen deur Pruise geannekseer met ingang van Maart 1850.

Karl Anton was van 1858 tot 1861 minister-president van Pruise. Toe die Hohenzollern-Hechingen-lyn in 1869 uitsterf met die dood van Konstantyn, het Karl Anton van Hohenzollern-Sigmaringen die titel Prins van Hohenzollern aangeneem.

Sy tweede seun, Karl Eitel Friedrich van Hohenzollern-Sigmaringen, het prins (1866–1881) en toe koning (1881–1914) van Roemenië geword onder die naam Carol. Die huis het op die troon gebly tot met die beëindiging van die Roemeense monargie in 1947 toe die land kommunisties geword het.

Franse teenkanting teen die kandidaatskap van Carol se ouer broer, prins Leopold, vir die troon van Spanje het die Frans-Pruisiese Oorlog (1870–1871) veroorsaak wat gelei het tot die stigting van die Duitse Ryk in Januarie 1871.







</doc>
<doc id="36734" url="https://af.wikipedia.org/wiki?curid=36734" title="Rorkwal">
Rorkwal

Die rorkwal ("Balaenoptera physalus") is 'n seesoogdier wat aan die orde van die baardwalvisse behoort. Dit is die tweede grootste walvis en die tweede grootste dier op aarde, na die blouwalvis, met 'n lengte van tot 27 m.

Rorkwalle is lank en slank, met 'n bruinerig-grys bokant en 'n valer onderkant. Daar word tussen ten minste twee subspesies onderskei: die Noordelike rorkwal van die Noordelike Atlantiese Oseaan en die groter Antarktiese rorkwal in die Suidelike Oseaan. Rorkwalle kom in al die groot oseane van die aarde voor, van poolstreke tot tropiese waters. Hulle is slegs afwesig van die gebiede naby aan die yskappe in beide die Noord- en Suidpool en ander relatief klein gebiede weg van die ope oseaan. Die hoogste bevolkingsdigtheid kom voor in matige en koel waters. Die rorkwal se dieet bestaan uit skole vissies, pylinkvis en skulpdiere, waaronder aasgarnale en planktonkrefies.

Soos ander groot walvisse, was die rorkwal 'n teiken van walvisvangers tydens die twintigste eeu en word dit tans as 'n bedreigde spesie beskou. Die Internasionale Walvisvangskomissie (IWK) het 'n moratorium op kommersiële vangs van die vinwalvis ingebring, alhoewel Ysland en Japan aangekondig het dat hulle van plan is om walvisvangs voort te sit. Japan het verklaar dat dit nie meer as 50 walvisse in die 2008-seisoen sal vang nie. Die spesie word ook deur inwoners van Groenland gevang, onder voorsiening deur die IWK wat hulle toestaan om walvisse te vang om aan hulle lewensbehoeftes te voldoen. Botsings met skepe en onderwatergeraas wat deur menslike aktiwiteit veroorsaak word hou ook 'n bedreiging vir die herstelling van die spesie in.



</doc>
<doc id="36738" url="https://af.wikipedia.org/wiki?curid=36738" title="Nicole Kidman">
Nicole Kidman

Nicole Mary Kidman (20 Junie 1967) is 'n Australiese en Amerikaanse aktrise, sangeres, rolprentvervaardiger en model. Na sy in 'n verskeidenheid klein Australiese flieks en televisiereekse verskyn, was Kidman se deurbraak haar rol in die 1989 riller "Dead Calm". Na verskeie flieks in die vroeë 1990's het sy wêreldwye erkenning gekry vir haar optredes in "Days of Thunder" (1990), "Far and Away" (1992) en "Batman Forever" (1995). Kidman volg dit op met ander suksesvolle flieks in die laat 1990's. Dit was met haar optrede in die musiekfilm, "Moulin Rouge" (2001), wat Kidman haar tweede Golden Globe Award verdien het en haar eerste "Academy Award" nominasie vir Beste Aktrise. Vir haar vertolking van Virginia Woolf die jaar daarop in die dramaprent "The Hours" (2002) ontvang Kidman kritiese erkenning en ontvang die Academy Award vir Beste Aktrise.

Kidman se ander suksesvolle flieks sluit in "Cold Mountain" (2003), "The Interpreter" (2005), "Happy Feet" (2006) en "Australia" (2008). Vir haar spel in 2010 se "Rabbit Hole" (wat sy ook vervaardig het) verdien Kidman verdere toekennings en 'n daaropvolgende Academy Award nominasie vir Beste Aktrise. Kidman was 'n Goeiewil-ambassadeur vir UNICEF sedert 1994 en vir UNIFEM sedert 2006. Kidman se werk het haar 'n stêr op die Hollywood Walk of Fame verdien, drie Golden Globe-toekennings, een BAFTA en 'n Academy Award. Kidman ontvang die titel van Metgesel van die Orde van Australië, Australië se hoogste siviele eer, en was ook die hoogsbetaalde aktrise in die rolprentbedryf. Weens haar Australiese ouers en geboorte in Hawaii, het Kidman dubbelle burgerskap van Australië en die Verenigde State.


</doc>
<doc id="36745" url="https://af.wikipedia.org/wiki?curid=36745" title="Nicolas Appert">
Nicolas Appert

Nicolas Appert (Châlons-en-Champagne, 17 November 1749 - Massy, 1 Junie 1841) was 'n Franse uitvinder en suikerbakker. Hy is bekend vir sy uitvinding van lugdigte bewaring van voedsel. Hy het ook bekendheid verwerf as die "vader van die inmaakproses".



</doc>
<doc id="36746" url="https://af.wikipedia.org/wiki?curid=36746" title="Bryde se walvis">
Bryde se walvis

Bryde se walvis ("Balaenoptera brydei") is die onbekendste en in baie opsigte die mees ongewone vinwalvis. Hierdie walvisse is klein (in vergelyking met ander vinwalvisse) en weeg nie meer as 25 ton nie. Hulle verkies ook matige en tropiese waters, in vergelyking met die ander vinwalvisse, wat ook volop in poolstreke is. Hierdie walvisse word ook nader aan die kus aangetref en, alhoewel hulle die karakteristieke baardplate besit wat deur baardwalvisse gebruik word om baie klein diertjies mee te vang, bestaan hulle dieet hoofsaaklik uit vis, veral ansjovis en haring.

Hulle is wydverspreid in tropiese en subtropiese waters, met 'n afsonderlike, dwergspesie wat in die tropiese waters van die Westelike Stille Oseaan en Suid-Oos-Asië aangetref word. Die walvis is vernoem na Johan Bryde (1858 – 1925) wat vroeg in die 20ste eeu die Sweedse konsul in Suid-Afrika was. 



</doc>
<doc id="36750" url="https://af.wikipedia.org/wiki?curid=36750" title="Baardwalvis">
Baardwalvis

Die baardwalvisse, ook genoem baleinwalvisse, vorm die suborde "Mysticeti": een van twee subordes van die Cetacea (walvisagtiges: walvisse, dolfyne en tonyne).
Baardwalvisse is tandlose walvisse met twee rye horingplate (baleine) wat gebruik word as 'n sif om sy voedsel uit die water te filter. Hierdie eienskap is die "Mysticeti" se kenmerkende eienskap: die ander suborde, die "Odontoceti" het almal tande. Baardwalvisse het wel tande terwyl hulle embrios is en daar is fossiele van baardwalvisse ontdek wat ook tande gehad het, vóór hulle baleinplate ontwikkel het. Die suborde bevat vier families en veertien spesies.



</doc>
<doc id="36753" url="https://af.wikipedia.org/wiki?curid=36753" title="Bedreigde spesie">
Bedreigde spesie

’n Bedreigde spesie is ’n organisme wat moontlik kan uitsterf, óf omdat die bevolkingsyfers baie laag is óf omdat ’n verandering in sy habitat ’n bedreiging inhou. In ’n eng sin word die term gebruik vir spesies in die Internasionale Unie vir die Bewaring van die Natuur (IUBN) se rooilyskategorie "Bedreigde spesies". 

Die meer algemene term sluit ook die IUBN-kategorieë Kritiek bedreigde spesies en Byna-bedreigde spesies in. Die unie het aan die hand van waarnemings tot en met 2006 bereken dat 40% van alle organismes op aarde bedreig is. Baie lande het spesiale wette wat sulke spesies beskerm: byvoorbeeld deur die jag van bedreigde diere of die pluk van bedreigde plante te verbied. Sommige wette konsentreer weer op beperkings op nasionale of internasionale handel, die beskerming van die spesie se habitat of die skepping van reservate.


</doc>
<doc id="36754" url="https://af.wikipedia.org/wiki?curid=36754" title="Mindanao">
Mindanao

Mindanao (Engels: ), die wêreld se 19de grootste eiland, beslaan 'n oppervlakte van 104 530 km² en word begrens deur die Celebessee in die suidweste, die Sulusee in die weste, die Filippynse See in die ooste en die Molukkesee in die suide. Mindanao is die tweede grootste, tweede mees bevolkte en mees suidelike van die Filippynse eilande. Dit is in die suide van die Visayas asook in die noorde van Borneo, Sulawesi en die Molukke geleë. Mindanao vorm saam met Luzon en die Visayas die eilandnasie Filippyne.
Die term Mindanao verwys ook ná die argipel in die suide van die Filippyne, wat die gelyknamige hoofeiland, Basilan, Jolo, Tawitawi, Bucas, Grande, Dinagat, Siargao, Samal en Camiguin insluit.

Die ou naam van dié eiland tydens die Spaanse Ryk was "Gran Moluccas", letterlik "Groot Molukke", genoem ná die eilandgroep Molukke, ook bekend as "Spesery-eilande", verder suid.


</doc>
<doc id="36758" url="https://af.wikipedia.org/wiki?curid=36758" title="Sutherland Shire">
Sutherland Shire

Die Sutherland Shire is 'n plaaslike owerheidsgebied in Suidelike streek van Sydney, Australië. Geografies is dit die gebied ten suide van Botanybaai en die Georges-rivier. Die administratiewe setel van plaaslike regering is in die woonbuurt Sutherland geleë, met die raadskantore in Etonstraat. Daar word dikwels eenvoudig na die gebied as "The Shire" verwys.

Sutherland Shire is hoofsaaklik 'n woongebied maar daar is ook beduidende nywerheids-, sake- en landelike gebiede. Die hoof sakegebiede is in die woonbuurte van Sutherland, Miranda, Cronulla, Caringbah, Menai en Engadine geleë.

Sutherland Shire sluit ook die dorp Kurnell in wat naby aan die punt is waar James Cook die eerste keer aan land gegaan het, Sydney se olieraffinadery en die Towra Point Natuurreservaat, 'n vleiland van wêreldwye belang. Sutherland Shire is ook die plek waar Australië se enigste kernfasiliteit te Lucas Heights geleë is. Die reaktor wek nie elektrisiteit op nie en word hoofsaaklik gebruik vir die vervaardiging van radiofarmaseutika vir navorsing- en bestralingsdoeleindes.

Daar is drie nasionale parke wat gedeeltelik in Sutherland Shire val naamlik: Botany Bay National Park, Heathcote National Park en die Royal National Park. Die geïsoleerde woonbuurte rondom die baai Bundeena en Maianbar is aan die noordelike deel van die Royal Nasionale Park geleë en Port Hacking geleë. Hulle is slegs toeganklik vanaf die park of vanaf 'n veerboot vanaf Cronulla.

Die oorspronklike inwoners van die Sutherland gebied het bestaan uit sekere stamme van die Tharawal groep. Argeologiese ondersoeke in Sutherland Shire het bewyse opgelewer van Inboorling nedersettings wat terugdateer na minstens 8 500 jaar gelede. Die oorspronklike kuslyn rondom Sydney het ongeveer 20 km teruggetrek en daar word vermoed dat die oorspoelde kusvlakte verdere bewyse kan hê van nedersettings wat veel ouer is.

Binne die Royal Nasionale Park het ondersoeke bewyse van honderde rotsskuilings van inboorlinge opgelewer. In ander dele (veral in Holsworthy en Darkes Forest) is daar duisende plekke waar nedersettings was. Hierdie gebiede is nie baie beïnvloed deur Europese nedersetting nie en verdere argeologiese ondersoeke mag moontlik duidelikheid lewer oor die lewenswyse van inboorlinge in die Sutherland/Liverpool gebiede.

Die Europese ontdekking van wat nou Sutherland is, is deur James Cook gedoen, wat Botanybaai op 29 April 1770 ingevaar het. Cook en sy geselskap het die gebied rondom die Kurnell-skiereiland verken en die baai op 6 Mei verlaat. Tydens hulle kort verblyf het 'n Skotse seevaarder genaamd Forbes Sutherland aan tuberkulose omgekom. Cook het die noordwestelike punt van die skiereiland Point Sutherland gedoop ter ere van hom.

Die Britse regering het 'n behoefte gehad om gevangenes heen te stuur nadat hulle hul Amerikaanse kolonies verloor het na die Amerikaanse Rewolusie. Botany Baai is gekies as die nuwe strafkolonie en die Eerste Vloot onder bevel van Goewerneur Arthur Phillip het by Kurnell vasgemeer op 18 Januarie 1788. Nadat Phillip 'n geselskap uitgestuur het om die grond voor te berei vir die nedersetting het hy gou besef dat die gebied nie geskik was nie. Daar was nie voldoende skuiling vir die skepe nie en die water- en grondgehalte was baie swak. Op 24 Januarie is twee Franse skepe langs die kus opgemerk wat Phillip aangespoor het om die Engelse Vlag naby Sutherland Point te hys. Goewerneur Phillip het verder noord geseil om Port Jackson te gaan verken en het uiteindelik die nedersetting by Sydney Cove gevestig.

Die eerste grondeienaar in Sutherland Shire was James Birnie. Geen titelaktes is deur die regering toegeken tot en met 1856 nie. Voor hierdie tyd was daar vir alle praktiese doeleindes nog geen nedersettings in die gebied nie. Bymekaarmaak van hout was op daardie tydstip nog die primêre bedryf gewees.

Met die beskikbaarstelling van grond in Sutherland Shire het Thomas Holt ongeveer 12 000 akker (49 km) se grond aangekoop. Daar het hy verskeie ontwikkelings gedoen, onder andere oesterplase, beesweiding en steenkoolontginning. Holt se belegging was egter hoofsaaklik winsgewend vanweë sy bosbou konsessies. Hy het 'n groot herehuis langs die kus langs Sylvania gebou wat bekend staan as Sutherland House.

Die belangrikste vorm van vervoer in die gebied was aanvanklik oor water gewees. Boere se skepe het met die kus langs tot in Botanybaai ingevaar en met die Georges-rivier en die Woronora-rivier na die binneland opgevaar en sodoende kaaigelde en betaling van doeaneregte by Port Jackson vermy. Die eerste openbare pad, die Illawarra-pad na die "Five Islands" (Nou Wollongong genoem) is tussen 1842 en 1845 gebou met behulp van tronkarbeiders. 'n Nuwe suidelike deel van die pad is in 1864 voltooi wat te Engadine by die Illawarra-pad aangesluit het. Die roete van hierdie pad het so te sê saamgeval met wat vandag die Princess Highway heet en is die hoof noord-suid deurgangspad deur Sutherland Shire.

'n Spoorlyn is in 1884 vanaf Hurstville verleng om die Illawarra-distrik verder te ontwikkel. Die spoorlyn het daartoe gelei dat daar eers 'n groot krotbuurt in Como ontstaan het, wat in later jare omskep is in 'n vakansiesentrum. Sutherland-treinstasie is in 1885 geopen en is na John Sutherland vernoem, 'n minister van Openbare Werke wat 'n groot rol gespeel het in die vestiging van die spoorlyn.

Op hierdie tydstip was die grootste deel van Sutherland Shire slegs met waspore verbind. 'n Pad is egter kort daarna geopen om die treinstasie met die strand by Cronulla te verbind. Die pad is opgevolg deur die Sutherland-Cronulla stoomtrêm wat in 1911 geopen is. Die diens het baie bygedra tot die groeiende gewildheid van Cronulla se strande en het ook 'n groot rol gespeel in die ontwikkeling van besighede in Sutherland Shire.

Die toename in motorverkeer het 'n afname in passasiers op die trêms veroorsaak en die diens is gevolglik in 1931 gestaak. Die goederediens is in die daaropvolgende jaar gestaak. Die toenemende verkeer in die noorde het gelei tot die opening van die eerste brug na Sutherland Shire by Tom Ugly's Point in 1929. Die seslaan Captain Cook-brug oor die Georges-rivier wat Rocky Point en Tarren Point met mekaar verbind is in 1965 geopen en die ontoereikende veerbootdienste geheel en al vervang.

Die gebiede met rivier- en seefronte soos Como, Illawong, Cronulla, Illawarra en Yowiebaai het baie gewilde landelike wegbreekplekke geword. 'n Vorm van vrywillige plaaslike regering is in 1888 probeer, maar wet en orde is steeds deur die hof te Liverpool tot en met 1905 gehandhaaf. In hierdie jaar is wetgewing geproklameer wat bepaal het dat die hele Nieu-Suid Wallis in shires verdeel moes word. Die staatsgoewerneur, Harry Rawson het die naam gekies en die distrik geproklameer as "Sutherland, Nr. 133" op die 6 Maart 1906 en die grense daarvan vasgestel. Op hierdie tydstip was daar slegs sowat 1 600 inwoners in Sutherland.

Met min belastingsinkomste het hierdie raad baie moeite ondervind om nuwe paaie te voorsien. Die bou van die Sutherland-Cronulla trêmspoor het baie bygedra tot die stimulasie van nuwe besigheidsaktiwiteite en meer grond is verkoop. Die bevolking van die Shire het toegeneem tot 2 896 in 1911 toe die trêmspoor geopen is en tot meer as 7 500 teen 1913. Teen 1931 het die bevolking reeds 12 000 oorskry. Eers in die 1950's het die distrik sodanig gegroei dat dit deel van die Sydney woongebiede geword het en was die gebied tot op daardie tydstip nie as deel van Sydney beskou nie.

Saam met die bevolkingsgroei het nywerheids- en sake-ontwikkeling gevolg. Captain Cook Drive is in 1953 gebou om Caringbah met Kurnell te verbind en het saamgeval met die bou van Australion Oil se olieraffinadery te Kurnell in 1956. Die Australiese Atoomenergie Kommissie het sy navorsingskompleks in 1958 te Lucas Heights gebou.

Sylvania Waters was een van die verbeeldingrykste konsepte in terme van woonbuurt ontwikkeling. Hier is 'n reeks indiwidueel ontwerpte gesinshuise rondom 'n reeks mensgemaakte kanale gebou. Die grond in die Menai-distrik ten weste van die Woronora-rivier is in die 1970's vir dorpsontwikkeling oopgestel.

In Desember 2005 het verskeie geweldadige insidente op Sutherland Shire se strande plaasgevind, veral in Cronulla Beach, wat op die spits gedryf is toe 'n blanke Australiese lewensredder deur Libanese jeugdiges aangerand is, met 'n daaropvolgende aanranding van 'n ander blanke Australiër 3 dae later by Cronulla. 'n Anonieme boodskap is toe per SMS uitgestuur wat in plaaslike media ook versprei is dat mense by Cronulla-strand moes bymekaarkom om "wogs en lebs" aan te val. In die daaropvolgende dae het 'n reeks onluste in Cronulla en ander strande plaasgevind. Hoewel die insidente baie nasionale en internasionale mediadekking ontvang het, is slegs geringe skade aan eiendom aangerig en was daar geen noodlottige insidente gewees nie.

Onder die proklamasie van 1853 was die Woronora-rivier die wesgrens van die distrik. Met die vorming van die Sutherland Shire in 1906 is die wesgrens uitgebrei om meer van die landbougrond in te sluit wat vandag as Menai bekend staan. In 1919 was die Illawong-gebied ook na die Sutherland Shire oorgedra. Sutherland Shire beslaan nou 'n gebied van 370 km² waarvan 173 km² tans nasionale reservate is.

Die noordgrens van Sutherland Shire kan oorgesteek word met vier brûe: drie padbrûe (Alfords Point Brug, Sylvania Waters en Tarren Point) en een spoorbrug (Como). Aan die westekant loop Heathcote-pad uit Sutherland Shire uit en gaan by die Holsworthy militêre reservaat verby. Na die suidekant loop die Princess Highway verby Waterfall na die stad Wollongong. Sutherland Shire word in die ooste begrens deur die Tasmansee.

Aan die ooste van Sutherland Shire wissel die landskap van ruwe kranse en sanderige strande tot moerasagtige kusgebiede tussen sandduine. Aan die westekant bestaan die landskap uit 'n breë plato wat geleidelik styg tot in die suidweste met verskeie diep rivierskeure daarin.

Die bevolkingsgroei in Sutherland Shire is beperk deur die langsame ontwikkeling van nuwe wooneenhede. Die bevolking het tussen 1996 en 2001 gegroei vanaf 193 000 tot 202 000. Die nuutste groei het hoofsaaklik plaasgevind in die Barden Ridge en Menai gebiede waar nuwe grondgebied vir dorpsontwikkeling vrygestel is, asook rondom die hoof spoorwegstasies. Volgens die Australiese buro van statistieke was die bevolking van die gebied relatief staties. Sowat 38,6% van die inwoners werk in die gebied terwyl 61,4% daarbuite werksaam is, veral in Sydney se sentrale sakekern. Van die werknemers in Sutherland Shire was 74,1% in die gebied woonagtig. Die werkloosheidsyfer in die gebied is in die geheel gesien laer as Sydney.

Sutherland Shire het 'n kleiner aantal inwoners wat uit ander lande afkomstig is en is minder divers relatief tot ander dele van Sydney in terme van sy bevolkingsamestelling. Ongeveer 80% van Sutherland Shire se inwoners is gebore Australiërs, gevolg deur mense wat in die Verenigde Koninkryk, Nieu-Seeland en Suid-Afrika gebore is. Die aantal inwoners met 'n Australiese afkoms is van die hoogste in Sydney.

Meer as 'n driekwart van die bevolking het in 2001 aangedui dat hulle aanhangers is van 'n geloof. Soos vele gebiede in Australië is die vyf grootste gelowe almal vorme van die Christen-geloof, met Katolieke, Anglikane en Uniting Church aanhangers as die talrykste groepe.

Daar is bykans 100 skole in die Shire wat die Gymea en Loftus tersiêre kolleges insluit. Hiervan bied meer as twintig voorskoolse-, laer- en hoërskole voorsiening vir kinders met spesiale behoeftes.

Sutherland Shire maak goeie voorsiening vir gesondheidsorg en geriewe sluit in Sutherland se openbare hospitaal en Kareena se private hospitaal - beide is sentraal in Caringbah geleë naby die meeste algemene praktisyns in die gebied.

Sutherland Shire word bedien met busdienste van Veolia Transport en treine op die Illawarra lyn van City Rail.

Daar is vier lewensredderklubs en een reddingsboot in Cronulla gestasioneer. Die klubs en boot verskaf eerstehulp en lewensredderdienste aan die baie besoekers tot die Shire se strande. Daar is ook vier branderplankklubs.

Miranda is die besigheidskern van Sutherland Shire met Kiora Mall, Menai Marketplace en Miranda Fair as die groot winkelsentrums. Westfield Miranda, wat plaaslik as Miranda Fair bekend staan, het verskeie algemene handelaars en vele spesialiswinkels. Dié winkelsentrum is die vierde grootste winkelsentrum in Sydney. Ander kleiner winkelsentrums word in die woonbuurte Engadine, Caringbah en Sylvania aangetref.

Nuwer winkelsentrums is ook onlangs ontwikkel in die woonbuurte Bangor, Illawong en Menai met 'n kleiner sentrum te Alfords Point. Southgate in Sylvania is ook 'n gewilde kompleks. Gymea se winkelsentrum trek ook vele besoekers vanweë sy kunssentrum, die Hazelhurst Regional Gallery and Arts Centre met vele kafees en restourante in die omgewing.

Ander gebiede wat deur Sutherland Shire se streeksregering bestuur word is:



</doc>
<doc id="36767" url="https://af.wikipedia.org/wiki?curid=36767" title="Swindon">
Swindon

Swindon is 'n stad in Engeland met 'n bevolking van 155 432 in 2001. Die stad is tussen Bristol en Oxford geleë.


</doc>
<doc id="36769" url="https://af.wikipedia.org/wiki?curid=36769" title="François Steyn">
François Steyn

François Steyn (gebore 14 Mei 1987, Aliwal-Noord) is 'n rugbyspeler wat internasionaal vir Montpellier op heelagter en binnesenter vir die Springbokke speel. Hy het voorheen (tot 2015) vir die Sharks in die Superrugbykompetisie gespeel. Hy is ook deel van Suid-Afrika se span tydens die Rugbywêreldbeker 2019.



</doc>
<doc id="36773" url="https://af.wikipedia.org/wiki?curid=36773" title="Marat Safin">
Marat Safin

Marat Mikhailovich Safin (Russies: Мара́т Муби́нович Са́фин [mɐˈrat mʊˈbʲinəvʲɪtɕ ˈsafʲɪn]; Tataars: Марат Мөбин улы Сафин, Marat Möbin uğlı Safin; gebore 27 Januarie 1980) is ’n Russiese tennisspeler wat voorheen no. 1 op die wêreldranglys was. Hy is die ouer broer van die tennisspeler Dinara Safina.

Safin het sy professionele loopbaan in 1997 begin en was in November en Desember 2000 nege weke lank tennis se no. 1- manlike speler. Hy het sy eerste Grand Slam-titel in die Amerikaanse Ope van 2000 gewen nadat hy Pete Sampras geklop het. In 2005 se Australiese Ope het hy Lleyton Hewitt geklop. Safin het Rusland in 2002 en 2006 die Davisbeker help wen. Ondanks die feit dat hy nie van grasbane hou nie, was hy in 2008 die eerste Russiese man wat die halfeindstryd op Wimbledon gehaal het.

Safin is tans no. 27 op die amptelik wêreldranglys vir mans. Hy het gesê hy sal heel moontlik ná die 2009-seisoen uit professionele tennis tree.

Marat Safin is in Moskou, Sowjetunie (nou Rusland), gebore as seun van Mikhail Safin en Rauza Islanova, ’n Tataarse Moslem-egpaar. Hy praat vlot Russies, Engels en Spaans. Sy ouers is voormalige tennisspelers en –afrigters. Sy jonger suster, Dinara Safina, is ook ’n professionele tennisspeler en het in 2008 ’n silwermedalje op die Olimpiese Spele in Beijing gewen. Safin se pa was bestuurder van die plaaslike Spartak-tennisklub, waar Safin in sy jeug geoefen het saam met verskeie ander spelers soos Anna Kournikova, Elena Dementieva en Anastasia Myskina.

Op 14-jarige ouderdom het hy na Valencia, Spanje, getrek om toegang te verkry tot gevorderde tennisprogramme wat nie in Rusland beskikbaar was nie.

Safin het sy professionele loopbaan in 1997 begin. In 1998 het hy Andre Agassi en die verdedigende kampioen, Gustavo Kuerten, ná mekaar in die Franse Ope geklop.

Safin was in November en Desember 2000 nege weke lank in die no. 1-posisie op die wêreldranglys toe hy sy eerste Grand Slam-toernooi in die Amerikaanse Ope gewen het deur Pete Sampras in skoon stelle te klop. ’n Paar beserings in ’n ry het egter sy vordering belemmer en hy het die grootste deel van die 2003-seisoen misgeloop.

Safin het in nog drie Grand Slam-toernooie die eindronde gehaal – in die Australiese Opes van 2002, 2004 en 2005. Hy het senuagtigheid daarvoor blameer dat hy in 2002 verloor het en fisieke uitputting in 2004. In 2005 het hy Lleyton Hewitt geklop en sy tweede Grand Slam-titel in vyf jaar gewen. Net voor dit het hy die no. 1-gekeurde Roger Federer in die halfeindstryd geklop.

Sy beste prestasie op Wimbledon was om in 2008 die halfeindronde te haal nadat hy vorige jare dikwels in die eerste en tweede rondes uitgeskakel is. Roger Federer het hom egter 6-3, 7-6(4), 6-4 geklop.

Safin het vyf Meesterstoernooi-titels in sy loopbaan gewen. Sy eerste was in 2000 in Toronto, Kanada. Die ander was drie in (2000, 2002 en 2004) in Parys, Frankryk, en een in 2004 in Madrid, Spanje.

In 2004 het Safin die halfeindronde van die Meestersbekertoernooi in Houston gehaal waar Roger Federer hom 6–3, 7–6(18) geklop het. In 2000 het hy weer die halfeindronde gehaal.

Marat Safin het Rusland in 2002 gehelp om sy eerste Davisbeker te wen deur Frankryk in die eindronde te klop by die Palais Omnisports Paris Bercy. Die Russiese span het Yevgeny Kafelnikov, Mikhail Youzhny, Andrei Stoliarov en die spankaptein, Shamil Tarpischev, ingesluit. In 2006 het Safin Rusland weer die beker help wen.

Safin is bekend vir sy emosionele uitbarstings tydens wedstryde en het al talle rakette stukkend geslaan. Hy het in 1999 ’n geskatte 48 rakette gebreek. Safin self reken hy het sedert 2005 altesaam 300 gebreek. Hy raas dikwels met homself in Russies, Spaans en Engels oor verlore punte en het al argumente met skeidsregters gehad. Ondanks sy humeur is hy ook bekend vir sy humorsin op die baan, tydens onderhoude en op nuuskonferensies.



</doc>
<doc id="36775" url="https://af.wikipedia.org/wiki?curid=36775" title="Herschelle Gibbs">
Herschelle Gibbs

Herschelle Herman Gibbs (gebore 23 Februarie 1974 Kaapstad) is 'n voormalige Suid-Afrikaanse krieketspeler. Hy het vir die Proteas gespeel, en alle vorme vir veertien jaar gespeel. 'n Regterarm kolwer, wat meestal die aanvangskolwer was, was die eerste speler om ses agtereenvolgende sesse te slaan in 'n Internasionale eendagwedstryd teen Nederland in die Krieketwêreldbeker 2007 toernooi.

Gibbs het skoolgegaan in Rondebosch. Hy was 'n goeie sportsman op skool en het rugby, krieket en sokker gespeel.

Op 8 Junie 2007 het hy getrou in St Kitts met Tenielle Povey, maar geskei kort daarna.

Gibbs het twee keer 200 geslaan in sy toetsloopbaan. Sy eerste was 211 (nie uit) teen Nieu-Seeland in 1999. Sy eerste keer het 468 balle gevat terwyl sy tweede keer was 228 vanaf 240 balle teen Pakistan op Nuwelandstadion, en het 'n nasionale rekord 368 gekry saam met Graeme Smith. Hy het nog twee 300 lopies gemaak met Steyn, die enigste twee in toetskriekte geskiedenis om 300 te kry op drie geleenthede. Hy het ook die Suid-Afrikaanse rekord met Jacques Kallis vir 315*.

In 2001 is Gibbs beboet saam met verskeie spanmaats vir die gebruik van dagga op die Wes-Indiese Eilande.

Gibbs is berug vir sy betrokkenheid by die wedstrydbeslote-skandaal met die voormalige kaptein Hansie Cronje. Hy het hom VS$ 15,000 aangebied om minder as 20 lopies te kry in die derde eendagwedstryd van die reeks. Gibbs het 74 lopies aangeteken. As gevolg hiervan is hy vir slegs ses maande verban. Hy het herhaaldelik geweier om Indië te toer en weier om met die Indiese polisie oor die saak te praat. Gibbs is egter in die Suid-Afrikaanse span aangewys om Indië in die 2006-ICC-kampioenskapsreeks te toer. Hy moes gevolglik met die Indiese Polisie vergader oor sy betrokkenheid by die wedstrydskandaal.



</doc>
<doc id="36776" url="https://af.wikipedia.org/wiki?curid=36776" title="Graeme Smith">
Graeme Smith

Graeme Craig Smith (gebore 1 Februarie 1981 in Johannesburg) is 'n Suid-Afrikaanse krieketspeler en was kaptein en lid van Suid-Afrika se nasionale krieketspan. In 2003, Hy is aangestel as kaptein van die Proteas, en oorgeneem van Shaun Pollock. Hy het die posisie van die toetskaptein tot sy aftrede gehou op 5 Maart 2014. Hy word beskou as een van die beste Suid-Afrikaanse spelers van alle tye.

Op 1 Februarie 2013 lei Smith 'n span vir die 100ste keer op die veld (99 keer die Proteas en een keer die Wêreld XI), die eerste speler ooit wat die mylpaal bereik. Op 24 Februarie 2013 lei Smith die Proteas tot 'n toetssege oor Pakistan en word die eerste toetskaptein ooit wat 50 toetsseges behaal. 




</doc>
<doc id="36777" url="https://af.wikipedia.org/wiki?curid=36777" title="Jacques Kallis">
Jacques Kallis

Jacques Henry Kallis (* 16 Oktober 1975 te Kaapstad) is 'n Suid-Afrikaanse krieketspeler. Hy het vir etlike jare die titel as die wêreld se veelsydigste internasionale krieketspeler gehou.

Jacques is die enigste krieketspeler ooit wat meer as 10,000 lopies en 250 paaltjies in beide toetskrieket en internasionale eendagwedstryde behaal het. Hy is derde op die internasionale kolflys vir meeste toetslopies ooit:




</doc>
<doc id="36778" url="https://af.wikipedia.org/wiki?curid=36778" title="Sint Petersburg-ope">
Sint Petersburg-ope

Die Sint Petersburg-ope (Russies: Открытый Санкт-Петербург, Otkriti Sankt-Peterboerg) is ’n professionale tennistoernooi wat op binnenshuise harde oppervlakke gespeel word. Dit is tans deel van die ATP-wêreldtoer-250-reeks. Dit word sedert 1995 jaarliks by die Petersburg-sport-en-konsertkompleks in Sint Petersburg, Rusland, gehou.

Die 2002-kampioen van die Australiese Ope, Thomas Johansson, die voormalige nr. 1-speler Marat Safin en Andy Murray is die enigste spelers wat die enkels-titel meer as een keer gewen het. Sedert 2008 het drie verskillende Russiese spelers die enkels-titel gewen: Yevgeny Kafelnikov in 1995, Marat Safin in 2000 en 2001 en Mikhail Youzhny in 2004.



</doc>
<doc id="36780" url="https://af.wikipedia.org/wiki?curid=36780" title="Spirou et Fantasio">
Spirou et Fantasio

Spirou et Fantasio is 'n Belgiese strokiesverhaalreeks wat ook in die tydskrif "Journal de Spirou" verskyn en vir die eerste keer op 21 April 1938 gepubliseer is. Die reeks het tot een van die gewildste Franko-Belgiese strokiesverhale ontwikkel wat net soos "Asterix die Galliër" of "Die avonture van Kuifie" tot een van die klassieke werke van die genre behoort. In teenstelling met die laasgenoemde word daar nog steeds nuwe avonture van Spirou en Fantasio gepubliseer.

Die hooffigure van die verhale is Spirou en Fantasio, twee verslaggewers, en hul metgesel, die eekhorinkie Spip. In hul avonture, wat 'n sterk humoristiese inslag het en genres soos wetenskapsfiksie en fantasie dek, word die hooffigure gewoonlik met misdadigers, diktatore en ander mal karakters gekonfronteer.

Die reeks is in verskillende tale vertaal, waaronder Nederlands, Duits, Spaans, Katalaans, Fins, Deens, Sweeds, Noors, Serwies, Kroaties, Japannees en Viëtnamees. Slegs twee verhale, "Z comme Zorglub" en "L'ombre du Z", het in die 1990's ook in Engels verskyn. Tans word egter weer Engelse uitgawes vir die Indiese mark uitgegee.


</doc>
<doc id="36783" url="https://af.wikipedia.org/wiki?curid=36783" title="DNS">
DNS

Deoksiribonukleïensuur, oftewel DNS, is die belangrikste draer van erflike inligting in alle bekende organismes en sommige virusse.

'n DNS-molekuul bestaan uit twee lang stringe nukleotiede, wat saam tot 'n dubbelspiraal buig. Die twee stringe is aanmekaar verbind deur sogenaamde basispare. 'n Basispaar verbind twee nukleotiede wat teenoor mekaar lê. Die volgorde van nukleotiede in 'n string word 'n sekwensie genoem. Omdat daar in beginsel oneindig baie sekwensies moontlik is, kan die volgorde van nukleotiede unieke erflike inligting verskaf.

Die DNS van alle organismes is saamgestel uit vier nukleotiede; adenien (A), timien (T), sitosien (C) en guanien (G). Hulle kan in enige volgorde langs mekaar verbind wees om die een ruggraat van die dubbelspiraal te vorm. Daarenteen kan elke nukleotied net met ’n spesifieke nukleotied teenoor hom verbind om ’n basispaar te vorm. So byvoorbeeld kan A net teenoor T verbind wees en C net teenoor G. Terwyl die verbinding van nukleotiede langs mekaar stabiele kovalente verbingdings is, is die verbindings teenoor mekaar swakker waterstofverbindings. Dit verseker dat dit moeilik is om die dubbelspiraal loodreg te sny, maar maklik om dit in die lengte oop te trek soos ’n ritssluiter. Die eienskap om DNS oop te rits, maak DNS-replisering moontlik wat op sy beurt ’n vereiste is vir selverdeling.

In eukariote kom DNS net binne die selkern voor en die meeste eukariote sal verskillende lengtes DNS huisves wat elk bestaan uit miljoene basispare. Binne die selkern is DNS verpak in die vorm van chromosome wat die ruimtelike ordening van DNS vergemaklik voor, tydens en ná selverdeling. In baie prokariote kom DNS in die vorm van ’n kring voor en omdat prokariote aansienlik kleiner is as eukariote, word DNS nie verpak in chromosome of is dit nie beperk tot ’n selkern nie. 


</doc>
<doc id="36786" url="https://af.wikipedia.org/wiki?curid=36786" title="Oligoseen">
Oligoseen

Die Oligoseen is 'n tydperk in die geologiese tydskaal tussen 33,9 en 23,03 miljoen jaar gelede. Die Oligoseen kom na die Eoseen en voor die Mioseen.

Dit was 'n tydperk met 'n relatief koel klimaat, waartydens daar yskappe op Antarktika was en die bosse wat die kontinente bedek het, plekgemaak het vir oop grasvelde. Dít het die evolusie van die soogdiere beïnvloed: meer groot grasvreters het hulle verskyning gemaak. Ook insekbevolkings het sterk gegroei en versprei. Onder die primate het die eerste soort primate wat op moderne ape lyk verskyn.

Die Oligoseen begin met die Eoseen-Oligoseen-uitwissing wat saamgaan met 'n groot verandering in die aarde se klimaat. Die Eoseen was 'n warme tydperk, maar aan die einde het Suid-Amerika en Australië losgeraak van die Antarktiese kontinent. Dit het die seestromings van die oseane verander omdat 'n koue sirkumpolêre stroom Antarktika sterk afgekoel het. Dit het die eerste yslae op hierdie kontinent veroorsaak, hoewel nie die hele kontinent onder 'n yskap verdwyn het nie. Die vlak van die oseane het laer geword en die klimaat van die hele planeet het opgehou 'n broeikas te wees. 



</doc>
<doc id="36792" url="https://af.wikipedia.org/wiki?curid=36792" title="65 v.C.">
65 v.C.




</doc>
<doc id="36793" url="https://af.wikipedia.org/wiki?curid=36793" title="8 v.C.">
8 v.C.

Die jaar 8 voor Christus (8 v.C.) was 'n gewone jaar volgens die Juliaanse kalender wat op 'n Vrydag of Saterdag; of 'n skrikkeljaar wat op 'n Donderdag begin het (bronne verskil hieroor).




</doc>
<doc id="36794" url="https://af.wikipedia.org/wiki?curid=36794" title="Systema Naturae">
Systema Naturae

Die boek Systema Naturae was een van die belangrikste werke van die Sweedse botanikus, dierkundige en geneeskundige Carolus Linnaeus. Die boek se volledige titel is "Systema naturae per regna tria naturae, secundum classes, ordines, genera, species, cum characteribus, differentiis, synonymis, locis", of in Afrikaans: "Stelsel van natuur deur die drie koninkryke van natuur, volgens klasse, ordes, genera en spesies, met [generiese] karakters, [spesifieke] verskille, sinonieme, plekke".

In 1735 is 'n boek in Nederland gepubliseer wat deur die jong Sweedse plantkundige Carolus Linnaeus geskryf is. Dit was in Latyn en die titel, Systema Naturae, het getoon waaroor dit gegaan het. Dit was 'n poging om die verskillende vorms van lewe op aarde op ordelike wyse te klassifiseer.

Dit was meer gevorderd as enigiets wat voorheen in hierdie verband verskyn het. Mense het selfs gedink dit is die resultaat van 'n leeftyd van navorsing. In werklikheid was die skrywer toe maar net 28 jaar oud. 

Hy het sy werk in verband met die klassifikasie van plante en diere sy lewe lank voortgesit en het talle werke oor die plantkunde, dierkunde en ander wetenskappe gepubliseer. 

Die Systema Naturae is telkemale hersien en het uiteindelik tien uitgawes gehad. Dit word as sy belangrikste werk beskou. 

Die tiende uitgawe word ook as die beginpunt van dierkundige terminologie beskou.



</doc>
<doc id="36800" url="https://af.wikipedia.org/wiki?curid=36800" title="Charles De Coster">
Charles De Coster

Charles Théodore Henri De Coster (* 20 Augustus 1827 in München; † 7 Mei 1879 in Ixelles) was 'n Franstalige Belgiese skrywer van Vlaamse afkoms. Sy epiese werk "Ulenspiegel", wat die Vlaamse vryheidstryd teen die Spaanse onderdrukking gedurende die Tagtigjarige Oorlog behandel, word as die beginpunt van die moderne Franstalige literatuur in België beskou.

De Coster is as die seun van 'n 'n Vlaamse vader en amptenaar van die pouslike Nuntius, en 'n Waalse moeder in München gebore. Hy het regte en letterkunde in Brussel gestudeer en hier later ook self as letterkunde-dosent gewerk. Hy was daarnaas ook tydelik in diens van 'n bank en die Belgiese Staatsargief. Vir 'n kort periode het hy ook as dosent aan die Koninklike Militêre Skool van België gewerk.

Vanaf 1855 het De Coster hom as joernalis en vryskutskrywer bekwaam. Sy eerste gedigte het in die tydskrif "Revue trimestrielle", wat in 1854 gestig is, verskyn. In die tydskrif "Uylenspiegel", wat vanaf 1856 verskyn het, het hy sy debuut as prosaskrywer gemaak. De Coster het veral die werke van François Rabelais en Michel de Montaigne bestudeer en sodoende 'n uitgebreide kennis van 16de eeuse Frans verwerf. Volgens sy standpunt kon die Vlaamse tradisies en taal in moderne Frans hoegenaamd nie uitgedruk word nie sodat hy van sy beste werke in die ou taalvorm geskryf het. Sy Vlaamse volksverhale ("Légendes flamandes", 1857) het groot sukses behaal, onder meer danksy die illustrasies wat Félicien Rops en ander vriende bygedra het. Sy Brabantse verhale ("Contes brabançons") is in 1861 in moderne Frans gepubliseer.

Nadat hy sy werk by die Staatsargief bedank het, het hy oor die tydperk van bykans tien jaar daarin geslaag om met sy romanties-patriotiese roman "La légende et les aventures héroïques, joyeuses et glorieuses d'Ulenspiegel et de Lamme Goedzak au pays des Flandres", wat in 1867 verskyn het en in sy tweede uitgawe deur Rops en ander van illustrasies voorsien is, die Tagtigjarig Oorlog, wat tot dusver hoofsaaklik deur die groot Vlaamse skilders uitgebeeld is, ook in 'n literêre werk te behandel wat later aan beduidende werke van die wêreldliteratuur soos Don Quixote gelyk gestel sou word. Nogtans was die eerste uitgawe van "Ulenspiegel" in ekonomiese opsig geen sukses nie. Eers ná De Coster se afsterwe is die werk in 1893 herdruk om vervolgens baie gewild te raak.

Die sukses het vir De Coster te laat gekom; tydens sy skryfwerk vir "Ulenspiegel" het hy verskuld geraak en in armoede gesterf.





</doc>
<doc id="36801" url="https://af.wikipedia.org/wiki?curid=36801" title="Seiwalvis">
Seiwalvis

Die seiwalvis ("Balaenoptera borealis") is 'n baardwalvis; die derde grootste vinwalvis na die blouwalvis en die rorkwal. Seiwalvisse word in al die wêreld se oseane aangetref en verkies diep waters wat nie te ver van die kus is nie.. Hulle is geneigd om poolstreke, tropiese streke en gebiede wat semi-afgeslote is. Seiwalvisse migreer jaarliks van koel en subpoolstreke in die somer na matige en subtropiese waters in die winter. In meeste areas is die presiese migrasieroetes nie baie bekend nie.

Die walvisse bereik 'n lengte van tot 20 m en kan tot 45 ton weeg. Een seiwalvis vreet 'n gemiddelde 900 kg kos per dag, hoofsaaklik eenoogkrefies, planktonkrefies en ander soöplankton.

As gevolg van grootskaalse kommersiële walvisvangs tussen die laat-negentiende en laat-twintigste eeue, waartydens meer as 238 000 individue gevang is, is die seiwalvis tans 'n internasionaal beskermde spesie, alhoewel beperkte walvisvangs steeds onder omstrede programme deur Ysland en Japan plaasvind. Met die ingang van 2006 was die wêreldwye bevolking van die seiwalvis omtrent 54 000: ongeveer 'n vyfde van wat dit voor die aanvang van walvisvangs was.




</doc>
<doc id="36802" url="https://af.wikipedia.org/wiki?curid=36802" title="Hérault (département)">
Hérault (département)

Hérault (34) (Oksitaans "Erau") is 'n Franse departement van die gewes Oksitanië wat vernoem is na die rivier Hérault. Die "département" is in die suide van Frankryk geleë en die hoofstad daarvan is Montpellier.


</doc>
<doc id="36808" url="https://af.wikipedia.org/wiki?curid=36808" title="Witdolfyn">
Witdolfyn

Die witdolfyn of beloega ("Delphinapterus leucas") is 'n Arktiese en sub-Arktiese walvisagtige soogdier. Die witdolfyn vorm saam met die narwal die familie "Monodontidae". Die witdolfyn is bekend vir sy hoë-frekwensie gekwetter en spierwit kleur. Baie walvisagtiges sal soms die lewe skenk aan albino kleintjies wat dan verkleur namate hulle ouer word, maar die witdolfyn word al witter namate dié ouer word. Witdolfyne kan tot 5 m lank word en het 'n kenmerkende boggel op sy hop.
Hulle woon in klein groepies van tussen twee en vyftien diere. Hierdie groepies bestaan uit wyfies en hulle kleintjies of uitsluitlik uit mannetjies. Hulle jag in vlakkerige water en vreet hoofsaaklik vis. Hulle kan tot 800 meter diep duik

Na 'n dragtydperk van 14 tot 15 maande skenk die wyfie geboorte. Die kleintjies het oorspronklik 'n gryserige kleur, wat vervaag soos hulle ouer word.



</doc>
<doc id="36815" url="https://af.wikipedia.org/wiki?curid=36815" title="Aarverkalking">
Aarverkalking

Chroniese hipertensie (hoë bloeddruk) is 'n siekte as gevolg van 'n Westerse leefstyl, en kan lei tot verskeie verdere kwale of siektes. Een van hierdie siektes is aterosklerose, wat weer die begin is van aarverkalking, ook bekend as arteriosklerose.

Aterosklerose is 'n degeneratiewe siekte van arteriële wande waarin die normaalweg gladde intima (binnewand) deur aanpaksels van vetterige weefsel vanuit die bloedstroom verdik word. Die growwe, geel, vettige plake word aterome genoem. Dit veroorsaak 'n vernouing van die arterieë, wat normale bloedvloei daardeur vesteur. Dit dien ook as vashouplek vir trombose (bloedklonte) en kan 'n arterie heeltemal blokkeer.

Arteriosklerose (“verkalkte are”) is 'n chroniese toestand van die groter en middelslagarterieë. Dit word gekenmerk deur verdikking en verlies aan elastisiteit van die wand en vernouing van die lumen (kanaal) van die arteries.

Arteriosklerose (en aterosklerose) is 'n chroniese siekte wat veroorsaak word deur 'n Westerse leefstyl en kan daarom geklassifiseer word as 'n Westerse siekte.

Ongelukkig verskyn die simptome van arteriosklerose/aterosklerose nie totdat die skade aan die arterieë reeds ernstig genoeg is om bloedvloei te verhoed nie. Die volgende kan egter wel as waarskuwingstekens en/of simptome geklassifiseer word:
Die simptome word bepaal deur die ligging van die arteriosklerose, m.a.w. die liggaamdeel wat verminderde bloedvloei ontvang:


Arteriosklerose word as Westers beskou na aanleiding van die oorsake van hierdie toestand.
Van hierdie aanleidende oorsake:


Verdere oorsake en Westerse lewenstylgewoontes word onder “predisposisie” bespreek.

Risikofaktore om arteriosklerose (of aterosklerose) op te doen:


Ander risikofaktore word onder die afdeling “Hoekom word arteriosklerose as Westers beskou” genoem.

In die geval van arteriosklerose, waar die arterieë verhard en verkalk, kan die are nie weer herstel nie. Gevolge van arteriosklerose, soos bv. seniele demensie en 'n beroerte, kan ook nie genees word nie. Indien 'n beroerte oorleef word, kan dit steeds ernstige gevolge oorhou bv. lamheid en sintuiglike belemmering.
Hipertensie, 'n oorsaak van aterosklerose/arteriosklerose, wat klein skeurtjies in die endoteel van die bloedvate veroorsaak, verminder die bloedvloei na die brein en niere. Dit veroorsaak ook permanente skade aan die brein en niere.
Volgens De Milto, (2006; ), kan aterosklerose/arteriosklerose, alhoewel dit nie genees kan word nie, wel vertraag, gestop of selfs omgekeer word. Dokters kan ook nou arteriosklerose/aterosklerose teen 'n vroeë stadium bespeur, wat vroeëre behandeling moontlik maak om die ernstigste komplikasies en gevolge te verhoed. Nuwe tegnologie en chirurgiese prosedures het al menige mense, wat normaalweg sou sterf, se lewens verleng. Vandag duur die navorsing voort.

Antihipertensiewe (bloeddrukverlagende) en cholesterolverlagende middels kan wel geneem word om die bloedvate te verwyd en beroertes en hartaanvalle te voorkom. Siektes wat arteriële abnormaliteite vererger, soos bv. diabetes, word meestal ook behandel, asook beroertes en hartaanvalle. Chirurgie, soos byvoorbeeld 'n hartomleiding, word ook uitgevoer; asook 'n angioplastiek, wat die nou en geblokkeerde arterieë verwyd. Hierdie behandeling is egter meestal nie permanent nie, aangesien die plake weer terugkeer. (SCOGNA: 2008; )

Deur 'n korrekte lewenstyl te handhaaf kan verdere skade aan die arterieë en die res van die liggaam egter voorkom word (sien “voorkoming”).

Arteriosklerose kan vermy word deur die volgende te doen: (DE MILTO: 2006; )


'n Verbeterde leefstyl bly dus die antwoord. Dit is goedkoop en daar is boonop ’n toename in die algemene lewensgehalte.

Arteriosklerose is 'n chroniese toestand wat in 'n hoë mate oorerflik is, maar nietemin merendeels veroorsaak word deur 'n Westerse leefstyl. Daarom kan arteriosklerose geklassifiseer word as 'n Westerse siekte.



</doc>
<doc id="36817" url="https://af.wikipedia.org/wiki?curid=36817" title="Igloe">
Igloe

'n Igloe is die Eskimo- of Innuït-woord vir "huis" of "woning" en word in Afrikaans gebruik om na hierdie nasie se yshuise te verwys.
'n Tipiese ysigloe is 'n skuiling wat uit sneeublokke gebou word, hoofsaaklik in die vorm van 'n koepel. Alhoewel igloes met alle Eskimo's geassosieer word, is hulle hoofsaaklik gebou deur die volke van Kanada se Sentrale Arktiese gebied en Groenland se "Qaanaaq"-gebied gebou. Ander Eskimo- of Innuïtvolke insuleer hulle huise met huide en walvisbene. Die gebruike van sneeu help om die gebou te insuleer, aangesien die lugborrels in die ys 'n ekstra insulerende laag vorm. Temperature buite die igloe kan tot -45 °C daal, terwyl dit binne-in die igloe tussen -7 en 16 °C wissel, bloot deur die verwarming van liggaamlike hitte.

Daar was tradisioneel drie soorte igloes, elk met verskillende groottes en verskillende doeleindes.

Die kleinste was bedoel was 'n tydelike skuiling, slegs vir die gebruik van een of twee nagte, veral deur jagters.

Die volgende was 'n semi-permanent, middelgrootte familieskuiling. Hulle was gewoonlik 'n enkelkamergebou wat een of twee gesinne gehuisves het. 'n Aantal van hulle was dikwels in mekaar se nabyheid gebou om 'n soort dorpie te vorm.

Die grootste igloes was gewoonlik in groepe van twee gebou. Een van die geboue was 'n tydelike gebou vir spesiale geleenthede, die ander as 'n woning. Hulle kon tot vyf kamers hê en tot 20 mense huisves. So 'n groot igloe kon gebou word deur klomp kleiner igloes met tonnels te verbind.


</doc>
<doc id="36819" url="https://af.wikipedia.org/wiki?curid=36819" title="Christchurch">
Christchurch

Christchurch [ˈkɹaɪsttʃɜːtʃ] (Māori: Ōtautahi) is die grootste stad op die Suideiland van Nieu-Seeland en die tweede grootste metropolitaanse gebied in die land. Die stad is in 'n vlakte, die Canterbury Plains, net noord van die Banks-skiereiland aan die ooskus van die Suideiland geleë (Banks-skiereiland is intussen in 2006 by die stadsgebied ingelyf).

Die Māorinaam van Christchurch - letterlik "die Plek van Tautahi" - is afgelei van 'n plaaslike stamhoof se tydelike woonplek langs die Avonrivier. Die Engelse naam is in 1848 deur die "Canterbury Association" aan die nuwe nedersetting gegee. Christchurch is volgens 'n roosterpatroon met kruisstrate rondom die Anglikaanse katedraal aangelê en word ten opsigte van sy argitektuur en atmosfeer nog steeds as die mees Engelse stad in Nieu-Seeland beskou. In 1856 was Christchurch die eerste nedersetting in Nieu-Seeland wat stadstatus gekry het.

Christchurch is vandag 'n groen stad wat ook uitgestrekte sandstrande behels, maar nogtans nie oor sy eie seehawe beskik nie. Hierdie funksie word deur Lyttelton Harbour vervul, 'n diep vulkaniese kraterbekkenhawe aan die Stille Oseaan. Christchurch word van Lyttelton deur die steil Porthills, 'n heuwelreeks waardeur twee tonnels gebou is, geskei.

Christchurch het 'n historiese betekenis gekry toe die Britse navorser Robert Falcon Scott vanuit hierdie stad na Antarktika vertrek het - sy laaste ekspedisie wat tragies sou eindig. Later het Christchurch se lughawe as laaste tussenstasie vir Amerikaanse navorsers op pad na hul permanente MacMurdo-basis in Antarktika gedien.

Christchurch het 'n droë gematigde seeklimaat met 'n gemiddelde jaarlikse temperatuur van 12,1 °C, gemiddelde maksimumtemperature van 22,5 °C in Januarie, gemiddelde minimumtemperature van 11,3 °C in Julie en 2 100 sonskynure per jaar, alhoewel die stadsgebied dikwels aan sterk winde blootgestel is - baie woonhuise word dus deur beplanting of hoë heinings en mure beskerm.

Die warm en droë noordwestelike winde ("Canterbury Nor'westers") bereik soms stormsterkte. Winde wat uit die suide waai bring gedurende die wintermaande af en toe sneeu - so het daar in 1918, 1945 en 1992 erge sneeuvalle voorgekom. Die heersende winde waai egter oos en bring wolke en motreën. In teenstelling met ander groot Nieu-Seelandse stede soos Auckland en Wellington het Christchurch dan ook nie langs die kuslyn uitgebrei nie, maar eerder tot 'n binnelandse nedersetting ontwikkel.

In die winter daal temperature snags gewoonlik benede vriespunt, en die grond vries op 'n gemiddelde 70 dae per jaar. Sneeuval kom een of twee keer per jaar in die hoër geleë voorstede voor, terwyl die vlakte gewoonlik elke twee jaar een of twee keer sneeu kry. Gedurende koue winternagte ontwikkel soms 'n stabiele vallei-inversie in die stadsgebied - uitlaatgasse van voertuie en rookdampe veroorsaak dan rookmis. Die stadsregering het verskeie maatreëls ingestel om lugbesoedeling te beheer.

Die gemiddelde jaarlikse reënval is met 648 mm relatief laag, maar swaar reën kan nogtans oorstromings in sekere dele van die stadsgebied veroorsaak.

Die land, waarop Christchurch ontstaan het, is in geologiese opsig nog relatief jong. Die grootste deel van die stadgebied lê in 'n vlakte wat teen 'n effense helling see toe strek en in die binneland deur die uitlopers van die Suidelike Alpe begrens word. Gletsers, wat die Alpe in die laaste kouetydperk geleidelik geërodeer het, het die vlakte oorspronklik met hul afsettings gevorm. Die Waimakariri, een van die Canterbury-streek se grootste riviere wat nog steeds deur smeltende gletsers gevoed word, vloei effens noord van Christchurch.

Gedurende die opeenvolgende geologiese tydperke was die huidige stadsgebied òf ver in die binneland geleë (byvoorbeeld tydens die kouetydperke van die Pleistoseen toe magtige gletsers die seevlak laat daal het) òf benede seevlak. Nog sowat 7 000 jaar gelede was die gebied deur die see bedek.

Alhoewel die stad veraf van aktiewe breuke geleë is (die Alpynse breuk loop verder weswaarts, die Hope- en ander breuke van Noord-Canterbury verder noordwaarts), bly aardbewings 'n konstante bedreiging vir Christchurch en is daar al verskeie kere skade aan geboue en infrastruktuur berokken. Ouer geboue is reeds in die 1970's omgebou om hulle meer bestand te maak teen aardbewings.
'n Aardbewing met die sterkte 7,1 op die moment-magnitude-skaal het nogtans op 3 September 2010 veral in die historiese stadskern twee miljard NZ-$ (tien miljard ZAR) se skade aan talle baksteen- en ander geboue asook infrastruktuur aangerig. Volgens die stadsraad van Christchurch is 500 geboue in die stadsgebied beskadig, waarvan sowat 90 in die middestad. Twee mense is ernstig beseer. Die aardbewing se episentrum was sowat veertig kilometer wes van Christchurch.

Op 22 Februarie 2011 is Christchurch deur nog 'n aardbewing getref. Die episentrum van die bewing, wat 'n sterkte van 6,3 op die Richterskaal geregistreer het, was in Lyttelton, sowat tien kilometer suid van Christchurch, en vyf kilometer onder die grond.

In teenstelling met die aardbewing van September 2010 het hierdie bewing oor die etensuur voorgekom en 185 lewens geëis, terwyl honderde beseer is. Die ramp het grootskaalse skade berokken, en ook die kerktoring van Christchurch se katedraal het in die slag gebly. 'n Uitsaaigebou, die Christchurch-televisiegebou ("CTV Building"), het ineengestort. Hier is die meeste sterftes aangeteken. Baie van die 115 slagoffers in die gebou was oorsese studente wat Engels-kursusse in Christchurch gevolg het. Die uitsaaisentrum was in Augustus 2012 die eerste veelverdiepinggebou in Nieu-Seeland wat opgeblaas is.

In die eerste helfte van die 20ste eeu was Christchurch se bevolking nog merendeels van Britse afkoms. Eers ná die Tweede Wêreldoorlog het immigrante uit ander wêrelddele hulle ook in die stad begin vestig, alhoewel hul persentasie merkbaar laer was as in ander dele van Nieu-Seeland. 'n Klein aantal vlugtelinge uit Europese lande, soos Letland en Griekeland, het in hierdie periode 'n nuwe tuiste in Christchurch gevind, net soos kleiner groepe Hongaarse immigrante wat hier ná die mislukte opstand van 1956 aangekom het. Gedurende die 1950's en 1960's het groter getalle Nederlanders na Nieu-Seeland geïmmigreer waarvan sommige hulle in Christchurch kom vestig het. 'n Klein Latyns-Amerikaanse immigrantegemeenskap het met die aankoms van Chileense vlugtelinge ná die staatsgreep van 1973 ontstaan.


</doc>
<doc id="36820" url="https://af.wikipedia.org/wiki?curid=36820" title="Luik (stad)">
Luik (stad)

Luik (Frans: "Liège" [ljɛːʒ], Duits: "Lüttich") is die vierde grootste stad van België en die amptelike ekonomiese asook die kulturele sentrum van die Franssprekende administratiewe gewes Wallonië met sowat 193 000 inwoners (2010). Luik is daarnaas ook die hoofstad van die gelyknamige provinsie Luik, setel van die "Conseil économique et social de la Région Wallonie" ("Ekonomiese en Sosiale Raad van die Gewes Wallonië") en setel van die bisdom Luik. Die Bekken van Luik is die derde grootste metropolitaanse gebied van België met 'n bevolking van sowat 600 000.

Luik is die setel van 'n universiteit, die "Université de Liège", en ander tersiêre onderwysinstellings en beskik daarnaas oor 'n teater, die Koninklike Opera van Wallonië ("Opéra royal de Wallonie") en ander kulturele instellings. Baie geboue in die stadsentrum weerspieël die geskiedenis van Luik wat meer as duisend jaar teruggaan na die vroeë Middeleeue. Die stad het later ook kunstenaars, skrywers en uitvinders soos Zénobe Gramme, Eugène Ysaye, Georges Simenon en César Franck geïnspireer.

Die eerste geskrewe verwysings na Luik dateer uit die jaar 558 toe die nedersetting as "Vicus Leudicus" bekend gestaan het. Volgens sommige deskundiges het die naam Luik dieselfde oorsprong soos dié van Parys, "Lutèce" (Latyns: "Lutetia") - ook die Duitse naam vir Luik, "Lüttich", dui in hierdie rigting. Volgens hierdie - omstrede - teorie is sowel Luik asook Lutetia afgelei van "lucotaetia" ("moerasgebied").

Ander etimologiese oorspronge is moontlik "Lætica" ("kolonie") en Lug (wat net soos Lyon van die gelyknamige godheid afgelei is. 'n Meer waarskynlike etimologie is egter "Leudico", 'n Frankiese benaming wat in 'n dokument uit die jaar 718 voorkom en afgelei is van die Oud-Germaanse terme "leudika" en "leudi" ("volk").

Die oudste vorm van die huidige Franse naam, "Luga", het in die 12de eeu tot "Lyge" [lidʒ] ontwikkel, waarvan ook die huidige naam in die Waalse taal, "Lîdje", afgelei is. Tot in 1946 was die amptelike Franse spelling "Liége" (met "accent aigu"). Die oorskakeling na die skryfwyse met "accent grave" kom ooreen met die plaaslike uitspraakgewoonte en is in die tyd van die agteruitgang van Luik se tradisionele industriële basis van mynbou en swaar nywerhede ingevoer.

In die Duitssprekende gedeelte van Wallonië asook in Duitsland, Oostenryk en in die Alemanniese Switserland word na die stad gewoonlik as "Lüttich" verwys. In Vlaandere en Nederland is die stad "Luik" en in Luxemburg "Léck" genoem. Die tradisionele naam in die Waalse streektaal is "Lidje".


</doc>
<doc id="36823" url="https://af.wikipedia.org/wiki?curid=36823" title="Porsche-museum">
Porsche-museum

Die Porsche-museum is 'n motormuseum in die Duitse stad Stuttgart. Die museum is naby die hoofsetel van Porsche in Stuttgart-Zuffenhausen geleë en het sy deure in 1976 geopen. Die nuwe Porsche-museum is op 31 Januarie 2009 geopen.

Vanaf middel-2005 is die museum gerenoveer en uitgebrei volgens 'n ontwerp van die Weense argitekfirma Delugan Meissl. Op 31 Januarie 2009 vind die heropening van die museum plaas.
In die gebou, met 'n uitstallingsruimte van 5600 m, word tagtig voertuie tentoongestel en kan mens allerlei feite oor Porsche verneem.



</doc>
<doc id="36825" url="https://af.wikipedia.org/wiki?curid=36825" title="Brobergen">
Brobergen

Brobergen (Nedersaksies "Brobargen") is 'n dorpie in die Duitse deelstaat Nedersakse en is deel van die district Stade. Brobergen lê aan die Osterivier. Die dorp het 'n oppervlakte van 6,06 vierkante kilometer en 226 inwoners (1 April 2008). Brobergen was tot 1972 'n eie gemeente en is nou deel van die gemeente Kranenburg. Die eerste historiese dokument wat na Brobergen verwys dateer uit die jaar 1286 ("Brocberge").


</doc>
<doc id="36827" url="https://af.wikipedia.org/wiki?curid=36827" title="Pous Innocentius VI">
Pous Innocentius VI

Innocentius VI was die 199ste pous van die Rooms-Katolieke Kerk van 1352 tot 1362.

Pous Innocentius VI is gebore as Étienne Aubert in 1282 in Les Monts, Frankryk die seun van Adhémar Aubert. Hy studeer en doseer siviele reg in Toulouse en word vervolgens biskop van Noyon op 23 Januarie 1338 en biskop van Clermont in 1340. In 1342 bevorder Pous Clemens VI hom tot kardinaal-priester van Ste. Johannes en Paulus. Op 18 Desember 1352 volg hy Pous Clemens VI op en regeer tot sy dood op 12 September 1362. Hy word opgevolg deur Pous Urbanus V. Die naam ‘Innocentius’ beteken 'onskuldige'.

Tydens die konklaaf het die kardinale ooreen gekom om elkeen 'n spesifieke beleid te volg as hy verkies word. Nadat Hugues Roger, die broer van die oorlede pous, geweier het om die pos te aanvaar, word Pous Innocentius VI verkies. Die eerste ding wat hy doen is om op 6 Julie 1353 die bul “Sollicitudo pastoralis” te publiseer, wat bepaal dat die ooreenkomste van die konklaaf onwettig en ongeldig is. Hy het hervormings in die kerksake ingevoer en sy legaate kardinaal Albomoz en Cola di Rienzi 'n Romeinse politikus, het probeer om orde te bring in Rome. Karel IV van Beiere is daar met die pous se goedkeuring tot keiser gekroon op 5 April 1355, nadat hy onder eed belowe het om Rome na die kroning te verlaat. Soos sy voorganger het die pous die pes ontduik deur tussen twee vure te slaap. Pous Clemens VI het die meeste van die rykdom wat Pous Johannes XXII en Pous Benedictus XII bymekaar gemaak het, uitgegee. Innocentius het bespaar deur met minder personeel klaar te kom en kunswerke eerder te verkoop as te laat maak. In 1357 was die pous nog steeds arm.

6 Julie 1353 – “Sollicitudo pastoralis” oor die onwettigheid van die besluite van die konklaaf waartydens hy verkies is.


Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36842" url="https://af.wikipedia.org/wiki?curid=36842" title="Dunedin">
Dunedin

Dunedin [dəˈniːdɪn] (Māori: Ōtepoti) is die tweede grootste stad op Nieu-Seeland se Suideiland en die belangrikste nedersetting in die administratiewe distrik Otago. Ten opsigte van sy bevolking is Dunedin die vyfde grootste stad in die land, die grootste volgens sy oppervlakte, en die sentrum van die sesde grootste stedelike gebied in Nieu-Seeland. Dit is daarnaas ook die wêreld se mees suidelike stad met meer as 100 000 inwoners.
Dunedin word om historiese en kulturele redes as een van die vier beduidendste stedelike nedersettings in Nieu-Seeland beskou, alhoewel Hamilton en Tauranga dit ten opsigte van hul stedelike bevolkings reeds verbygesteek het. In teenstelling met Christchurch, die grootste stad op die Suideiland met sy tipiese Engelse karakter, is Christchurch oorspronklik as 'n hoofsaaklik Skotse nedersetting gestig, waarby die Presbiteriaanse Kerk van Skotland 'n belangrike rol gespeel het. Skotse setlaars het hier gedurende die ekonomiese depressie van 1840 'n nuwe tuiste gevind. Die koeler klimaat van die suide was aantreklik genoeg om hier 'n nedersetting te stig wat die geangliseerde Keltiese naam van Edinburg, Dunedin, sou dra. Die groei van Dunedin was aan die 19de eeuse goudstormloop gekoppel wat die stad van voldoende fondse voorsien het om 'n eersterangse infrastruktuur van strate, brûe, 'n eie universiteit en seehawe te kan bekostig.

Tot vandag toe het Dunedin sy Victoriaanse karakter bewaar, en ook sy telefoongids lys nog steeds 'n opvallend groot persentasie Skotse vanne met die voorsetsels "Mac" of "Mc". In Dunedin is ook Nieu-Seeland se enigste whisky-distilleerdery gestig. In 'n park in die stadsentrum, wat in die vorm van 'n aghoek aangelê is, word die Skotse digter en skrywer Robert Burns met 'n standbeeld vereer.

Dunedin pronk net soos Christchurch met lang sandstrande langs sy Pasifiese kuslyn. Die stad het op die heuwels en in die valleie rondom Otago Harbour ontstaan. Sowel die diep hawe asook die heuwels is van vulkaniese oorsprong. Die hawe, wat deur 'n langgestrekte skiereiland teen die branders van die Stille Oseaan beskerm word, is vroeër as 'n besonder veilige anker- en landingsplek beskou. Kolonies van witvlerkkoningalbatrosse en soms ook pikkewyne word deur die koeler klimaat van die omgewing gelok.


</doc>
<doc id="36845" url="https://af.wikipedia.org/wiki?curid=36845" title="Stigting van Rome">
Stigting van Rome

Die stigting van Rome is reeds sedert die begin van die historiografie 'n omstrede onderwerp waar mitiese oorlewerings dikwels met historiese feite vermeng is.

In die 5de eeu v.C. het Griekse geskiedskrywers die Trojaanse held Aineias, wat volgens oorlewerings ná die plundering van Troja na Italië gevlug het, as stigter van Rome beskou. Tog was Aineias net een moontlike kandidaat in 'n reeks mitiese avonturiers wat na bewering kolonies in die westelike Middellandse See gestig het. Hierdie mites het allesbehalwe historiese waarhede oorgedra, maar was nogtans gewild by die Griekse leserspubliek en het later ook in Rome belangstelling gewek.

Die Romeine het eers omstreeks 200 v.C. begin om historiese werke saam te stel. Die eerste boek oor die geskiedenis van Rome, wat deur die senator Quintus Fabius Pictor (254-201 v.C.) in Grieks geskryf is, het – behalwe vir enkele aanhalings – grotendeels verlore gegaan. Fabius Pictor het waarskynlik die argiewe van Romeinse priesters, dokumente van leidende adellike families en verslae van Griekse historici as bronmateriaal geraadpleeg en hierby ook aandag aan orale oorlewerings asook inskripsies, monumente en ander oorblyfsels uit die argaïese tydperk geskenk. Die stigting van Rome het Fabius Pictor aan Romulus toegeskryf.

Hierdie stigting het volgens mitiese oorlewerings op 21 April 753 v.C. plaasgevind, met die tweeling Romulus en Remus as stigtingsvaders. Die tweeling was die legendariese seuns van die Romeinse oorlogsgod Mars en die vestalin Rhea Silvia. Hulle is volgens die oorlewerings aan die oewer van die Tiberrivier uitgesit en vervolgens as vondelinge deur 'n wolvin opgetel en gesoog. Later is hulle deur die skaapwagter Faustulus by die Velabrum aan die voet van die Palatyn-heuwel gevind en aan die linkeroewer van die rivier grootgemaak. Romulus het sy broer Remus later vermoor nadat hy hom vanweë sy nuut opgerigte stadsmuur bespot het.

Later is hierdie inheemse mite met die Aineias-verhaal versmelt. Volgens die Grieks-Romeinse legende het Aineias tydens sy vlug in Latium voet aan wal gesit om hier die stad Lavinium te stig. Ná sy dood het sy seun 'n nuwe nedersetting, Alba Longa, opgerig waar sy nakomelinge oor 'n periode van vierhonderd jaar as konings geregeer het. Onder hulle was ook Romulus en Remus, aangesien hulle as die seuns van Mars en 'n dogter van een van Alba Longa se heersers beskou is.

Hierdie soort vermenging van mitiese verhale en volksoorlewerings was kenmerkend vir die 3de eeu v.C. en is later ook deur Romeinse skrywers soos Vergilius, Ovidius en Livius vir hul historiese werke oorgeneem en verder bewerk om uiteindelik as 'n algemeen erkende geskiedenis van die stad Rome te fungeer. Dit is tans baie moeilik om die historiese gehalte van hierdie stigtingsmite te bepaal, tog word die Griekse elemente, wat Rome met Aineias en Troje verbind, as suiwer fiktief beskou. Sommige geleerdes lees hierdie oorlewerings nogtans as 'n vae herinnering aan vroeë bande tussen Italië en die Egeïese See-gebied. Die sentrale betekenis van Lavinium en Alba Longa verwys moontlik na hul belangrike funksie as religieuse sentra gedurende die vroeë tydperk – die resultate van argeologiese opgrawings dui daarop dat die eerste permanente nedersettings in Latium juis in Lavinium en die Albaanse Berge ontstaan het. Hierdie gebied sluit egter ook Rome in, en daar is geen bewyse dat Lavinium of ander nedersettings inderdaad vroeër as Rome gestig is nie. Volgens historiese oorlewerings het alle historiese nedersettings in Latium as kolonies van Alba Longa ontstaan, waarvan Rome die laaste was.

Die tydsinterval tussen die stigting van Alba Longa en Rome word as kunsmatige konstruksie van Romeinse geskiedskrywers beskou – om die vier eeue tussen die Trojaanse Oorlog (1182 v.C.) en die beweerde stigting van Rome in die 8ste eeu v.C. te oorbrug, het hulle 'n dinastie van konings in Alba Longa versin wat hierdie leemte gevul het.

Die meeste Romeinse geskiedskrywers was dit eens oor die eeu waarin Rome sou ontstaan het, maar nie oor die presiese jaar nie. Fabius Pictor het die jaar 748 v.C. as stigtingsdatum gegee, terwyl sy opvolgers ander stigtingsdatums bepaal het - 753, 751 en 748 v.C. Op die basis van chronologiese berekenings, wat deur M. Terentius Varro in die laat Republikeinse periode gedoen is, is die jaar 753 v.C. as die amptelike stigtingsdatum bepaal.

Die tradisionele stigtingsdatum het die beginpunt van die Romeinse kalender gevorm (Latyns: "ab urbe condita", kort "a.u.c.", Afrikaans "vanaf die stigting van die stad (Rome) af"). Met argeologiese opgrawings op die Palatyn is oorblyfsels van vroeë nedersettings blootgelê wat in die tydperk omstreeks 1 000 v.C. ontstaan het. 'n Aantal Latiniese en Sabynse dorpe is waarskynlik omtrent 800 v.C. tot 'n stedelike nedersetting verenig, moontlik onder Etruskiese invloed.

Die oorsprong van die Latynse stadsnaam "Roma" is tans nie duidelik nie; reeds sedert die klassieke oudheid is verskeie teorieë in hierdie verband ontwikkel. 'n Afleiding van die Griekse Ρώμη (Romē, letterlik "moed, dapperheid") word as minder waarskynlik geag. 'n Meer oortuigende verklaring is die afleiding van die wortel *rum- ("vroulike bors"), moontlik 'n verwysing na die wolvin wat Romulus en Remus volgens die mitiese oorlewerings gesoog het.

Die naam is volgens 'n ander teorie van 'n Etruskiese familie, die Rusina, afgelei.

Die geskiedkundige ontwikkeling van Italië is sterk deur sy geografie se karakter beïnvloed, veral sy verdeling in laagvlaktes, heuwellande en bergreekse. Slegs sowat 'n vyfde van sy huidige totale oppervlakte word as vlaktes met 'n hoogte van minder as 300 meter bo seevlak geklassifiseer, waarvan 70 persent deur die Poriviervlakte beslaan word. Die ander landsdele bestaan uit bergagtige landskapsvorme met hoogtes van meer as 1 000 meter bo seevlak en twee vyfdes van die totale oppervlakte beslaan, en heuwellande tussen 300 en 1 000 meter bo seevlak, wat eweneens oor twee vyfdes van die oppervlakte strek. As gevolg van hierdie verskillende landskapsvome word die land deur 'n groter aantal klimaatstreke gekenmerk wat aan elkeen van die geweste sy spesifieke voorkoms gee.

Alhoewel Italië deur die magtige Alpe-bergreeks van Sentraal-Europa geskei word, was bergpasse al vroeg bekend sodat daar steeds betrekkinge tussen die beskawings van Italië en die noorde bestaan het - selfs grootskaalse invalle van noordelike volke soos Kelte en Kimbers het voorgekom.

In geografiese en kulturele opsig kan Italië in die vastelandse noorde met die Poriviervlakte en die skiereiland verdeel word. Die basis vir die huidige welvaart van Noord-Italië, wat ook oor die rykste landbougebiede beskik, is al gedurende die vroeë geskiedenis van Italië gelê. Die Porivier het as 'n belangrike waterweg in die digbevolkte gebied met sy florerende stede gedien, en langs sy oewers was uitgestrekte bosgebiede wat groot hoeveelhede eikels as voedsel vir varke opgelewer het. Varkvleis is groteneels vir die bevolking van die stad Rome geproduseer.

In die suide word Noord- of Bo-Italië deur die Appenyne-bergreeks begrens wat vanuit die Liguriese Alpe tot by die Seestraat van Messina dwarsdeur die skiereiland en verder langs die noordkus van Sisilië loop. Die Appenyne vorm in die noorde 'n reguit lyn wat van die Liguriese kus in die weste tot in die omgewing van Rimini loop en as 'n natuurlike versperring beskou kan word. Verder suidwaarts maak die bergreeks 'n draai en loop langs die Adriatiese kuslyn. In die Abruzze-berge rys sy hoogste bergspitse, die Gran Sasso d'Italia (2 914 meter) en die Montagna della Maiella (2 795 meter). Die Appenyne loop van hier diagonaal tot by die Tirreense kus in Lukanië en verder tot by Kalabrië en Sisilië.

In topografiese opsig vorm Noord-Italië derhalwe 'n laagvlakte wat deur berge omring word, terwyl die skiereiland hoofsaaklik uit kusvlaktes bestaan, wat as smal strepies land langs die bergreekse in die sentrum strek. In vergelyking met hul relatief klein oppervlakte het die kusvlaktes 'n baie belangrike rol in die geskiedenis gespeel, waarby die Tireense kusvlakte in teenstelling met sy Adriatiese eweknie voordeel uit 'n aangenamer klimaat met hoër reënval, die voorkoms van groter riviere (waarvan Tiber en Arno as waterweë bevaarbaar was) en seehawens en sy landbougrond van hoë gehalte getrek het. Die Adriatiese kuslyn was daarenteen deur 'n droër klimaat gekenmerk. Sy riviere het gedurende die somer dikwels uitgedroog en in die winter ná sterk neerslae tot onstuitbare watermassa's ontaard wat die kosbare humusgrond na die see gevoer het.

Die benedeloop van die Tiberrivier was al vroeg die knooppunt van alle natuurlike handelsroetes in Sentraal-Italië, en by 'n punt waar die rivier maklik deurwaad kon word, het uiteindelik Rome ontstaan.

Rome was aanvanklik 'n klein nedersetting op sewe heuwels wat - met uitsondering van die noorde - deur die vlaktes van Latium omring was, 'n landskap wat die Romeine geleidelik begin oorheers het. Hierdie streek, die Romeinse Campagna, was 'n digbevolkte landboustreek wat eers in die laat-Romeinse tydperk tot 'n malaria-endemiese moerasgebied ontaard het. Alhoewel modder en rivierversnellings sekere beperkings op die Tiberrivier se bruikbaarheid as waterweg gepaas het, het Rome met sy kunsmatige seehawe Ostia, wat 'n voetreis van 'n dag van Rome af geleë was, nogtans oor 'n poort na die Middellandse See beskik, terwyl die Tibervallei 'n natuurlike landroete na die binneland gevorm het. Danksy sy afstand van die see en sy geografiese ligging was Rome in 'n gunstige strategiese posisie om tot 'n oorheersende sentrum in Italië en die Mediterreense wêreld te ontwikkel.

Ondanks alle argeologiese navorsing bestaan daar nog onsekerheid oor die presiese oorspronge van die Romeinse volk. Sy kultuur en veral sy literatuur dui egter daarop dat die Romeine ten opsigte van hul volkskarakter min ooreenkomste met die huidige Italianers getoon het.

In die Jong-Steentydperk en Bronstydperk is Italië deur 'n bevolking bewoon wat van suidelike, Mediterreense herkoms was en sy oorledenes begrawe het. In die kerngebiede van die vroeë Romeinse geskiedenis, Etrurië en Latium, het opgrawings min spore van hierdie vroeë bewoners opgelewer - moontlik was hierdie streke as gevolg van vulkaniese aktiwiteite nie geskik vir menslike nedersettings nie.

Gedurende die Bronstydperk (2de millennium v.C.) het Indo-Europese volksgroepe vanuit die noorde (moontlik uit die Donaugebied) na Italië getrek. Hierdie beskawing van boere en veetelers het sy dooies gekremeer, maar ook tekstiel- en keramiese nywerhede ontwikkel. Hul bronsvoorwerpe getuig van hul vaardighede ten opsigte van metaalbewerking.

Teen die begin van die Ystertydperk ná 1 000 v.C. het 'n nuwe golf immigrante na Noord- en Sentraal-Italië gestroom. Hulle het vermoedelik van oorkant die Alpe, moontlik uit die gebied van die huidige Boheme en Hongarye, gekom, en hul beskawing is volgens 'n begraafplaas naby Bologna, waar dit ontdek is, Villanova genoem. Hierdie beskawing het sy dooies eweneens gekremeer en in urns begrawe. Die urns van Latium was soos die hutte van die lewendes gevorm. Die Villanova-beskawing staan bekend vir sy voortreflike brons- en ystervoorwerpe wat ook na ander gebiede uitgevoer is.

Vanweë die aantreklikheid van Italië en sy klimaat het Indo-Europese volke uit Sentraal-Europa dus die Alpe en Appenyne as veroweraars oorgesteek om 'n nuwe permanente tuisland te vind en tydens hul migrasie die tipiese karaktertrekke van die latere Romeinse volk ontwikkel - maatskaplike solidariteit, militêre dissipline en rituele konserwatisme.


</doc>
<doc id="36848" url="https://af.wikipedia.org/wiki?curid=36848" title="SWAPO">
SWAPO

Die South West Africa People's Organisation (SWAPO) is 'n politieke party wat Namibië sedert onanfhanklikheid in 1990 regeer. Dié party is in 1960 deur Toivo ya Toivo en Samuel Nujoma gestig.

Al was dit voorheen 'n Marxisties-georiënteerde beweging, staan SWAPO vandag vir die beginsels van veelparty-demokrasie en 'n gemengde ekonomie. SWAPO was sedert sy stigting 'n wettige politieke party in Namibië, en was as politieke party deurentyd aktief. Selfs gedurende die tyd van die VN-monitorplan wat vergaderings van meer as 20 persone verbied het, het SWAPO nog steeds vergader. Die gevolg was dat SWAPO-leiers ook gereeld gearresteer is. SWAPO se stemkrag lê hoofsaaklik, maar nie eksklusief, by die Ovambostam. In Desember 1976 erken die VN Algemene Vergadering SWAPO as die “enkel gesaghebbende verteenwoordiger van die Namibiese bevolking”. Hierdie titel is natuurlik nie deur ander interne partye erken nie.

SWAPO word tans deur Hage Geingob gelei en die sekretaris-generaal is Me. Sophia Shaningwa. SWAPO is 'n volle lid van die Sosialistiese Internasionaal.


</doc>
<doc id="36849" url="https://af.wikipedia.org/wiki?curid=36849" title="Pous Urbanus V">
Pous Urbanus V

Urbanus V was die 200ste pous van die Rooms-Katolieke Kerk van 1362 tot 1370 en die sesde pous met sy setel in Avignon.

Pous Urbanus V is gebore as Guillaume de Grimoard in 1310 in Grizac, Frankryk oudste seun van Guillaume II de Grimoard, heer van Grizac en Amphélise (ook Élize) de Sabran, dame van Montferrand. Soos sy voorgangers Pous Clemens VI en Pous Benedictus XII was hy 'n Benediktyner monnik en doktor in die kerkreg. Hy doseer regte in Montpellier en Avignon. Hy was ab van St. Germain d’Auxerre vanaf 13 Februarie 1352 en van St. Victor in Marseille vanaf 2 Februarie 1361 en pouslike legaat na Napels vanaf 10 Junie 1362. Op 28 September 1362 volg hy Pous Innocentius VI op. Hy word gekroon op 6 November 1362 en regeer tot sy dood op 19 Desember 1370. Hy word opgevolg deur Pous Gregorius XI. Die naam ‘Urbanus’ beteken 'beskaafde'.

Pous Urbanus V het die dissipline in die kerk probeer herstel. Hy het 'n afkeur gehad aan die prag en praal van die kardinale. Hy het die onderwys gestimuleer. In Krakau, Wene en Orléans stig hy universiteite en in Montpellier het hy die mediese skool laat herstel. Hy het ook kolleges gestig in Quézac en Bédouès en 'n biblioteek in Ispagnac. Hy het meer as 1000 studente kos en onderdak gegee. Hy het ook gesorg vir boeke en die beste professore.

Tydens Urbanus se pontifikaat het die laaste kruistogte plaasgevind. Peter I van Siprus het Alexandrië verower op 11 Oktober 1365, maar moes dit gou weer verlaat.

Urbanus het probeer om die pousdom weer na Rome te verskuif. Op 3 Maart 1363 het hy Bernabò Visconti die laaste groot figuur van die Ghibellyne, geëkskommunikeer. Moeilikhede in Rome ten spyt, het die pous op versoek van Petrarca en St. Brigitta van Swede na Rome gereis waar hy op 16 Oktober 1367 aangekom het. In Rome het hy die keiserin van die Heilige Romeinse Ryk gekroon en onderhorigheid ontvang van koning Peter I van Siprus, koningin Johanna I van Napels en die Bisantynse keiser Johannes V Paleologus.

Die Franse kardinale het aangedring dat die pous na Avignon terugkeer en omdat stede in die pouslike staat in opstand gekom het, het die pous op 5 September 1370 uit Corneto vertrek en op 24 September 1370 weer in Avignon aangekom.

Koning Waldemar IV van Denemarke het gevra dat hy salig verklaar moet word en Pous Gregorius belowe dit in 1375 maar die saligverklaring is eers deurgevoer op 10 Maart 1870 deur Pous Pius IX.

Urbanus het die volgende kardinale aangestel:


Pous Urbanus V word as salige vereer in die Rooms-Katolieke Kerk sy feesdag was op 19 Desember, maar is deur die tweede Vatikaanse konsilie verplaas na 6 November, die dag van sy kroning.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36855" url="https://af.wikipedia.org/wiki?curid=36855" title="Bristol">
Bristol

Bristol (Wallies: "Bryste") is 'n stad en internasionale hawe in die suidweste van Engeland (in die Verenigde Koninkryk). Dit is 'n nywerheidstad naby die Walliese grens met 'n bevolking wat in 2017 op 459 300 beraam is. Die stad se historiese handelsbetrekkinge met ander wêrelddele word onder meer weerspieël in die feit dat Bristol sy naam aan altesaam 29 plekke in die Verenigde State van Amerika, twee plekke in Kanada en een elk in Jamaika, Peru en Costa Rica verleen het.
Bristol is in die 10de eeu as 'n nedersetting en klein seehawe in die uiterste weste van die Angel-Saksiese magsgebied gestig. Terwyl handelsbande aanvanklik veral met Ierland geknoop is, het Bristol se seehawe, wat in die gebied van die huidige Harbourside geleë was, in die volgende twee eeue steeds verder in belangrikheid toegeneem. In die Middeleeue was Bristol reeds die tweede grootste stad in Engeland ná Londen.

Handelsbande is tot in die 17de eeu na die Kanariese Eilande, Noord- en Suid-Amerika, Afrika en Wes-Indië uitgebrei. Bristol sy welvaart in dié tydperk aan die sogenaamde "driehoekshandel" te danke gehad waarby metaalware, glas en pêrels vanuit Engeland na Wes-Afrika verskeep, slawe uit Wes-Afrika na Wes-Indië geneem en suikerriet, rum, koffie, kakao en tabak vir die inheemse Engelse mark ingevoer is. Toe die slawehandel in die laat 18de eeu sy hoogtepunt bereik het, is jaarliks sowat 70 000 Wes-Afrikaanse slawe na Wes-Indiese plantasies vervoer.

In die 18de en 19de eeu is nuwe plaaslike nywerhede gevestig, waaronder tabakverwerking, yster-, koper-, porselein- en glasvervaardiging asook 'n florerende sjokoladebedryf. Om die nadelige uitwerkings van die getyeverskil (die tweede grootste ter wêreld) in Bristol se seehawe teen te werk, is tussen 1804 en 1809 'n gesofistikeerde stelsel van sluise gebou om die waterpeil langs Bristol se kaaie stabiel te hou – 'n projek waarna as Floating Harbour verwys is.

In die tyd van die nywerheidsomwenteling het Engeland se ekonomiese swaartepunt noordwaarts begin verskuif en Bristol se langdurige agteruitgang begin. Ná die afskaffing van slawerny het skeepsbou en later vliegtuigvervaardiging tot die vernaamste ekonomiese bedrywe ontwikkel. Die relatief noue Avonrivier, wat afhanklik van die inkomende gety is, het weens die diepgang van groot stoomskepe gaandeweg sy belangrikheid vir die oorsese skeepvaart verloor. Die nuwe hawe, wat in die gebied van Avonmouth en Royal Portbury ontstaan het, word deur moderne skeepsdokke, olieraffinaderye en nywerheidsparke oorheers. In die 1980's het ook ondernemings uit die inligtingsbedryf, soos "Hewlett-Packard" en "IBM", filiale in Bristol gevestig.

Daar was 'n Romeinse stad genoem "Abona" in die gebied van die huidige voorstad van Sea Mills. Later was daar 'n dorp aan die Avonrivier wat in Oud-Engels as "Brycgstow" bekend gestaan het (letterlik "Die plek by die brug").

Bristol is die 6de grootste stad in die Verenigde Koninkryk. In 2006 was 88,8% van sy bevolking Blankes, 4,2% Indiërs, 2,9% Swartes, 1,3% Han-Sjinese en 2,9% ander.




</doc>
<doc id="36856" url="https://af.wikipedia.org/wiki?curid=36856" title="North Shore City">
North Shore City

North Shore City, wat informeel gewoonlik net North Shore of The Shore genoem is, was 'n stad in die administratiewe gewes Auckland op Nieu-Seeland se Noordeiland wat in 2010 by "Auckland Council" ingesluit is en tans as North Shore deel uitmaak van Auckland. Met 'n bevolking van 205 605 volgens die sensus van 2006 - wat in 2008 volgens skattings tot meer as 223 000 gegroei het - was dit die vierde grootste stad in Nieu-Seeland, sowel ten opsigte van sy inwonerstal asook sy oppervlakte van 129,81 vierkante kilometer. Sy kuslyn het 'n totale lengte van 141 kilometer gehad.

As een van oorspronklik vier stedelike nedersettings in die metropolitaanse gebied van Auckland het North Shore City 'n sterk stedelike en voorstedelike karakter gehad en was die mees digbevolkte stad in Nieu-Seeland. 'n Relatief groot gemeenskap van Suid-Afrikaanse immigrante het hulle hier kom vestig.

Aan die voet van die ou vulkaan Mount Victoria in die stadsgebied van North Shore City het reeds voor die aankoms van die eerste Europese setlaars 'n versterkte Māori-nedersetting ("pa") van die plaaslike Kawerau-stam ontstaan. Oorblyfsel van hierdie dorp se terrasse, wat vroeër met palisades en skerp houtpale beskerm is, kan nog steeds besigtig word.

Teen die 19de eeuwisseling was daar klein nedersettings in Devonport, Takapuna en Northcote. Devonport was die eerste nedersetting op die North Shore en het aanvanklik as Flagstaff bekend gestaan - afgelei van die seinstasie wat op die piek van Mount Victoria opgerig is.

In 1840 het leidende Māori-stamhoofde en verteenwoordigers van die Britse Kroon die Verdrag van Waitangi onderteken - 'n ooreenkoms wat as die stigtingsdokument van die moderne Nieu-Seelandse nasie beskou word. In North Shore City is die eerste land een jaar later deur die plaaslike hapu van Ngati Paoa aan verteenwoordigers van die Kroon oorhandig. Tot in 1843 is die belangrikste hoofpaaie as basis vir die gebied se vroeë ontwikkeling reeds aangelê.

Die stadige ontwikkeling van Takapuna en Devonport het in die 1850's begin. Landprojekte in die gebied het steeds meer setlaars en beleggers gelok, en in 1854 is die eerste veerbootdiens met walvisbote in die hawe ingestel. Later is die veerbootmaatskappy "Devonport Steam Ferry" gestig.

In die loop van die 19de eeu het North Shore met boumateriale, skeepsbou en die houtbedryf as sy ekonomiese basis verdere groei getoon. Die gebied het daarnaas tot 'n gewilde ontspanningsgebied vir Aucklanders ontwikkel sodat 'n plaaslike hotelbedryf vanaf die laat 1870's hier gevestig is. Die vinnige groei van Auckland se binnestad in die laat 1870's en vroeë 1880's het ook North Shore se ekonomie aangewakker.

Nogtans was North Shore se groei stadig in vergelyking met ander nabygeleë stedelike gebiede. Eers met die inwyding van Auckland se nuwe hawebrug in 1959, waardeur 'n regstreekse verbinding met die stadsentrum van Auckland City geskep is, het North Shore maklik toeganklik geword en grootskaalse ontwikkeling van plaaslike nywerhede en woongebiede bevorder.


</doc>
<doc id="36860" url="https://af.wikipedia.org/wiki?curid=36860" title="Psigodinamiese terapie">
Psigodinamiese terapie

Psigodinamiese terapie is 'n vorm van diepte-sielkunde. Die primêre fokus is om die onbewuste inhoud van 'n pasiënt se psige te openbaar in 'n poging om psigiese spanning te verlig. Dit hou dus verband met psigoanalise, maar is gewoonlik van korter duur en minder intensief as psigoanalise. Psigodinamiese terapie maak ook meer gebruik van die interpersoonlike verhouding tussen die pasiënt en terapeut. Die benadering is ook gewoonlik meer eklekties en maak gebruik van tegnieke uit verskillende bronne, eerder as om staat te maak op net een teorie of benadering.

Die beginsels van die vorm van terapie is aanvanklik voorgehou in 1874 deur 'n Duitse wetenskaplike, Ernst Wilhelm von Brücke. Brücke, het beginsels ontleen van termodinamika, en voorgestel dat alle lewende organismes eintlik energie-sisteme is, wat beheer word deur die beginsel van energiebesparing. In daardie jaar was Brücke ook toesighouer oor 'n eerstejaar mediese student, Sigmund Freud by die Universiteit van Wene. Freud het later hierdie nuwe konsep van "dinamiese" fisiologie gebruik om sy eie begrip van die menslike psige beter te begryp.

Die konsep en toepassing van psigodinamika is later verder ontwikkel deur mense soos Carl Jung, Alfred Adler, Otto Rank en Melanie Klein.

Hoewel psigodinamiese terapie verskeie vorms kan aanneem, word die volgende begrippe algemeen ingesluit:



</doc>
<doc id="36861" url="https://af.wikipedia.org/wiki?curid=36861" title="Vosburg">
Vosburg

Vosburg is 'n dorp in die Noord-Kaap, in Suid-Afrika. Die dorp is 61 km wes van Britstown. Vosburg was eers 'n plaas genaamd Processfontein, maar die dorp is gestig in 1895 en genoem na ene J. Vos en die Van Rensburg-familie. Daar is tans 22 geboue op die dorp.

Die belangrikste ekonomiese bedryf is merinoskape.




</doc>
<doc id="36872" url="https://af.wikipedia.org/wiki?curid=36872" title="Vicedomino de Vicedominis">
Vicedomino de Vicedominis

Vicedomino de Vicedominis is gebore tussen 1210 en 1215 in Piacenza, Italië. Aan sy moeder se kant was hy 'n neef van Pous Gregorius X. Hy word ook aangegee as Guillelmus Vicedominus de Vicedominis en ook as Guglielmo Visconti. Laas genoemde is blykbaar foutief.

Hy was getroud en het twee kinders gehad. Na die dood van sy vrou, word hy geestelike. In 1241 was hy provoos van Barjols en kanunnik van die katedraal van Clermont. In 1243 was hy gelyktydig ambassadeur van die graaf van die Provence in Genua en Avignon en kanunnik van die katedraal van Narbonne. In 1251 word hy provoos van Béziers.

Op 22 Julie 1257 word hy aartsbiskop van Aix. Op 3 Junie 1273 word hy tot kardinaal van Palestrina bevorder deur sy oom Pous Gregorius X. In Julie 1275 word hy deken van die kollege van kardinale. Hy neem deel aan die eerste konklaaf van 1276 waartydens Pous Innocentius V verkies is en aan die tweede konklaaf van 1276 waartydens Pous Adrianus V verkies is. Tydens die derde konklaaf van 1276, word hy op 5 September tot pous verkies en kies die naam Gregorius XI. Hy sterf egter vroeg die volgende more op 6 September 1276 sonder dat sy verkiesing ooit aangekondig is. Hy word dus glad nie as pous getel nie en die konklaaf verkies vervolgens Pous Johannes XXI.

Saamgestel en vertaal uit die wikipedia en aangevul uit ander bronne soos aangedui.


</doc>
<doc id="36884" url="https://af.wikipedia.org/wiki?curid=36884" title="Pous Gregorius XI">
Pous Gregorius XI

"Vir die verkose (maar nie geproklameerde) Pous Gregorius XI sien Vicedomino de Vicedominis."

Gregorius XI was die 201ste pous van die Rooms-Katolieke Kerk van 1370 tot 1378. Hy is veral bekend omdat hy die pousdom weer na Rome gebring het. Tot 2009 is hy die laaste Franse Pous.

Pous Gregorius XI is gebore as Pierre Roger de Beaufort in 1329 (BBKL) (die Catholic Encyclopedia gee 1331) in Rosiers-d’Égletons, Frankryk seun van Guillaume Roger, graaf van Beaufort en broer van Pous Clemens VI en sy vrou Marie de Chambon. Pierre het vyf broers, vyf susters en drie stiefbroers gehad. Op agttienjarige leeftyd op 28 Mei 1348 word hy deur sy oom Pous Clemens VI as kardinaal-diaken van St. Maria Nuova aangestel. Op 30 Desember 1370 volg hy Pous Urbanus V op. Hy word gekroon op 5 Januarie 1371 en regeer tot sy dood op 27 Maart 1378. Hy word opgevolg deur Pous Urbanus VI.

Die naam ‘Gregorius ’ beteken 'wagter'.

Pous Gregorius XI het streng op getree teen verskeie ketterye wat in Duitsland, Engeland en ander dele van Europa uitgebreek het. Die negentien stellings van John Wycliffe en die dertien artikels van Sachsenspiel is formeel deur die pous veroordeel op 22 Mei 1377.

Sy pogings om te bemiddel in die oorlog tussen Frankryk en Engeland het niks opgelewer nie, maar het daarin geslaag om vrede in Kastilië, Aragon, Navarre, Sisilië en Napels te bewerkstellig.

Die konsentrasie van die pousdom in Avignon en die toenemende verankering van Franse belange het probleme in Italië tot gevolg gehad. Op 30 Mei 1371 stel die pous naas Robert van Genève (later Teenpous Clemens VII) nog nege ander Franse kardinale aan waaronder sy neef Jean de Cros. Op 20 Desember 1375 nog ses Franse waaronder 'n broerskind en 'n neef sowel as Petro Marinez de Luna y Gotor, die latere Teenpous Benedictus XIII.

Die Milanese vors Bernabò Visconti, die pous se groot teenstander het reeds in 1371 dele van die pouslike staat verower. Nadat onderhandelinge skipbreuk gely het, het die pous Bernabò geëkskommunikeer. Bernabò het oorlog teen die pous verklaar, maar nadat die pous die steun van die keiser, die koningin van Napels en die koning van Hongarye gekry het en die Engelse veldheer John Hawkwood in diens geneem het, het Bernabò gou verloor en is 'n wapenstilstand gesluit op 6 Junie 1374.

Op 17 Januarie 1377 keer die pous terug na Rome veral weens die ondersteuning van Catherine van Sienna, maar teen die raad van die meerderheid van die kardinale. Die terugkeer is vertraag weens die konflik met Florence. Die pous het Florence onder 'n interdik geplaas. Aanvanklik kon die pous nie in Rome bly nie en het sy intrek in Anagni geneem. Eers op 7 November 1377 het hy hom in Rome gevestig.

Gregorius het die terugkeer nie lank oorleef nie. Hy sterf op 27 Maart 1378 en die kardinale het, onder groot druk van die Romeinse volk 'n Italiaanse pous Urbanus VI verkies.

Die kardinale het gou in konflik gekom met die nuwe pous en na Avignon teruggekeer en Teenpous Clemens VII verkies. Dit was die begin van die Westerse Skisma wat sou duur tot die konsilie van Konstanz in 1418.


Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36893" url="https://af.wikipedia.org/wiki?curid=36893" title="Westerse Skisma">
Westerse Skisma

Die Westerse Skisma was 'n kerkskeuring in die Rooms-Katolieke Kerk vanaf 1378 tot 1417 waarin pouse en teenpouse mekaar geopponeer het. Die konsilie van Constance het uiteindelik 'n einde gebring aan die skisma deur die kerk weer te verenig onder die gesag van die pous van Rome. Die woord “Westerse” dui aan dat die skeuring in die Westerse wêreld voorgekom het en is te onderskei van die Groot Skisma tussen die Christendom van die Weste, met hoofsetel in Rome, en dié van die Ooste met hoofsetel in Bisantium, wat reeds in 1054 ontstaan het.

Die skeuring was nie geskoei op verskille in teologie of geloof nie, maar was uitsluitlik polities van aard. In 1378 keer Pous Gregorius XI terug na Rome, nadat die pous vir tientalle jare in Avignon gesetel was. Oorspronklik was die verskuiwing na Avignon weens die onstuimige toestand in Rome, maar deur die verkiesing van 'n meerderheid Franse kardinale het dit gedreig om permanent te word, te meer omdat die Franse koning graag die mag van die pous onder sy jurisdiksie wou hê.

Na die dood van Pous Gregorius XI in Rome kies die kardinale onder groot druk van die Romeinse bevolking 'n Italiaanse pous, nl. Pous Urbanus VI. Die pous het egter gou in konflik gekom met die kardinale.

Die kardinale het gou spyt gekry van hulle beslissing en op 20 September 1378 vertrek hulle na Fondi en kies Clemens VII as pous. Clemens, 'n boorling van Genève, vestig hom in Avignon en kry die steun van die Franse koning, gevolg deur Aragon, Boergondië, Napels en Skotland. Engeland, Vlaandere, Ierland, Noorweë, Swede, Pole, die Heilige Romeinse Ryk en Noord-Italië steun egter die pous in Rome.

As gevolg van die skisma het twee groepe in die Kerk ontstaan. Een groep (die konsilianiste) was van mening dat konsilies die oppergesag moes wees, terwyl die ander groep (die kurianiste) geglo het dat alleen die pous oppermagtig moes wees. Deurdat die gesag van die pous verskraal is, kon vorste en biskoppe makliker besluite neem sonder pouslike goedkeuring, iets wat gelei het tot misstappe wat later deur die Reformasie benut is.

Die pouse van die skisma het mekaar se besluite nietig verklaar en mekaar oor en weer geëkskommunikeer. Oor die algemeen het die geestelikheid in die Weste die skisma as 'n skande ervaar en gepleit dat dit spoedig beëindig moet word. Geen van die pouse wou egter ten gunste van die ander aftree nie en telkens as 'n pous gesterf het, is 'n opvolger verkies. Die kardinale het dikwels vir die nuutverkose pous gevra om hom te beywer vir eenheid, maar nadat die pous gekroon is, is die belofte gou vergeet.

In 1409 het die konsilie van Pisa probeer om die probleem op te los deur beide pouse Pous Gregorius XII en Teenpous Benedictus XIII af te set en 'n nuwe pous Teenpous Alexander V te verkies. Alexander het sy intrek in Bologna geneem. Omdat die ander twee hulle nie aan die konsilie gesteur het nie, was daar nou drie pouse gelyktydig.

Uiteindelik kry die konsilie van Konstanz in 1415 dit reg, met die hulp van die keiser van die Heilige Romeinse Ryk, om die twee teenpouse Teenpous Johannes XXIII en Teenpous Benedictus XIII af te set en die pous in Rome Pous Gregorius XII te laat bedank. Die konsilie verkies toe Pous Martinus V as die nuwe en enigste pous. Benedictus het hom egter nie sommer laat afset nie en na sy dood verkies sy aanhangers Teenpous Clemens VIII, maar hy het min aanhangers oorgehou toe die koning van Aragon, Alfonso V, hom by Pous Martinus skaar. Selfs na die dood van Clemens word Teenpous Benedictus XIV verkies om die Avignon-pousdom voort te sit. In 1467 loop die skeuring egter heeltemal dood.

Die Rooms-Katolieke Kerk erken slegs die pouse van Rome as wettige pouse. Die pouse van Avignon en Bologna word dus as teenpouse beskou. Ook is later vasgestel dat die konsilie geen mag het oor die pous nie en dat 'n pousverkiesing slegs deur die pous self ongedaan gemaak kan word.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36897" url="https://af.wikipedia.org/wiki?curid=36897" title="Norwich">
Norwich

Norwich (uitgespreek /ˈnɒrɪdʒ/ of /ˈnɒrɪtʃ/) is 'n stad in oostelike Engeland met ongeveer 140 000 inwoners. Sedert 2012 is die stad ook die eerste UNESCO "City of Literature" in Engeland. Daar is ook 10 plekke in die VSA, een in Kanada en een in Jamaika wat na Norwich genoem is.

Voor die Industriële Revolusie was Norwich die tweede grootste (naas Londen) en een van die belangrikste stede in die Koninkryk van Engeland.

Volgens die 2011-sensus het Norwich 132 512 inwoners gehad, 9% meer as in 2001. In 2011 was 90,9% van sy bevolking blankes, 4,5% Asiërs (1,3% Indiërs, 1,3% Sjinese, 1,9% ander) 1,6% swartes en 3,0% van ander etniese afkoms. In sowel die 2001- as die 2011-sensus is Norwich die minste godsdienstige stad in Engeland. In 2011 het 42,5% van die stad se bevolking geen godsdiens gehad terwyl die syfers net 25,1% in Engeland en Wallis was.

Norwich het 38 primêre skole en 13 sekondêre skole. Die stad is ook die tuiste van die Universiteit van East Anglia (wat in 1963 gestig is) en Norwich University of the Arts (Kunste-universiteit van Norwich).




</doc>
<doc id="36898" url="https://af.wikipedia.org/wiki?curid=36898" title="Thomas Hobbes">
Thomas Hobbes

Thomas Hobbes (1588 - 1679) was 'n Engelse filosoof wat vandag onthou word vir sy werk rakende politiese filosofie. Sy 1651-boek, "Leviathan", het die fondasie gevestig vir die meerderheid Westerse politieke filosofie uit die oogpunt van "sosiale kontrak"-teorie.

Hobbes het ook aan 'n wye verskeidenheid ander vakgebiede bygedra, waaronder geskiedenis, meetkunde, die fisika van gasse, teologie, etiek, algemene filosofie en politieke wetenskap. Hy het tydens die Engelse Burgeroorlog gelewe en die geweld en wetteloosheid van sy tyd het hom sterk beïnvloed.


</doc>
<doc id="36902" url="https://af.wikipedia.org/wiki?curid=36902" title="Dyskobolia Grodzisk Wielkopolski">
Dyskobolia Grodzisk Wielkopolski

Dyskobolia Grodzisk Wielkopolski is 'n Poolse sokkerklub uit Grodzisk Wielkopolski.

Poolse Cup (Puchar Polski) (2)



</doc>
<doc id="36905" url="https://af.wikipedia.org/wiki?curid=36905" title="Franz Kafka">
Franz Kafka

Franz Kafka (* 3 Julie 1883 in Praag, destyds Oostenryk-Hongarye; † 3 Junie 1924 in Kierling naby Klosterneuburg, Oostenryk; selde Tsjeggies "František Kafka") was 'n Duitstalige skrywer. Sy hoofwerke sluit naas drie romans en romanfragmente ("Der Prozess", "Das Schloss" en "Amerika") 'n groot aantal verhale asook sy briefwisseling met Felice Bauer en Milena Jesenská in.

Kafka se werke is merendeels eers ná sy dood en teen sy uitgesproke wil deur sy intieme vriend, kollega en biograaf Max Brod gepubliseer en het blywende invloed op die 20ste eeuse wêreldliteratuur uitgeoefen.

Franz Kafka is in 'n Joodse koopmansgesin gebore en het in 1906 in regswetenskappe gepromoveer. Twee jaar later het hy 'n loopbaan as assuransie-amptenaar in Praag begin. In 1922 het hy as gevolg van 'n ernstige siekte ('n larinks-karsinoom) afgetree. Sy literêre werk is sterk beïnvloed deur die verdrukkende oorheersing van sy vader ("Das Urteil" 1913; "Brief an den Vater" 1919) asook problematiese liefdesverhoudings met onder meer Felice Bauer (1887-1960) en Milena Jesenská (1896-1944).

Werke, wat tydens sy leeftyd verskyn het, sluit onder meer die verhale "Die Verwandlung" (1912), "Vor dem Gesetz" (1915) en "In der Strafkolonie" (1919) in.

Kafka het 'n groot deel van sy dagboeke vernietig en in sy laaste testament die instruksie gegee dat ook al sy ongepubliseerde literêre werk vernietig moes word, tog het sy vriend Max Brod hierdie opdrag nie nagekom nie. Sodoende is beduidende romanfragmente soos "Der Process" ("Der Prozess" volgens huidige spelling, geskryf in 1914, gepubliseer in 1925), "Das Schloss" (geskryf in 1922, gepubliseer in 1926) en "Der Verschollene" (alternatiewe titel "Amerika", geskryf tussen 1912 en 1914, gepubliseer in 1927) asook dagboeke en briewe gered.

Die unieke karakter van Kafka se werk maak dit byna onmoontlik om sy romans en verhale volgens styltydperk of ander algemene kenmerke te kategoriseer, alhoewel invloede van bekende skrywers soos Johann Wolfgang von Goethe, Gustave Flaubert, Fjodor Dostojefski, Søren Kierkegaard en Friedrich Nietzsche asook kollegas van Kafka soos Max Brod en Gustav Meyrink aangewys kan word. Kafka se raaiselagtige, soms ironiese simboliek het dikwels psigoanalitiese, biografiese of sosiaal-kritiese en politieke trekke, en is gewoonlik moeilik om te ontsleutel. Sy romankarakters is geïsoleerde mense in 'n meedoënlose, groteske wêreld vol van doolhowe en gewoonlik nie in staat om hul lotgeval te wend nie. Hulle word erg gepla deur skuldgevoelens, maar ken nie die rede of oorsaak daarvan nie. Vir hulle bly die wet iets wat deur anonieme magte misbruik word om kontrole uit te oefen en straf toe te pas.

Kloustrofobiese ervarings en visioene in Kafka se werke het groot invloed op anti-utopiese skrywers en die postmoderne literatuur uitgeoefen. Die byvoeglike naamwoord "kafkaesk" is as 'n simbool vir 20ste eeuse vrese en traumata gebruik. Kafka se werke is in die Nasionaalsosialistiese periode onderdruk sodat die literêre analise en waardering daarvan eers ná die Tweede Wêreldoorlog begin het. Tans word Franz Kafka as een van die invloedrykste skrywers van die 20ste eeu beskou.


</doc>
<doc id="36912" url="https://af.wikipedia.org/wiki?curid=36912" title="Southampton">
Southampton

Southampton is 'n stad in die verresuide van Engeland (in die Verenigde Koninkryk). Die stad het 'n geskatte bevolking van 253 650 gehad in 2010. Southampton lê in die seremoniële graafskap van Hampshire, maar vir administratiewe doeleindes is die stad 'n unitêre gesag.

Daar is ook 8 plekke in die Verenigde State van Amerika en drie in Kanada wat na Southampton vernoem is. In 1912 het die RMS "Titanic" het sy noodlottige reis van die stadshawe begin.

'n Dorp genaamd "Hamwic" is in die 1ste eeu gebou. Later is die naam verander na "Hamtun" en toe na "Hampton".

Southampton is die tweede grootste stad aan die Engelse suidkus (naas Plymouth). In 2001 was 92,4% van sy bevolking blankes, 3,8% Indiërs, 1,0% swartes en 2,8% ander.



</doc>
<doc id="36914" url="https://af.wikipedia.org/wiki?curid=36914" title="Lucio Costa">
Lucio Costa

Lúcio Marçal Ferreira Ribeiro Lima Costa (* 27 Februarie 1902 in Toulon, Frankryk; † 13 Junie 1998 in Rio de Janeiro) was 'n Brasiliaanse argitek, stadsbeplanner en professor. Costa word as een van die pioniers van moderne argitektuur in Brasilië beskou en het internasionale bekendheid met sy ontwerp vir die nuwe hoofstad Brasília, die "Plano Piloto", verwerf.

Aangesien sy vader, admiraal Joaquim Ribeiro da Costa, lid van die diplomatieke diens van Brasilië was, is Lucio Costa in Europa grootgemaak en het by die "Royal Grammar School" in Newcastle (Verenigde Koninkryk) en die "Collège National" in Montreux (Switserland) skool gegaan. In 1917 het hy na Brasilië teruggekeer en hier enkele jaar later 'n akademiese opleiding in argitektuur by die "Escola Nacional de Belas Artes" (Nasionale Skool van Skone Kunste) in Rio de Janeiro gevolg. Hierdie skool het destyds nog die klemtoon op onderwys in die Neoklassieke styl gelê. In 1924 het Costa sy graad in argitektuur behaal.

In sy eerste beroepsjare as argitek het Costa hoofsaaklik geboue in die Neoklassieke styl ontwerp, maar hierdie tradisie uiteindelik gebreek om ook invloede van die Frans-Switserse argitek Le Corbusier in sy ontwerpe te verwerk en met tradisionele elemente van die Brasiliaanse boukuns te vermeng. Sy vennoot in hierdie periode was die Oekraïens-gebore argitek Gregori Warchavchik wat as die skepper van die eerste Brasiliaanse woongebou in die moderne styl beskou word. In 1930 is Costa as hoof van die Nasionale Skool van Skone Kunste benoem met die opdrag om die onderwys in beeldende kunste te vernuwe en 'n kursus in moderne argitektuur in te stel.

Die veranderings, wat deur Costa ingevoer is, het ook uitwerkings op die struktuur en gees van die skool se jaarlikse tentoonstelling van argitektuur gehad - naas oudgediende deelnemers het vir die eerste keer ook verteenwoordigers van nuwe stromings, wat hoofsaaklik uit São Paulo gekom het, hul ontwerpe vertoon. Die 38ste "Exposição Geral" ("Algemene tentoonstelling"), wat in 1931 gehou is, is dan ook die "Salão revolucionário" of "Rewolusionêre tentoonstelling" genoem.

Een van die jong studente, wat die vernieude argitektuur-kursus aan die skool gevolg het, was Oscar Niemeyer.

Costa was daarvan bewus dat Le Corbusier en sy nuwe generasie van argitekte uiters belangrik vir die kulturele veranderings in Brasilië sou wees en het hom sodoende in 1936 oorreed om aan 'n reeks konferensies deel te neem. Tydens sy besoek aan die land het Le Corbusier ook saamgewerk om 'n kantoorgebou vir die nuutgeskepte Departement van Onderwys en Openbare Gesondheid te ontwerp. Die moderne boustyl van die projek was in ooreenstemming met die beleid van die diktatoriese Vargas-regering om 'n moderne en vooruitstrewende voorkoms aan die land te gee. Alhoewel Costa uitgenooi is om die projek alleen op die been te bring, het hy liewer besluit om die nuwe gebou saam met 'n span te ontwerp wat naas sy oud-skolier Oscar Niemeyer ook sy vennote Carlos Leão, Ernani Vasconcellos, Jorge Moreira en Affonso Eduardo Reidy ingesluit het.

Costa sy leidende rol in die moderne Brasiliaanse boukuns het in 1939 uit sy ontwerp vir die Brasiliaanse pawiljoen op die New Yorkse Wêreldtentoonstelling geblyk, 'n projek wat hy saam met Oscar Niemeyer en Paul Lester behartig het. Ander bekende projekte was die woonkwartier Parque Guinle in Rio de Janeiro (1948) en die Hotel do Park São Clemente in Nova Friburgo.

Sy mees befaamde projek was die ontwerp vir 'n nuwe hoofstad. In 1957 is 'n kompetisie vir die bouplan uitgeskryf, en Costa het sy idee vir 'n voorontwerp ingedien wat in stryd met sommige riglyne was. Costa is nogtans byna eenstemmig as wenner aangewys, ondanks kritiek van sy mededingers.

Costa het sy ontwerp "Plano Piloto" genoem - 'n verwysing na die plattegrond vir die nuwe hoofstad wat gelyk het soos 'n vliegtuig. Met hierdie ontwerp het Costa en Niemeyer argitekte van wêreldfaam geword. Terwyl Niemeyer die gedetailleerde bouplanne vir talle geboue ontwerp het, het ook Costa daarop gelet dat hy 'n sê oor klein besonderhede soos die uniforms van busbestuurders kon hê (wat volgens hom donkergrys moes wees). Dit was sodoende onvermydelik dat meningsverskille by die twee argitekte opgeduik het, maar die projek is nogtans binne 'n relatief kort tydperk voltooi en in 1960 deur die destydse staatspresident Juscelino Kubitschek ingewy.

In 1962 is die universiteit en katedraal van Brasília voltooi. Die moderne argitektuur van Brasília is deur latere byvoegings soos die televisietoring (1967), die stadspark (1978) en die Sentrale Bank van Brasilië (1981) aangevul. In 1987 is Brasília deur Unesco as wêrelderfenisgebied aangewys. 'n Moltreinstelsel, wat veral op pendelaars uit die voorstede gemik is, is in 2001 ingewy.

Ná die hoofstadprojek is Costa uitgenooi om by verskillende stadsbeplanningsprojekte in Brasilië en die buiteland betrokke te raak. In 1998 is Costa in Rio de Janeiro oorlede waar hy ook die grootste deel van sy lewe gewoon het. Hy word oorleef deur twee dogters, die argitek Maria Elisa Costa, en Helena.


</doc>
<doc id="36917" url="https://af.wikipedia.org/wiki?curid=36917" title="Charleston, Wes-Virginië">
Charleston, Wes-Virginië

Charleston is die hoofstad en grootste stad van die deelstaat van Wes-Virginië. Die stad is in 1786 gestig en het 'n bevolking van sowat 53 421 mense (grootstadsgebied: 309 632). Dit is ook die administriewe sentrum van Kanahwa County.


</doc>
<doc id="36925" url="https://af.wikipedia.org/wiki?curid=36925" title="Leonees">
Leonees

Leonees is 'n Romaanse taal wat in sommige dele van die Spaanse provinsies León, Zamora, en in die gebied Miranda de Douro en Bragança in Portugal gepraat word (waar dit amptelik erken word as Mirandees).
Die taal het uit Latyn ontwikkel met bydraes van die voor-Romaanse tale wat in die gebied van die Leoniërs, 'n ou stam op die Iberiese Skiereiland, gepraat is. Kastiliaans Spaans bereik die gebied later, in die 14de eeu, toe die sentrale regering gesante en amptenare stuur om politieke en kerklike posisies te beklee.



</doc>
<doc id="36929" url="https://af.wikipedia.org/wiki?curid=36929" title="Gendarmenmarkt">
Gendarmenmarkt

Die Gendarmenmarkt is een van die mooiste Berlynse pleine. Dit word oorheers deur twee Protestantse domkerke aan weerskante.

Die plein het aan die einde van die sewentiende eeu ontstaan as 'n markplein van die nuwe voorstad "Friedrichstadt". Dit is vernoem na die "Regiment Gens d'Armes" wat hier hul kaserne gehad het. In 1950 is die plein, wat in die destydse Oos-Berlyn geleë was, hernoem na "Platz der Akademie", maar met die hereniging van Berlyn in 1990 is die oorspronklike naam herstel.

In die sentrum van die plein, voor die ingang van die konsertgebou, is 'n monument ter ere van die digter Friedrich Schiller opgerig. Die konsertgebou ("Konzerthaus") is tussen 1818 en 1821 deur die Berlynse argitek Karl Friedrich Schinkel gebou en het oorspronklik as skouburg gedien.

Die twee kerke aan weerskante van die plein sien met eerste oogopslag eenders uit, maar verskil wel. Die Franse Domkerk ("Französischer Dom") aan die regterkant van die konsertgebou is tussen 1701 en 1705 vir Franse Hugenotevlugtelinge gebou wat hulle in Berlyn gevestig en hier hul eie gereformeerde gemeente gestig het. Die "Deutscher Dom" ("Duitse Domkerk") is in 1708 vir die Duitssprekende gemeente opgerig.


</doc>
<doc id="36930" url="https://af.wikipedia.org/wiki?curid=36930" title="Stour">
Stour

Die Stour (Engels: "River Stour") is 'n rivier in die ooste van Engeland. Die Stour ontspring in die heuwels van Cambridgeshire en stroom in 'n oostelike rigting na Harwich waar dit uitmond in die Noordsee. Die rivier vorm 'n natuurlike grens tussen die graafskappe Essex en Suffolk.

Die golwende landskap langs die Stour is in die 19de eeu vasgelê deur die skilder John Constable en die streek is verklaar tot 'n area van uitstaande natuurlike skoonheid in Brittanje.



</doc>
<doc id="36931" url="https://af.wikipedia.org/wiki?curid=36931" title="Þjórsá">
Þjórsá

Die Þjórsá (Yslands: "Stierrivier") is met sy lengte van 230 kilometers die langste rivier van Ysland en stroom in 'n suidelike rigting na die Atlantiese Oseaan.

Die oorsprong van die Þjórsá is geleë by die Hofsjökull-gletser. Die Þjórsá loop langs die historiese boerdery Stöng en vloei iewat verder stroomaf saam met die Tungnaá. Verder suidwaarts lê die eiland Árnes in die breë rivier. Dan bereik die rivier uiteindelik die hringvegur ("die Ringpad oftewel Roete 1"), waar die hoofweg tussen Selfoss en Hella oor die rivierbrug loop. 

In die Þjórsá word twee waterkragsentrales gevind: Búrfellsvirkjun vlak by die vulkaan Hekla, en die Sultartangavirkjun. Die Búðarhálsvirkjun is in aanbou, en op die tekenbord is twee ander: die Núpsvirkjun en die Urriðafossvirkjun.

In die Þjórsá is verskillende aantreklike watervalle. Vanaf die oorsprong stroomaf is onder meer die Kjálkaversfoss, Dynkur, Gljúfurleitarfoss, Tröllkonuhlaup, Þjófafoss, Minna-Núps flúðir, Búðafoss en die Hestfoss. Die laaste waterval Urriðafoss ("Salmwaterval") word stroomaf van die hringvegur gevind.



</doc>
<doc id="36932" url="https://af.wikipedia.org/wiki?curid=36932" title="Roald Amundsen">
Roald Amundsen

Roald Engelbregt Gravning Amundsen [ˈɾuːɑl ˈɑmʉnsən] (* 16 Julie 1872 op die plaas Tomta in Borge in Østfold, † 1928) was 'n Noorse ontdekkingsreisiger van die poolgebiede. Hy was die leier van die eerste Antarktiese ekspedisie tussen 1910 en 1912 wat die Suidpool bereik het en was die eerste persoon wat sy voete op die Noord- en Suidpool gesit het. Hy was ook die eerste persoon wat deur die Noordwestelike Deurvaart gereis het. Hy het in Junie 1928 verdwyn terwyl hy op 'n reddingsending was. Amundsen, tesame met Douglas Mawson, Robert Falcon Scott en Ernest Shackleton was 'n sleutelfiguur en leier gedurende die Heroïese Era van Antarktiese Ontdekking

Saam met sy kollega Fridtjof Nansen was hy een van die nasionale helde van die vrye Noorweë in die jare ná die onafhanklikwording in 1905. Amundsen was die eerste mens wat sowel die Suid- asook die Noordpool bereik het. Hy het deur die Noordwestelike Deurvaart geseil en was een van die eerstes wat vir sy poolreise gebruik van 'n lugskip gemaak het. In Junie 1928 het hy gedurende 'n reddingsaksie spoorloos verdwyn nadat sy vliegtuig naby Bjørnøya (die Bere-eiland) in Svalbard verongeluk het.

Roald Amundsen was die vyfde kind en vierde seun van die skeepseienaar Jens Amundsen en sy vrou Gustava Sahlquist. Sy vader het in die 1850's 'n fortuin met die slawehandel tussen China en Sentraal-Amerika verdien. Gustava Amundsen, die dogter van 'n administratiewe amptenaar wat sestien jaar jonger as haar man was, was eweneens in China woonagtig waar ook hul eerste seun, Jens Ole Amundsen, in 1866 gebore is. Eers daarna het die egpaar na Noorweë teruggekeer en in 'n huis in Hvidsten sowat vyftig kilometer suid van Kristiania (tans Oslo) ingetrek. In 1868 en 1870 is nog twee seuns, Gustav en Leon, gebore. Roald was hul vierde seun wat in 1872 gebore is. Sy naam is Oud-Noors en beteken letterlik "die Glorieryke".

Verskeie plakke is na hom vernoem:

Verskeie skepe is na hom vernoem:

Ander eerbewyse sluit in:



</doc>
<doc id="36934" url="https://af.wikipedia.org/wiki?curid=36934" title="Pous Urbanus VI">
Pous Urbanus VI

Urbanus VI was die 202de pous van die Rooms-Katolieke Kerk van 1378 tot 1389. Hy was die laaste pous wat nie 'n kardinaal was toe hy verkies is nie. Die naam ‘Urbanus’ beteken 'beskaafde'.

Pous Urbanus VI is gebore as Bartolomeo Prignano in 1318 in Napels, Italië. Op 21 Maart 1364 word hy aartsbiskop van Acerzenza in die koninkryk van Napels. Op 14 April 1377 word hy aartsbiskop van Bari. Op 8 April 1378 volg hy Pous Gregorius XI op onder groot druk van die volk van Rome en word gekroon op 18 April 1378. Hy regeer tot sy dood op 15 Oktober 1389. Hy is opgevolg deur Pous Bonifatius IX.

Pous Urbanus VI het 'n reputasie vir eenvoud en spaarsaamheid opgebou toe hy vise-kanselier van Pous Gregorius XI was. Hy was egter 'n harde man, sonder Christelike genadigheid.

Die kroning is besonder sorgsaam uitgevoer om nie die minste kans te laat dat dit betwis sou word nie. Die Franse kardinale was nie baie gelukkig met die keuse nie en het onmiddellik teen die pous begin saamsweer. Die pous het nie juis vriende gemaak nie. Onmiddellik na sy kroning het die pous teen die leefstyl van die kardinale begin preek. Hy het bepaal dat die kardinale hulle werk moes doen sonder om gunste en gawes te aanvaar van die vorste. Hy wou ook nie na Avignon trek nie en het daarmee 'n vyand van die Franse koning Karel V gemaak.

Vyf maande na die verkiesing versamel die Franse kardinale in Anagni en vra Urbanus om hom by hulle aan te sluit. Die pous wat gevrees het dat hulle hom sou gevange neem of selfs doodmaak, het nie opgedaag nie. Op 9 Augustus 1378 publiseer hulle 'n verklaring met hulle griewe waarin hulle die verkiesing ongeldig verklaar omdat hulle deur die volk van Rome bedreig is. Hulle stuur 'n brief aan die Italiaanse kardinale waarin hulle die pouslike setel vakant verklaar. Vervolgens, met die heimlike steun van koning Karel V, verkies hulle in Fondi Teenpous Clemens VII as hulle pous. Dit was die begin van die Westerse Skisma. Clemens vestig hom in Avignon en was totaal onder die invloed van die Franse koning.

Die pous het koningin Johanna I van Napels geëkskommunikeer omdat sy haar by Clemens geskaar het. Nadat sy vermoor is deur haar opvolger Karel III, vra die pous van hom die beste landstreke vir Francesco Prignano, 'n nefie van die pous. Toe Karel weier trek die pous na Napels, maar word deur Karel gevang en opgesluit in die burg Nocera op 13 Oktober 1383. Daar spreek die pous teatraal die banvloek uit oor die koning. Sy gedrag het al meer waansinnig geword. Hy het ses kardinale wat teen hom saamgesweer het, gevange geneem, in 'n kerker aangehou, gefolter en laat verhonger. Toe hy uit Nocera vlug met skepe wat deur die Doge van Genua beskikbaar gestel is, neem hy sy gevangenes saam en op 15 Desember 1386 laat hy vyf van hulle by sy aankoms onthoof op die strand. Die sesde een, Adam Aston, kom vry omdat hy 'n Engelsman was en die pous bang was vir koning Richard II van Engeland.

In Augustus 1388 vertrek die pous uit Perugia met 4 000 troepe. Tydens die mars val hy van sy muil en word sodanig beseer dat hy na Rome moes terugkeer. Kort daarop sterf hy, besmoontlik weens sy beserings, alhoewel vergiftiging nie uitgesluit kan word nie.

In totaal het die pous 43 nuwe kardinale aangestel, die meeste van hulle Italianers.


Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="36939" url="https://af.wikipedia.org/wiki?curid=36939" title="Akaroa">
Akaroa

Akaroa is 'n klein hawedorp op die Banks-skiereiland in die administratiewe gewes Canterbury op die Suideiland van Nieu-Seeland. Die nedersetting met sowat 624 inwoners, waarvan sowat 'n derde afgetrede persone is, beskik oor 'n natuurlike seehawe wat deur vulkaniese heuwels omring word.

Ongeag die feit dat die Britse seilskip "HMS Britomart" in 1840 haastig na die gebied uitgestuur is om die Nieu-Seelandse Suideiland onder die soewereiniteit van die Verenigde Koninkryk te plaas, het Franse setlaars 'n vergeefse poging aangewend om hier 'n Franse kolonie te stig wat aanvanklik as Port Louis-Philippe bekend gestaan het. Geografiese benamings soos straatname herinner nog steeds aan die Franse koloniste. Die gebied het voor 1840 ook as Wangaloa bekend gestaan. Die huidige naam kom uit die plaaslike Kāi Tahu Māoritaal en beteken letterlik "Lang Hawe".

Vandag is Akaroa 'n gewilde toeristebestemming, en tydens die vakansie-seisoen styg die aantal bewoners tot meer as 7 000. Die belangrikste besienswaardighede is die Rooms-Katolieke parogiekerk St. Patrick, wat in 1864 ontstaan het, die Maison Langlois-Eteveneaux van 1843, die Anglikaanse St. Peter's-kerk wat in 1863 in die Nieu-Gotiese styl opgerig is en die ou doeanehuis uit die jaar 1863.

Die Akaroabaai is die natuurlike habitat van sowat dertig Hector-dolfyne wat slegs hier voorkom. Vir die bedreigde dolfyne is 'n natuurbewaringsgebied ingestel sodat die diere nie deur vissersnette beseer kan word nie.

In 1838 het Jean François Langlois, kommandeur van die walvisskip "Cachalot", planne gesmee vir die vestiging van 'n Franse setlaarskolonie in Akaroa. Nadat grond van plaaslike Ngai Tahu-Māorihoofde aangekoop is, het 'n groep handelaars uit die Wes-Franse hawestede Nantes en Bordeaux in die volgene jaar 'n kompanjie ter verwesenliking van dié doelwit gestig - "La Compagnie de Bordeaux et de Nantes pour la Colonisation de l’Île du Sud de la Nouvelle Zélande et ses Dépendances". Die Franse koning Louis-Philippe het ingestem om sy bystand aan die projek te verleen.

Die Franse verteenwoordiger vir die beplande kolonie, kaptein Charles François Lavaud, het in Februarie 1840 die lang seereis na Nieu-Seeland begin. 'n Maand later het 'n tweede skip, die "Comte de Paris", met 59 emigrante aan boord vertrek.
Intussen het die Britse regering onder druk geswig en William Hobson in 1839 na Nieu-Seeland gestuur om die gebied met Britse setlaars te koloniseer. Op 6 Februarie 1840 is 'n ooreenkoms met Māori-verteenwoordigers, die Verdrag van Waitangi, onderteken. Twee maande later, op 6 Februarie, het Hobson namens die Britse regering aanspraak gemaak op die Suideiland.

Toe Lavaud in Julie die Bay of Islands bereik het, is hy daarvan in kennis gestel dat Nieu-Seeland reeds onder Britse gesag was. Hy is vriendelik ontvang deur Hobson, maar nogtans is die Britse skip "Britomart" na die Suideiland gestuur om Franse aktiwiteite in Akaroa te monitor. Lavaud het aanvaar dat enige poging van Franse kant om 'n kolonie in Akaroa te vestig, tot konfrontasie met Britse magte kon lei. Toe die "Comte de Paris" in Augustus in Akaroa aangedoen het, was die Britse vlag daar reeds gehys.

Danksy die handel met verbygaande walvisskepe het die Franse nedersetting gefloreer, al was die lewensomstandighede in Akaroa aanvanklik nog haglik - weens die gebrek aan behuising is die Franse immigrante in tente gehuisves. In 1843 was daar 69 Franse setlaars, insluitende agt Duitsers, wat vreedsaam saamgewoon het met 86 Britte en plaaslike Māori. Geleidelik is tente deur vaste geboue vervang en vrugte en groente verbou. Die Franse Vloot is toegelaat om paaie, brûe en kaaie te bou, terwyl Franse priesters onderwys aan kinders verskaf het. Winkels, hotelle, bakkerye en kafees is geopen.

Die Britse regering het die Franse setlaars uiteindelik as die grondeienaars erken, terwyl Lavaud en sy opvolger tot 1845 Franse reg in die nedersetting kon toepas. Vanaf die middel van die 1840's het die walvisbedryf agteruitgegaan, en Franse Vlootskepe het Akaroa in 1846 verlaat. Die meeste setlaars het hulle permanent gevestig en is genaturaliseer. Vandag herinner enkele geboue, 'n begraafplaas en Franse straat- en plekname aan die klein getal Frane koloniste en is daar duisende nasate.


</doc>
<doc id="36943" url="https://af.wikipedia.org/wiki?curid=36943" title="Ramón del Valle-Inclán">
Ramón del Valle-Inclán

Ramón del Valle-Inclán (* 28 Oktober 1866 in Vilanova de Arousa; † 5 Januarie 1936 in Santiago de Compostela) was 'n Spaanse romanskrywer en dramaturg.


</doc>
<doc id="36946" url="https://af.wikipedia.org/wiki?curid=36946" title="Aborsie in Suid-Afrika">
Aborsie in Suid-Afrika

Aborsie in Suid-Afrika is sedert die ingebruikneming van die Wet op Keuse oor die Beëindiging van Swangerskap (No. 92 van 1996) in 1997 in baie gevalle wettig. Voor 1997 was dit slegs in baie beperkte gevalle wettig. In 2007 het 'n beraamde 55,6% van alle swangerskappe in Suid-Afrika in aborsie geëindig. Suid-Afrika en Tunisië is tans die enigste Afrika-lande waar 'n aborsie op versoek van die swanger vrou wettig is.

Navorsing uit 2004 het getoon dat die meerderheid Suid-Afrikaners glo dat aborsie altyd verkeerd is en dat 'n vyfde van die bevolking glo dat dit nooit verkeerd is nie. 

Ongeveer 56% van die Suid-Afrikaanse bevolking glo dat aborsie altyd verkeerd is, selfs al is daar 'n groot kans dat die baba ernstige aangebore gebrekke sal hê. Ongeveer 70% glo dat aborsie verkeerd is indien dit bloot toegepas word omdat die ouers 'n lae inkomste het en waarskynlik nie sal kan bekostig om vir die kind te sorg nie.

Die Suid-Afrikaanse regering sien aborsie op aanvraag as 'n manier om teen seksisme en rassisme te veg: seksisme word direk bekamp deurdat daar geen manlike instemming nodig is nie (die vrou besluit self wat met haar liggaam gebeur) en rassisme word indirek bekamp deurdat aborsies die lewenskwaliteit van veral swart vroue en arm swart families kan bevorder.

In Suid-Afrika kan enige vrou op enige ouderdom sonder rede 'n aborsie aanvra, "mits" sy minder as 12 weke swanger is. Indien sy tussen 13 en 20 weke swanger is, kan sy 'n aborsie kry indien (a) haar eie fisiese of geestelike gesondheid op die spel is, (b) die baba ernstige geestelike of fisiese gebrekke gaan hê, (c) sy swanger geword het as gevolg van bloedskande, (d) sy swanger geword het as gevolg van verkragting of (e) sy persoonlik voel dat haar ekonomiese of sosiale situasie van so 'n aard is dat sy eerder die swangerskap wil beëindig. Indien sy meer as 20 weke swanger is, kan sy slegs 'n aborsie kry indien haar of die fetus se lewe in gevaar is.

Meisies jonger as 18 sal aangeraai word om hul ouers te raadpleeg, maar sy kan kies of sy dit wil doen of nie - sy hoef hulle nie eers in te lig indien sy nie wil nie. Vrouens wat getroud is of in 'n verhouding met 'n lewensmaat is, sal aangeraai word om dié persoon te raadpleeg, maar dit is weereens nie 'n vereiste nie en die vrou se eie keuse.

Een uitsondering is in die geval dat die vrou geestelik ernstig siek is, of reeds 'n lang tyd bewusteloos is. In so 'n geval word die toestemming van 'n ouer, wettige voog of die manlike lewensmaat of eggenoot vereis.

Oor die algemeen mag slegs dokters aborsies uitvoer. Verpleegsters wat spesiale opleiding ontvang het mag ook aborsies binne die eerste 12 weke van swangerskwap uitvoer.

Gesondheidswerkers is nie verplig om 'n aborsie uit te voer of aan die uitvoering van 'n aborsie deel te neem indien hulle nie wil nie. Hulle word wel deur die wet verplig om te assisteer indien die aborsie nodig is om die pasiënt se lewe te red.

Indien 'n vrou 'n gesondheidswerker om 'n aborsie nader, mag die gesondheidswerker weier, maar word wel volgens die wet vereis om die vrou van haar regte oor aborsie in te lig en haar na 'n ander medewerker of instelling te verwys waar sy 'n aborsie kan aanvra.

Meeste aborsiesentrums sal op raadgewing beide vóór en ná die aborsie aandring en die vrou mag volgens die wet daarop aandring, maar dit is nie 'n wettelike vereiste dat 'n aborsiesentrum dit aanbied nie.

Aborsies is gratis by sekere staatshospitale en klinieke, alhoewel soms slegs indien 'n gesondheidswerker die vrou daarheen verwys het.

Enige dokter mag 'n aborsie op sy perseel meebring deur middel van medisyne, maar slegs binne die eerste 7 weke na die eerste dag van die laaste maandstonde. Gewoonlik word 'n dosis van 'n antiprogesteroon voorgeskryf, gevolg deur 'n dosis van 'n prostaglandienanaloog twee dae later.

Sedert die ingebruikneming van die huidige wet was daar 'n afname in sterftes as gevolg van agterstraataborsies. Die sterfgetal as gevolg van aborsie is egter steeds hoog: 5% van alle moeders wat na geboorte sterf is as gevolg van aborsie of aborsie-verwante prosedures en van hierdie getal is 57% te wyte aan onwettige aborsies.

Volgens 'n onlangse studie in Soweto het die persentasie aborsies onder vrouens ouer as 20 gedaal van 15,2% in 1999 tot 13,2% in 2001, terwyl die persentasie vir vrouens tussen 16 en 20 afgeneem het van 21% tot 14,9% in dieselfde jare. Vir meisies tussen 13 en 16 het die persentasie aborsies gedaal van 28% tot 23%. Dit is nie duidelik of hierdie dalings gedeeltelik die gevolg van beter geslagsopvoeding en toenemende beskikbaarheid van voorbehoedmiddels is nie. In 2007 het 27% van die aborsies na die derde maand van swangerskap plaasgevind.

In Suid-Afrika is aborsie die derde grootste doodsoorsaak onder kinders jonger as een jaar (daar word in baie Suid-Afrikaanse wette en statistiese ondersoeke na 'n fetus as "baba" of "kind" verwys). Sterftes verwant aan weggooikinders is die grootste doodsoorsaak in dieselfde ouderdomsgroep (2001 syfers). Meeste aborsies word steeds op meisies onder 18 jaar uitgevoer.

In 2005 is die Wysiging op die Wet op Keuse van Beëindiging van Swangerskap deur die parlement aangeneem. Ingevolge die wysiging 

Hierdie wysiging is deur Dokters Vir Lewe Internasionaal in die Grondwetlike Hof aangeveg, op grond daarvan dat onvoldoende publieke deelname vooraf plaasgevind het. In Augustus 2006 het die Grondwetlike Hof verklaar dat die wysiging wel op basis van hierdie rede ongrondwetlik is, maar die nietigverklaring vir 18 maande uitgestel, waartydens die parlement die nodige publieke deelname kan verseker.

</div>





</doc>
<doc id="36949" url="https://af.wikipedia.org/wiki?curid=36949" title="Plymouth">
Plymouth

Plymouth (Kornies: "Aberplymm") is 'n stad in die suidweste van Engeland (in die Verenigde Koninkryk), in die graafskap van Devon maar die stad ook grens aan Cornwall (ook Cornwallis). Die stad het 'n bevolking van 250 700 in 2007. Daar is ook 21 plekke in die Verenigde State van Amerika wat na Plymouth genoem is.

Plymouth is die grootste nedersetting langs die suidkus van Engeland. 



</doc>
<doc id="36950" url="https://af.wikipedia.org/wiki?curid=36950" title="Pou">
Pou

Pou verwys algemeen na enige van die voëlspesies in die genus "Pavo". Daar is ook 'n Kongo-pou in Afrika, maar dié behoort tot sy eie genus, "Afropavo". Poue is bekend vir die mannetjies se uitspattige stertvere, wat vertoon word wanneer hulle vlerk sleep. Die wyfie is bruin of bruingrys. Dit is minder bekend dat hulle familie van fisante is.
Die twee pouspesies is:


Beide die spesies is Asiatiese voëls. Die Indiese pou woon en broei op die Indiese subkontinent en is ook die nasionale voël van Indië. Die groenpou broei vanaf Mianmar (voorheen Birma) tot by Java (Indonesië). Die groenpou is 'n bedreigde spesie, as gevolg van jag en 'n vernietiging van sy habitat.

Egte poue, Kongopoue en fisantpoue onderskei hulle van die ander lede van die groot jagvoëlfamilie ("Phasianidae") deurdat die mannetjies oor die algemeen ŉ veelkleurige verekleed en lang siervere aan die stert het. 

Egte poue (subfamilie "Pavoninae") kom in die tropiese oerwoude van Asië voor en word gewoonlik naby water aangetref. Daar is 2 spesies, naamlik die blou pou ("Pavo cristatus") van Indië en die groen pou ("Pavo muticus") wat oor Maleisië, Indo-China en Java versprei is. 

Egte poue vreet plante sowel as klein diertjies, selfs slange. In teenstelling met die indrukwekkende voorkoms van die mannetjie is die wyfie van die blou pou onopvallend. By die groen pou is die verskil tussen die geslagte kleiner. Die mannetjie en die wyfie is groen met bronskleurige vlekke en glansende blougroen en swart vlerke. 

Kenmerkend vir die groen pou is die skubvormige rangskikking van die nekvere. Die mannetjies van albei spesies het lang siervere wat verlengde stertdekvere met geïriseerde kolle (pou-oë) is. 

Die siervere vertoon op hul mooiste wanneer die mannetjie dit oplig en uitsprei om voor 'n wyfie te pronk. Sodra die wyfie belangstelling toon, draai hy sy rug op haar sodat sy om hom moet loop om sy pronkery te kan sien. Tydens die paring word die siervere ingevou. Die wyfie van die blou pou broei en versorg haar kuikens alleen. 

Die verekroontjie op die kop ontwikkel terwyl die voëls nog jonk is, maar die mannetjie kry sy siervere eers wanneer hy 3 jaar oud is. Die stert is volgroeid wanneer hy 6 jaar oud is. Jong hane pronk reeds voordat hul siervere uitgegroei is. Die groen pou leef ook buite die broeityd in klein groepe bestaande uit 'n mannetjie, 'n paar wyfies en hul kuikens. In die winter vorm hulle groot groepe. In teenstelling met die blou pou is die groen pou baie sku en word selde in die omgewing van menslike nedersettings aangetref. Die pou is waarskynlik die oudste bekende siervoël. 

Hy is reeds sowat 4000 jaar gelede via Mesopotamië na Europa ingevoer. Aanvanklik is die voëls net in parke en tuine aangehou, maar gebraaide pou het gou 'n gereg geword wat as ŉ statussimbool beskou is. Rangskikking van pouvere asook pouvere as versiering vir hoede was ook baie gewild. Blou en groen poue kan maklik in gevangenskap gekruis word. Van die rasse wat uit die blou pou geteel is, is veral die wit pou, die bont of gevlekte pou en die swartvlerkpou baie gewild. 

Dit is moeilik om groen poue in parke aan te hou omdat die mannetjies baklei en omdat sowel die mannetjies as die wyfies dikwels aggressief teenoor die mens optree. Groen poue is ook nie goed teen die winter bestand nie.

Die subfamilie van die Kongopoue ("Afropavoninae") bestaan net uit een spesie, naamlik die Kongopou ("Afropavo congensis"). Dit is 'n baie sku oerwoudbewoner wat in 1936 die eerste keer beskryf is. Die mannetjie het geen siervere nie en die sogenaamde pou-oë ontbreek ook. Sy nek is gedeeltelik kaal en die res van die liggaam is met sagte, oranje vere bedek. Hy het egter ŉ opvallende groot verekuif. Kongopoue leef in pare. Tydens die broeityd bly die wyfie op die eiers sit terwyl die mannetjie die nes bewaak. 

Die kuikens kan al na 5 dae vlieg. Poufisante (subfamilie "Argusianinae") kom net in Suid-Asië voor. Net soos egte poue blink hul verekleed baie en is daar pou-oë op die siervere van die mannetjies. Een van die mooiste spesies is die argusfisant ("Argusianus argus"), wat 2 m lank kan word. Op die vlerke is daar oogvormige patrone (argusoë) wat 'n belangrike rol speel tydens die balts. Aan die begin van die broeityd skrop die mannetjie vir hom 'n baltsplek in die oerwoud oop en roep hard. 

Sy vlerkvere word so ver opgelig dat die punte daarvan bokant die rug teen mekaar raak. Die 2 lintvormige stertpenne steek bo die boog uit. Na die paring verlaat die mannetjies en wyfies mekaar. Buite die broeityd is poufisante baie sku. Hulle kan nie goed vlieg nie en kan gevaar dus net vryspring deur weg te kruip. Die 3 Suider-Afrikaanse voëlspesies wat as poue bekend staan, naamlik die gompou ("Otis kori"), die ludwigpou ("Otis ludwigii") en die veldpou ("Otis denhami"), behoort tot die korhaanfamilie (familie "Otidae") en is dus glad nie aan die egte poue verwant nie.




</doc>
<doc id="36955" url="https://af.wikipedia.org/wiki?curid=36955" title="Pavo">
Pavo

Pavo kan verwys na:



</doc>
<doc id="36957" url="https://af.wikipedia.org/wiki?curid=36957" title="Jacobus Hendrik Pierneef">
Jacobus Hendrik Pierneef

J. H. Pierneef (gewoonlik slegs verwys na as Pierneef, 13 Augustus 1886 - 4 Oktober 1957) was 'n Suid-Afrikaanse landskapkunstenaar en word algemeen beskou as een van die beste ou Suid-Afrikaanse meesters. Sy kenmerkende styl word wyd herken en sy werk is grootliks deur die Suid-Afrikaanse landskap beïnvloed.

Baie van sy kunswerke is van die Suid-Afrikaanse hoëveld, waarin hy ook 'n lewenslange inspirasie gevind het. Pierneef se styl was om die landskap tot meetkundige strukture te reduseer, deur plat vlakke, lyne en kleur te gebruik om die harmonie en orde in natuur voor te stel.

Pierneef is in Pretoria as een van ses kinders gebore aan Gerrit Pierneef (gebore as Gerrit Westmaas in die Nederlande op 28 Junie 1855) en Neeske Christiane Buser. Gerrit Pierneef was 'n meesterbouer van Nederlandse afkoms terwyl sy vrou en Neeske van Voortrekkersafkoms was. Hulle was lidmate van die Gereformeerde kerk Pretoria. Pierneef en H. Dijksterhuis was in 1884-'85 verantwoordelik vir die aanbou aan die vorige kerkgebou van twee kruisarms in 'n oos-wes-rigting waardeur die kerk vergroot is tot ongeveer 500 sitplekke. Tydens die Tweede Vryheidsoorlog het Gerrit 'n hulppolisiemag in Pretoria opgestel. Met lord Roberts se besetting van die stad moes Gerrit Pierneef kies tussen gevangenskap of deportasie. Die gesin het in April 1901 na Nederland verhuis, maar sou in 1902 weer na Suid-Afrika terugkeer. In Nederland het sy ouers behandeling kon soek vir Pierneef se regterbeen; hy het aan rumatiekkoors gely en dit het veroorsaak dat sy regterbeen korter as sy linkerbeen was.

Hy het in 1910 teen sy ouers se wense met Agatha Delen getrou, 'n vrou wat 12 jaar ouer as hy is. Agatha het aan 'n geestesversteuring gely wat in die volgende tien jaar sou vererger en sy het later begin om haar sig te verloor. Haar toenemende afhanklikheid van Pierneef het hom harder laat werk, hy het die land deurgetoer om lesings te gee en uitstallings te hou.

Tydens 'n werk vir ene Johan Schoeman, as deel van 'n reklameprojek om grond rondom Hartbeespoortdam te verkoop, het hy in die Agnes-hotel tuisgegaan. Hier het hy sy toekomstige tweede vrou ontmoet, 'n Nederlandse vrou genaamd Marian Frances Schoop, beter bekend as May. Pierneef het in 1923 van Agatha geskei en in 1924 met May getrou. Die paartjie het in April 1927 aan 'n dogter, Marita Jennifer, die lewe geskenk.

In die veertigerjare het Pierneef se ma, sy peetpa, sy gewese vrou en 'n goeie vriend gesterf. Sy dogter emigreer ook ná haar troue en Pierneef se gesondheid begin agteruit gaan. Hy oorleef 'n hartaanval in die tydperk, maar sterf op 4 Oktober 1957 in Pretoria.

Pierneef het sy eerste kunsklasse (saam met toekomstige kunstenaars Cordon Leith en Fanie Eloff) by die hoër "Staatsmodelschool" in Pretoria bygewoon. Daar het sy onderwyser, J.F. Hondius, sy voorliefde vir die platteland aangemoedig. 'n Ander onderwyser, dr. H.G. Breyer, het sy leerlinge die veld ingeneem om hulle meer oor natuurwetenskap te leer. Met sy gesin se terugkeer na Nederland het hy oorspronklik deeltyds in 'n verffabriek in Hilversum gewerk en snags tekenklasse van 'n ou argitek ontvang. In die verffabriek het hy geleer hoe om verskillende soorte verwe te meng een aan te wend. Die gesin het na 10 maande na Rotterdam verhuis vir hul kinders se mediese behandeling (Pierneef het ook 'n suster gehad wat ook mediese sorg benodig het). Alhoewel sy ouers wou hê dat hy 'n dominee moes word, het hy aan die Rotterdamse Kunsakademie gestudeer. Daar het hy kennis gemaak met die werke van die ou meesters, wat 'n blywende indruk op hom gemaak het. Hy het ook met gipsmodelle geëksperimenteer en letterskilderwerk aangeleer.

Hy het op 18-jarige ouderdom saam met sy gesin na Pretoria teruggekeer, vasberade om argitektuur te studeer. Sy ouers se finansiële ontberings het hom egter genoodsaak om 'n werk in 'n tabakwinkel aan te neem, waarin sy pa 'n vennoot was. Hy het egter volgehou om kunstegnieke te studeer en het gevestigde kunstenaars ontmoet en aanmoediging van hulle ontvang. Onder hierdie kunstenaars was sy peetoom, Anton van Wouw, asook Hugo Naudé, Frans Oerder en die Ierse kunstenaar George Smithard. Hy het tussen 1905 en 1908 van Oerder onderrig ontvang in skilderwerk en na 1908 van Smithard onderrig ontvang in grafiese mediums soos etsing en linosnee. Dit was Smithard wat hom aangemoedig het om sy eie skilderstyl te ontwikkel en nie bloot Europese kunstenaars na te boots nie.

Sy eerste openbare uitstalling was saam met Van Wouw en Naudé in 1902. Van Wouw het bronsstandbeelde uitgestal en Naudé het, nes Pierneef, skilderye uitgestal. Die uitstalling is deur 'n aantal bekende persoonlikhede besoek en Pierneef se werk is oor die algemeen goed ontvang. Na 'n onderonsie tussen sy pa en dié se vennoot het Pierneef in 1908 'n werk as assistent by Staatsbiblioteek aangeneem; hy het nagskofte gewerk en oordag in sy studio geverf.
In 1910 verkoop hy sy eerste olieverfskildery aan die kunshandelaar Emil Schweikerdt: "'n Blik op Meintjieskop", teen 'n prys van R6,30. In 1911 het hy by 'n groep Pretoriase kunstenaars aangesluit, Die Individualiste, en saam met hulle aan nog 'n groepsuitstalling deelgeneem: hy het twee etse uitgestal wat beide verkoop het. Hy het sy eerste solo-uitstalling in 1913 gehou. Die kritici het hom geprys en sommige het hom selfs as 'n genie beskryf. Sy tweede solo-uitstalling is twee jaar later gehou en ook goed ontvang. Hy het in hierdie periode ook 'n aantal stofomslae en illustrasies vir boeke en tydskrifte gemaak, waaronder Die Brandwag in 1917 en "The Independent" in 1919.
In 1918 het Pierneef sy werk by die Staatsbiblioteek gelos en 'n loopbaan as 'n kunsdosent by die Heidelbergse Kollege (in Suid-Afrika) begin. In die daaropvolgende jaar het hy ook begin om tekenklasse by die Pretoria Kollege te gee. Hierdie posisies het hom die geleentheid gegun om op sy kuns te fokus en in 1920 en 1921 het hy aan baie solo- en groepsuitstalling deelgeneem. Een van hierdie was 'n belangrike uitstalling in Pretoria, waar Pierneef meer as 300 werke in verskeie mediums uitgestal het. Pierneef het in hierdie tyd begin het om hoë aansien as kunstenaar te geniet.

In 1923 het Pierneef as dosent bedank, as gevolg van meningsverskille met die Departement van Onderrig rakende die skoolkurrikulum: die stelsel was gebaseer op die Engelse stelsel, maar Pierneef het gevoel dat Suid-Afrikaners hulle eie styl moes ontwikkel en hulle eie stel reëls moes hê om te volg. Hy het hierdie idee benadruk tydens 'n lesing in Bloemfontein, waar het die belang van 'n individuele en eg-Suid-Afrikaanse kunsstyl beklemtoon het. Hy het ook na die Boesmans (San) se kuns verwys, menende dat dit besonder met die Suid-Afrikaanse omgewing rym.
Pierneef het nie 'n ander onderrigposisie aangeneem nie, maar begin om voltyds te verf. Benewens skilderye het hy ook pastelwerke, tekeninge, linosneë en etse geskep. Hy het ook aangehou om illustrasies vir Afrikaanse tydskrifte te skep en selfs gedigte geskryf. Hy het Suidwes-Afrika (tans Namibië) van 1923 tot 1924 besoek. Daar het hy talle sketse gemaak wat hy later as skilderye in sy studio sou voltooi. Hierdie skilderye word dikwels onder sy beste werke gereken. In Suidwes-Afrika het hy ook vriend geraak met die bekende diereskilder Hans Anton Aschenborn.

Ondanks die kritici se erkenning was Pierneef steeds nie finansieel suksesvol nie en was hy genoodsaak om ander werk te soek om sy sak aan te vul. Saam met sy vrou, May, het Pierneef Europa van 1925 tot 1926 besoek. Hy het die tyd gebruik om sy kuns te bevorder en die nuutste kunsbewegings te studeer. Binne die eerste week het 'n paar linosneë aan die Victoria and Albert-museum verkoop. Hy het ook 'n solo-uitstalling in Nederland gehou, waar sy Boesmantekeninge aandag getrek het. Hier het Pierneef ook kennis met die impressionistiese kuns. Hy het ook Parys, Berlyn, Antwerpen, München en Düsseldorf besoek, waar hy in aanraking met moderne kuns gekom het.

Die paartjie het aan die begin van 1926 met 'n Nederlandse vragskip terug gevaar, deur die Middellandse See en Rooisee, suid langs die ooskus van Afrika. Dié reis het Pierneef die geleentheid gebied om hawetonele te teken en te skilder en te eksperimenteer met die impressionistiese styl wat hy in Europa raakgeloop het. Baie van hierdie werke is vandag in die Johannesburgse Kunsmuseum te sien.

Pierneef het in 1927 'n baie suksesvolle uitstalling van 86 van sy werke in Pretoria gehou. Tydens 'n solo-uitstalling die volgende jaar het hy 'n aantal van sy meer moderne, abstrakte werke uitgestal. Alhoewel die werk as impressionisties beskryf kan word, het Pierneef egter nie werklik op indrukke en optiese verskynsels gekonsentreer nie, maar eerder die Suid-Afrikaanse landskap in 'n logies geordende en geometriese komposisie geabstraheer. Vir hierdie geometriese komposisies is hy veral deur die Hollandse kunstenaar Willem van Konijnenburg beïnvloed. Ook was Pierneef se werk nooit werklik abstrak nie, maar het hy meer op die dekoratiewe moontlikhede van geometriese vorme gekonsentreer. Hierdie nuwe werke, wat deur sommige as "futuristies" beskryf is, het egter sulke slegte resensies ontvang (ook van Anton van Wouw) dat hy na sy ou styl teruggekeer het.

Sy kleurpalet hoofsaaklik uit sonverbleikte pastelkleure soos sagte bloue, okers en pienk bestaan, alhoewel hy soms ook helder kleure soos blou, pers en oranje gebruik het. Hy het landskappe van verskillende dele van Suid-Afrika geskilder, maar was meer vertroud met die Transvaalse Bosveld en die skilderye wat in dié deel van die land uitgevoer is word as sy beste werke beskou.

In 1929 is Pierneef opdrag gegee om 32 panele vir die binnekant van die nuwe Johannesburgse stasie te skep, 'n taak wat hy in 1932 voltooi het. Hierdie 32 werke beeld natuurtonele en geskiedkundige Suid-Afrikaanse plekke uit. Die panele kan vandag steeds in Graaff-Reinet besigtig word en word dikwels as van sy beste werke beskou. In 1933 het hy ook opdrag ontvang om sewe muurskilderye vir die Suid-Afrika Huis, die Suid-Afrikaanse ambassade in Londen, te skep. Hy het hierdie opdrag in 1934 voltooi en die werke het weereens Suid-Afrikaanse natuurtonele uitgebeeld.

In 1939 het Pierneef 'n plaas oos van Pretoria gekoop wat beide as woning en ateljee gedien het. Pierneef het self sy huis uit klip en dekstrooi in die vorm van 'n kraal gebou. Die naam van die plaas was "Elangeni", wat beteken "waar die sonskyn by die hek is". Die perseel is vandag in Moepelstraat, Lynnwood. Hier het hy se laaste jare deurgebring. Sy laaste werk was in 1955: ’n ontwerp vir die wapen van die Laerskool Pierneef in Pretoria, wat 'n kameeldoringboom uitbeeld.

In 1951 het Emil Schweikerdt, aan wie Pierneef sy eerste olieverfskildery verkoop het en toe aan die hoof van E Schweikerdt (Edms) Bpk was, 'n aantal van sy werke in verskeie tydskrifte en boeke gereproduseer.

Pierneef het talle toekennings en eretoekennings in sy lewe ontvang, waaronder:

Pierneef se werk kan in talle private, korporatiewe en publieke versamelings gesien word, waaronder die Africana Museum, Durbanse Kunsmuseum, Johannesburgse Kunsmuseum, die Pierneef-museum en die Pretoriase Kunsmuseum.

Pierneef se dogter, Marita ("Miekie") Bailey, en haar man het in die sewentigerjare die Bailey-versameling gestig, wat uit ’n groot aantal van Pierneef se werke en persoonlike besittings bestaan. Sommige van die werke was reeds in hul besit, maar 'n aantal is deur hulle uit verskeie plekke verwerf. 'n Deel van die versameling is deur die destydse Departement van Nasionale Opvoeding gekoop en in die Pretoriase Kunsmuseum gehuisves: dit het bestaan uit sowat 600 werke in verskillende mediums, 300 persoonlike besittings, 300 geskiedkundige foto's en 150 geskrewe artikels. Die res van die versameling (ongeveer 350 items) is in 'n openbare uitstalling geplaas in 'n galery wat vir hierdie doel in Stellenbosch geskep is (die Baileys het in Stellenbosch gewoon). In 1980 het die Departement die res van die versameling ook gekoop, met die doel om uiteindelik 'n Pierneef-museum te skep. Die versameling is weer in 1984 vir veilige bewaring aan die Nasionale Kultuurhistoriese Museum oorgedra en verplaas na die Pierneef-museum in die Leendert te Groen-gebou in Vermeulenstraat, Pretoria. Buiten die 347 kunswerke, wat olie- en waterverfskilderye, potloodtekeninge, etse, pastelle, kool- en inktekeninge insluit, bevat die versameling ook van die Pierneef-familie se persoonlike besittings in, soos plaaslik vervaardigde meubels van inheemse hout en Pierneef se verfkwaste, esel en etspers. Dié versameling is die enigste in die Suid-Afrika wat so 'n volledige oorsig van 'n kunstenaar se werk gee.

Hendrik Pierneef het meer as enige ander skilder van sy tyd daarna gestreef om 'n styl te skep wat die Suid-Afrikaanse landskap in die skilderkuns tot sy reg sou laat kom. Sy werke het die oë van die land se mense oopgemaak vir die skoonheid van die Suid-Afrikaanse natuur. Met dun verfaanwending het hy in droë, sober kleurtone die hele wydsheid van die vlakte- en koppielandskap weergegee. Asook die grootsheid van die bergreuse en die merkwaardige vorme van die inheemse bome het hy vagevang. 

In 2008 is 'n skildery van Pierneef, "Die Kremetartboom", by 'n veiling in Londen vir £826 400 (R11,8-miljoen) verkoop. Dit is die hoogste prys wat tot op hede vir 'n Suid-Afrikaanse kunswerk betaal is. Die skildery is waarskynlik in 1934 geskilder waarna Pierneef die werk aan die Suid-Afrikaanse Hoë-Kommissaris in die Verenigde Koninkryk, Charles te Water, oorhandig het nadat Te Water Pierneef se ateljee besoek het en die toe onvoltooide skildery bewonder het en hom aangemoedig het om dit te voltooi.




</doc>
<doc id="36966" url="https://af.wikipedia.org/wiki?curid=36966" title="Coventry">
Coventry

Coventry is 'n stad in sentraal Engeland (in die Verenigde Koninkryk), oos van Birmingham. In 2007 het die stad 'n geskatte bevolking van 306 700 gehad. Daar is ook 7 plekke in die Verenigde State van Amerika wat na Coventry vernoem is. Coventry was ook die eerste stad in die wêreld om 'n susterstad te hê.

Coventry is die negende grootste stad in Engeland. In 2001 het 80,5% van die bevolking uit blankes bestaan, 11,9% uit Indiërs, 3,1% uit swartmense en 1,9% uit ander bevolkingsgroepe.

Coventry het 26 susterstede van oor die wêreld.


</doc>
<doc id="36977" url="https://af.wikipedia.org/wiki?curid=36977" title="Blenheim">
Blenheim

Blenheim is 'n dorp in die administratiewe gewes Marlborough op die Suideiland van Nieu-Seeland met 'n bevolking van 29 700 mense in 2008. Die dorp is na die Slag van Blenheim (1704) genoem waartydens Britse troepe onder bevel van John Churchill, die 1ste hertog van Marlborough, 'n oorwinning oor 'n Frans-Beierse leër behaal het.

Blenheim staan vandag bekend as die sentrum van Nieu-Seeland se beduidendste wynbougebied. Die dorp is een van die sonnigste plekke in die land met warm en droë somers en koeler winters. Blenheim is danksy die natuurskoon van sy omgewing, sy ontspanne leefstyl en die florerende plaaslike wyn- en voedselbedryf 'n gewilde toeristetrekpleister.

Blenheim is op die Wairau-vlakte by die samevloeiing van die Taylor- en Opawa-riviere geleë en word deur kleiner heuwelreekse omring wat min beskerming teen die sterk winde bied wat vanuit die Cook-seestraat oor oop gebiede in Blenheim en sy omgewing waai.

Die gebied van Blenheim is in tektoniese opsig nog aktief - die grens tussen die Pasifiese Plaat (waarop die dorp geleë is) en die Indo-Australiese Plaat loop net boord van Blenheim sodat die dorp elke jaar deur 'n aantal kleiner aardbewings getref word.


</doc>
<doc id="36978" url="https://af.wikipedia.org/wiki?curid=36978" title="Witswaan">
Witswaan

Die witswaan is 'n swaan wat inheems aan die dele van Europa, Skandinawië en Asië is.

Die witswaan word op die Britse Eilande, in Nederland, Denemarke, suidelike Swede, Roemenië, Rusland en Klein-Asië aangetref. Die voël is ook na Noord-Amerika geneem, waar dit tans 'n wye verspreiding geniet en in baie gebiede 'n permanente spesie is.

Witswane is die algemeenste swaan in die natuur, in parke of landhoewes in hulle natuurlike verspreidingsgebied, alhoewel hulle tydens die winter meer algemeen by seewater is. Hulle woon by beskutte baie, oop moeraslande, mere en poele.

Witswane is groot voëls, met 'n lengte van tussen 144 en 158 cm. Mannetjies is oor die algemeen groter as die vroutjies, maar verder kom hulle voorkoms ooreen. 'n Volwasse witswaan het 'n vlerkspan van tussen 2 en 2,5 meter. Soos die naam aandui, het die witswaan wit vere. Hulle word van die Noord-Amerikaanse swane onderskei deur 'n bult op die boonste snawel en die kleur van die snawel: oranje, met 'n swart basis en punt.

Die witswaan vreet waterplante en lêkorrels vir hoenders of eende, asook drywende korrels. Hy sal soms ook waterliewende insekte, vissies en paddas vreet, maar nie dikwels nie. Witswane duik nie, maar dompel hulle koppe nek-en-al onder die water op soek na kos.

Die witswaan het nie slegs een maat nie, maar kan tot vier maats hê. Dit is egter algemeen dat 'n witswaan hom tot een maat sal beperk vir ten minste een spesifieke broeiseisoen, om die sukses van voortplanting te verseker. Die broeiseisoen begin gewoonlik in Augustus en duur tot November. Die nes word in rivierbeddings gebou van strooi, blare en takkies gebou, soms word 'n ou nes hergebruik, soos dié van 'n muskusrot.

Die wyfie lê 4 to 7 gryswit eiers wat na ongeveer 35 tot 38 dae uitbroei. Die eiers is gemiddeld 101 x 61 mm groot en weeg ongeveer 238 g. Die kuikens sal soms op hulle ouers se rûe ry. Die kuikens is self na drie jaar geslagsryp. Die oudste aangetekende witswaan in die natuur het 19 jaar oud geword, maar in gevangenskap kan hulle tot tussen 30 en 40 jaar oud word.



</doc>
<doc id="36979" url="https://af.wikipedia.org/wiki?curid=36979" title="Swaan">
Swaan

Swane is voëls van die familie "Anatidae", wat ook die ganse en eende insluit. Hulle is die grootste van al die watervoëls. Swane word saam met die nouverwante ganse in die subfamilie "Anserinae" gegroepeer. Meeste swaanspesies kies 'n lewenslange maat, alhoewel "skeidings" ook plaasvind.
Swane (genus "Cygnus") lyk soos groot ganse met lang nekke en is ook aan ganse en eende ver want. Hulle is in Eurasië, Amerika en Australië inheems en die meeste spesies is spierwit. Die bekendste swaan is die knobbelswaan ("Cygnus" "olor"), wat reeds eeue lank ter wille van sy vleis en vere as pluimvee aangehou word. 

Swane (genus "Cygnus") word saam met eende en ganse in die watervoëlorde "Anseriformes" geklassifiseer, maar kan aan hul besonder lang nekke maklik van die voëls onderskei word. Die grasieuse bewegings en die spierwit verekleed van die noordelike spesies het digters deur die eeue geïnspireer. Swane leef van plante en klein diere wat in vlak water voorkom en word ook dikwels op land aangetref, waar hulle gras vreet.

Die geskiedenis van die knobbelswaan ("Cygnus olor"), die spesie wat eerste gedomestiseer is, hang nou saam met die van die mens. Die voël se verspreidingsgebied het oorspronklik van Ierland tot in Oos-China gestrek, min of meer tussen 40° en 60° NB. Die toename van die mens se bedrywighede in die gebied het byna veroorsaak dat die knobbelswaan uitgesterf het, aangesien hy ter wille van sy vleis en vere gejag is. 

Dieselfde nuttige eienskappe het egter daartoe aanleiding gegee dat die voël getem en as pluimvee aangehou is. In die Middeleeue was swane dikwels die eiendom van die koning, wat die reg om hulle te jag of aan te hou, onder sy onderdane uitgedeel het. In groot dele van die oorspronklike verspreidingsgebied kom teenswoordig wilde-, mak en verwilderde knobbelswane saam voor en hulle is na Noord-Amerika en Australië ingevoer. 

n Verskil tussen wilde en mak volwasse diere kan nie gesien word nie. 'n Klein bevolking van hierdie swane leef tans wild in die omgewing van Knysna, waarheen hulle vroeër ingevoer is. Die nes is 'n groot konstruksie van takke en riet. Die wyfie lê 5 tot 8 eiers, wat na sowat 5 weke uitgebroei is. Terwyl die wyfie broei, verdedig die mannetjie die nes baie tel. Indringers word met 'n na agter geboë nek en opgeligte vlerke verwilder.

In sekere dele van Europa kom buiten die knobbelswaan ook die klein swaan ("Cygnus columbianus bewickii") en die wildeswaan ("Cygnus cygnus") voor. In Noord-Amerika is die fluitswaan ("Cygnus columbianus" "columbianus") en die trompetswaan ("Cygnus cygnus buccinator") inheems en aan onderskeidelik die klein swaan en die wildeswaan verwant. Die fluitswaan broei feitlik uitsluitlik bokant die Poolsirkel, terwyl die trompetswaan vroeër suid, tot selfs by Indiana, gebroei het. 

Die Blanke koloniste het in so ŉ mate op die trompetswaan jag gemaak dat hy byna uitgeroei was. Teenswoordig kom hulle voor in natuurreservate in die VSA voor en sedert 1965 word die spesie suksesvol in Engeland geteel. In die Suidelike Halfrond kom 2 spesies voor wat in teenstelling met alle ander swane nie heeltemal wit is nie.

Die Suid-Amerikaanse swarthalsswaan ("Cygnus melanocoryphus") het 'n swart nek en 'n swart-en-wit gesig, terwyl die Australiese swartswaan ("Cygnus" "atratus") byna heeltemal swart is. Laasgenoemde het die Nederlandse seevaarders baie verbaas toe hulle hom in die 17e eeu ontdek het omdat hy vir hulle soos 'n swart weergawe van hul eie witswaan gelyk het. Hy dra sy nek en vlerke op dieselfde manier as die knobbelswaan en kon ook getem en uitgevoer word. Die gevolg is dat mak swartswane teenswoordig in die Noordelike Halfrond aangetref word en mak wittes in die Suidelike Halfrond.


Die Coscoroba-swaan van Suid-Amerika word ook as 'n swaan beskou, maar is so verlangs verwant aan die "Cygnus"-swane dat hy in sy eie genus, "Coscoroba", geplaas word.




</doc>
<doc id="36980" url="https://af.wikipedia.org/wiki?curid=36980" title="Cygnus">
Cygnus

Cygnus kan verwys na:



</doc>
<doc id="36984" url="https://af.wikipedia.org/wiki?curid=36984" title="Eendbekdier">
Eendbekdier

Die eendbekdier (ook platipus genoem) kom in Australie en Tasmanië voor en sy wetenskaplike naam is "Ornithorhyncus anatinus". Dit is een van die min soogdiere wat 'n eier lê. Vroeë Britse Setlaars het woorde gebruik soos "watermol", "eendbek" en "eendmol".

Hulle is bedek met bruin pels vir hitte en hulle stoor vet in hul sterte vir ekstra reserwes. Hulle het gewebde voete vir swem en hulle het 'n groot rubberagtige snoet. Eendbekdiere word tussen 43 cm en 50 cm lank en weeg 700 g tot 1,2 kg. Hulle leef in klein riviertjies en stroompies.

Die manlike eendbekdier het 'n toonnael op sy agtervoete wat giftig is.


</doc>
<doc id="36988" url="https://af.wikipedia.org/wiki?curid=36988" title="Swartswaan">
Swartswaan

Die swartswaan is 'n swaan wat in Australië, Tasmanië en tans ook in Nieu-Seeland en Europa voorkom.

Die swartswaan is endemies aan Australië en Tasmanië, maar is deur mense na Nieu-Seeland en Europa as troeteldiere geneem en kan vandag ook in die natuur aangetref word. In Australië verkies hulle hoofsaaklik die moeraslande van Suid-Australië en vermy hulle die noordelike tropiese gebiede. Hulle kom ook in van Suidoos- tot Suidwes-Australië voor, asook die suidooste van Tasmanië.

Swartswane woon langs mere, riviere en moeraslande, ongeag of die water vars, sout- of brakwater is. Hulle verkies wel 'n habitat met waterplante, siende dat dit 'n groot deel van hul dieet uitmaak. Indien daar 'n voedseltekort is, kan hulle ook soms in droër gebiede aangetref word.

Die swartswaan se naaste familielid is die witswaan en die twee deel die klassieke swaanvoorkoms: 'n geboë nek en hoë wenkbroue. Soos die naam aandui, is die swartswaan byna geheel en al swart, alhoewel van die vlerkvere wit is (gewoonlik slegs tydens vlug sigbaar). Hulle het ook rooierige irisse en bloedrooi snawels met 'n wit lyn. Die kleintjies is grys-bruin met 'n ligte snawel. Buiten dat die mannetjie groter as die wyfie is, is daar nie ander opmerklike verskille in hulle voorkoms nie.
'n Volwasse swartswaan het 'n lengte van tussen 110 en 140 cm en weeg tussen 3,7 en 8,7 kg. Sy vlerkspan strek tussen 160 en 200 cm.

Die swartswaan se roep klink soos 'n beuelgeskal en word met gestrekte nek geuiter as hulle saans vlieg of vlerksleep. In vergelyking met ander swane is hulle nie vreeslik territoriaal nie en sal soms in kolonies voorkom. Wanneer kos skaars is sal hulle van gebied tot gebied rondtrek.

Swartswane vreet hoofsaaklik waterplante en gras maar ook lêkorrels vir hoenders en eende. Hulle kan ook plante bereik wat onderwater is, danksy hulle lang nekke. Swartswane sal ook soms insekte vreet.

'n Swartswaan is monogaam: hy sal dikwels dieselfde maat vir sy hele lewe hê. Swartswane woon in paartjies wanneer hulle paar, maar parende swartswane wat in kolonies woon is nie onbekend nie. Die dreigende gedrag van swartswane kom ooreen met die van witswane: beide voëls klap en waai hulle vlerke twee of drie keer, gevolg deur 'n roep. Die swartswaan se vlerke maak 'n groter geraas as dié van die witswaan. Hulle staan ook in verskillende posisies wanneer hulle dreig: 'n swartswaan hou sy nek regop, my sy snawel wat met 'n punt na onder wys en vere wat in alle rigtings staan.

'n Kenmerkende eienskap van die swartswaan vind tydens vlerksleping plaas, soms verwys na as die "triomfseremonie": die mannetjie nader die vroutjie al roepende met sy vlerke en ken omhoog. Die vroutjie antwoord met dieselfde roep. Daarna sal hulle om die beurt hulle koppe laat sak en dan hulle nekke weer reguit maak. Daarna roep hulle met hulle nek reguit en snawels na bo. Laastens hou hulle hulle nekke teen 'n 45° hoek met hulle snawels na onder gedraai teen 'n regte hoek, terwyl hulle in 'n sirkel swem. Die mannetjie sal dit gewoonlik begin en sal meer geneig wees om dit uit te voer hoe meer ander swane daar is. Hierdie "seremonie" is bedoel om die band tussen 'n paartjie of ouers en hul kuikens te versterk, maar kan ook soms in 'n dreigende gebiedsafbakende vertoning geïntegreer word.

Die broeiseisoen strek die hele jaar deur, alhoewel dit in sommige gebiede van Februarie tot September beperk is. Die vroutjie (soms die mannetjie) bou 'n drywende, groot, deurmekaar nes van stokkies, dooi blare en ander materiaal in baie vlak water of op eilande bou. Die wyfie lê tussen 4 en 7 roomkleurige eiers, wat elk 'n dag apart gelê word. Beide die wyfie en die mannetjie broei die eiers om die beurt uit (dit is die enige swaanspesie waar die mannetjie help om die eiers uit te broei). Die kuikens maak na 36 tot 38 dae hulle verskyning en sal die daaropvolgende twee tot drie weke nog in die nes deurbring.

Die kuikens is self na drie jaar broeigereed, maar sal by ander groepe vir 'n jaar of twee aansluit voor hulle begin teel. Swartswane kan in die natuur tot 30 jaar oud word.




</doc>
<doc id="36991" url="https://af.wikipedia.org/wiki?curid=36991" title="Deneysville">
Deneysville

Deneysville is 'n dorp in die noordooste van die Vrystaat (in Suid-Afrika), langs die Vaaldam. Die dorp is 24 km vanaf Sasolburg.

Die dorp is in 1930 op die plase Wilhelmina en Witpoort gestig en was vernoem na Deneys Reitz wat die Minister van Lande was toe die Vaaldam gebou is.

Deneysville is 'n oorddorp en verskaf 'n volle reeks fasiliteite vir waterontspanningaktiwiteite.



</doc>
<doc id="36992" url="https://af.wikipedia.org/wiki?curid=36992" title="Van Stadensrus">
Van Stadensrus

Van Stadensrus is 'n dorp in die suidooste van die Vrystaat (in Suid-Afrika), naby Lesotho. Die dorp is 29 km suid van Wepener, en 39 km noord van Zastron. Die Egmontdam is hier naby geleë.

Vanstadensrus is 'n jong dorp; dit is eers in 1925 geproklameer. Dit is vernoem na "MH van Staden" wat die plaas "Mook" besit het waarop die dorp in 1920 uitgelê is. 

Noord van die dorp is die graf van CWA Durand wat ondere andere 'n kommandant was in die Tweede Vryheidsoorlog en een van die eerste persone wat Thaba Bosiu uitgeklim het tydens die tweede Vrystaat-Basoetoe-oorlog van 1865.




</doc>
<doc id="36993" url="https://af.wikipedia.org/wiki?curid=36993" title="Ystervarkie">
Ystervarkie

Ystervarkies word gemaak van sponskoek, dit word in klein vierkantjies gesny, in sjokoladesous gedoop en in klapper gerol. Ystervarkies het waarskynlik in Australië ontstaan, en staan ook as "Lamingtons" bekend. Ystervarkies word veral in Australië, Nieu-Seeland en Suid-Afrika geëet. Dit kan ook as twee halwe stukkies op mekaar met vars room tussenin bedien word.


</doc>
<doc id="37003" url="https://af.wikipedia.org/wiki?curid=37003" title="Swartrenoster">
Swartrenoster

Die swartrenoster ("Diceros bicornis") is 'n renosterspesie endemies aan die oostelike en suidelike gebiede van Afrika. Saam met die witrenoster is dit een van die twee renostersoorte wat in Suid-Afrika voorkom.

Die spesie in die algemeen word geklassifiseer as 'n kritiek bedreig.

Daar was in 2010 nog slegs 4,880 van dié renosterspesie in lewe. Hoewel hierdie aantal 'n verdubbeling is van die aantal swartrenosters in 1995, is dit nog 90% minder as wat daar drie generasies terug was.

Swartrenosters word aangetref in gebiede met beskikbare water, in areas tussen woud en grasvlaktes.

Vroeër het die swartrenoster van ongeveer 10 grade Noord tot by die punt van Afrika voorkgekom. Die verspreidingsgebied is egter hewig verklein en die dier is vandag beperk tot wildreservate in Kenia, Tanzanië, Namibië, Zambië en Suid-Afrika. Die Internasionale Unie vir die Bewaring van die Natuur het op 7 Julie 2006 aangekondig dat een van die swartrenostersubspesies, "Diceros bicornis longipes", voorlopig as uitgesterf beskou word.

Die naam is misleidend, aangesien die renoster meer 'n donker grys-bruinerige kleur het. Die maklikste manier om die swartrenoster van die witrenoster te onderskei is deur sy gepunte bolip wat oor sy onderlip strek. Die witrenoster het 'n wyer, vierkantige bolip en is 'n grasvreter. Swartrenosters is blaarvreters en hou hule kop dikwels hoër as die witrenosters. 'n Volwasse swartrenoster weeg tussen 1000 en 2000 kg, 'n gemiddelde hoogte van ongeveer 160 cm en 'n lengte van 3 tot 3,7 meter (sy 70 cm-lange stert uitgesluit). 'n Ander kenmerk van enige renoster is sy horing: 'n swartrenoster se voorste horing kan tot 135 cm lang wees en sy tweede horing tot 46 cm.

Paring vind dwarsdeur die jaar plaas, alhoewel daar piektye in sommige gebiede is. Na 'n draagtyd van 18 maande gee die koei geboorte aan 'n enkele kalfie. Die koei sal elke twee tot vyf jaar geboorte skenk. Na 2,5 tot 3,5 jaar kan die kleintjie onafhanklik van sy ouers funksioneer. Koeie is teen 4-6 jaar geslagsryp en bulle teen 7-9 jaar. In gevangenskap kan swartrenosters tot 45 jaar oud word.

Swartrenosters gebruik hulle lippe om blare en ander plantagtige materiaal mee af te skeur. In teenstelling hiermee gebruik die witrenoster sy breë lip om gras na sy mond te "vee". Renosters benodig vars drinkwater en sal dus nie te ver van waterbronne dwaal nie.

Swartrenosters baai graag in vlak watergate. Die water help moontlik om die renosters af te koel, terwyl die modder hulle moontlik 'n beskermende lagie teen bytende vlieë bied. Hulle is nie trekdiere nie en hulle tuisgebied oorvleuel. Alhoewel bulle waarskynlik territoriaal is, sal hulle ander ondergeskikte bulle in hulle gebiede duld. Koeie bly gewoonlik alleen saam het haar kalfies, maar sal soms 'n weggooikalfie tot die groep toelaat. Renosters loop saam in los groepe van tot 13 diere. Die swartrenosters is onvoorspelbaar en kan gevaarlik wees. Hulle het nie baie goeie visie nie, maar 'n uitstekende reuksintuig en sal mense, voertuie of kampeerplekke bestorm as hulle mense ruik. 'n Swartrenoster kan 'n spoed van 45 km/h haal wanneer hy hardloop. Meeste bestormings is alleen bedoel om die vyand af te skrik en word nie met 'n aanval gevolg nie, maar swartrenosters kan ernstige skade berokken wanneer hulle wel aanval.

Die swartrenoster se horing is 'n uiters gewilde tradisionele medisyne in China, Taiwan, Hongkong en Singapoer en as 'n ornamentele dolkhandvatsel in Noord-Afrika en die Midde-Ooste. Die aanvraag vir swartrenosters se horing is so groot dat 'n beraamde 90% van alle swartrenostersterftes as gevolg van stroping vir die horing is.



</doc>
<doc id="37004" url="https://af.wikipedia.org/wiki?curid=37004" title="Bewaringstatus">
Bewaringstatus

Die bewaringstatus van 'n spesie is 'n maatstaf wat die waarskynlikheid dat 'n spesie in die voorsienbare toekoms sal bly voortbestaan aandui. Verskeie faktore word in ag geneem by die bepaling van bewaringstatus van 'n spesie en dit berus nie slegs op die aantal oorblywende voorbeelde nie, maar hang ook af van die algehele vermeerdering of vermindering in bevolking met die verloop van tyd, voortplantingtempo, bekende bedreigings en so aan.

Wêreldwyd word 'n aantal verskillende bewaringstatuslyste en ranglyste in stand gehou. Hiervan is die Internasionale Unie vir die Bewaring van die Natuur (IUBN) se Rooi Lys van Bedreigde Spesies die bekendste. Volgens die IUBN stelsel word spesies in drie kategorieë geklassifiseer: Kritiek bedreig, Bedreig, en Kwesbaar. Spesies wat sedert 1500 uitgesterf het en spesies wat nie meer in die natuur voorkom nie word ook aangegee. Laer risiko taksa word in verdere kategorieë verdeel. Teen 2008 is 44 837 spesies deur die IUBN ondersoek waarvan 869 (2%) uitgestorwe is of nie meer in die natuur voorkom nie, 16 928 (38)% as bedreig geklassifiseer is (3 246 kritiek bedreig, 4 770 bedreig en 8 912 kwesbaar), 3 513 as naby bedreig. Verder is daar vir 5 570 (12%) nie genoeg data om hulle bewaringstatus te bepaal nie.

Die "Konvensie op Internasionale Handel in Bedreigde Spesies van Wilde Fauna en Flora" (CITES – "Convention on International Trade in Endangered Species of Wild Fauna and Flora") is 'n internasionale organisasie wat hom beywer om te verseker dat die handel in diere en plante nie die oorlewing van spesies bedreig nie. Ander organisasie soos die internasionale walviskommissie spits hulle op spesifieke groepe dier of plante toe. Baie lande het ook hulle eie klassifikasie stelsels en organisasies wat vir bewaring veg.


</doc>
<doc id="37007" url="https://af.wikipedia.org/wiki?curid=37007" title="Strydenburg">
Strydenburg

Strydenburg is 'n dorp in die Noord-Kaap, in Suid-Afrika en is 77 km noord van Britstown. Die N12 nasionale pad loop deur Strydenburg en skei die dorp van sy township.

Die dorp is in 1892 deur die Nederduitse Gereformeerde Kerk op die plaas Roodepan uitgelê en het in 1914 munisipale status verkry.

Die naam van die dorp beteken "Dorp van stryd" in Nederlands, en spruit uit die verskeie meningsverskille tydens sy ontstaan, onder meer oor wat die dorp se naam moes wees.

Merinowol is die belangrikste ekonomiese aktiwiteit. Ander boerderybedrywighede sluit in: dorperskape, beeste en verskeie spesies wild.





</doc>
<doc id="37012" url="https://af.wikipedia.org/wiki?curid=37012" title="Pous Bonifatius IX">
Pous Bonifatius IX

Bonifatius IX was die 203de pous van die Rooms-Katolieke Kerk van 1389 tot 1404 en die tweede Romeinse pous gedurende die Westerse Skisma. Die Teenpous Clemens VII was pous in Avignon gedurende sy pontifikaat.

Pous Bonifatius IX is gebore as Piero Tomacelli ongeveer in 1356 in Napels, Italië. Volgens 'n vyandige tydgenoot Dietrich van Nieheim was hy ongeletterd en nie 'n teoloog nie. Pous Urbanus VI bevorder hom tot kardinaal op 21 Desember 1381. Voor sy verkiesing was kardinaal Tomacelli biskop van San Giorgio in Velabro. Op 2 November 1389 volg hy Pous Urbanus VI en word in Rome gekroon op 9 November 1389. Hy regeer tot sy dood op 1 Oktober 1404 en word opgevolg deur Pous Innocentius VII. Die naam ‘Bonifatius’ beteken 'weldoener'.

Pous Bonifatius IX is erken deur Duitsland, Engeland, Hongarye, Pole en die grootste deel van Italië. Bonifatius en Clemens VII het mekaar oor en weer geëkskommunikeer. Clemens het Karel III tot koning van Napels gekroon, maar Bonifatius kroon Ladislaus in Gaeta op 29 Mei 1390 ook tot koning van Napels.

Gedurende sy bewind het Bonifatius geleidelik beheer oor Rome verkry. Hy het die Engeleburg (Castel Sant’Angelo) en die brûe oor die Tiber versterk. Vir lang periodes moes hy egter nog in Perugia of Assisi bly. Hy het die hawe van Ostia oorgeneem van sy kardinaal-biskop en die pouslike staat gevestig vir die duur van die vyftiende eeu.

Teenpous Clemens VII sterf op 16 September 1394 maar die kardinale in Avignon kies vinnig 'n opvolger. Op 28 September 1394 volg Teenpous Benedictus XIII vir Clemens op. Oor die volgende paar jaar was daar herhaaldelik druk op Bonifatius om te abdikeer deur Richard II van Engeland, die ryksdag van Frankfurt en koning Wenceslaus van Duitsland, maar die pous het geweier.

Gedurende 1399 het flagellante boetedoeners deur die land getrek. Hulle het wit klere gedra met maskers en 'n rooi kruis op die rug. Hulle het die populêre lied “Stabat Mater” gesing. Aanvanklik het die pous en die kurie die boetedoeners gesteun, maar toe hulle in Rome aankom het Bonifatius hulle leier op die brandstapel gesit.

In Engeland het teenkanting teen die pous gegroei, aangevuur deur Thomas Wycliff en die staat het die aanstelling van biskoppe oorgeneem. Die sinode van Londen in 1396 het Wycliff se leer veroordeel.

Weens die feit dat Bonifatius VII nou as 'n teenpous gereken word, maar dit nie tydens sy bewind so was nie, is Pous Bonifatius IX in werklikheid die agste pous met die naam Bonifatius.



Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="37015" url="https://af.wikipedia.org/wiki?curid=37015" title="Subspesie">
Subspesie

'n Subspesie is in die biologiese sistematiek die taksonomiese rang net onder spesie. In plantkunde word subspesies verder verdeel in variëteite en vorms terwyl dit in dierkunde en bakteriologie die laagste rang is. Dit stel taksonomiese 'n sekondêre kategorie wat slegs gebruik word indien nodig. Dit kan beskou word as die versameling fenotipies van soortgelyke bevolkings van 'n spesie, wat 'n geografiese deelgebied van die verspreidingsgebied van die spesie bewoon, en dit taksonomies van ander bevolkings in die spesie onderskei. 

'n Subspesie van 'n dier wat dieselfde naam het as die spesie, word die nominaat of nominaatsubspesie genoem. Die nominaat is herkenbaar aan die herhaling van die spesienaam. So is "Coloeus monedula monedula" die nominaatsubspesie van die kerkkraai ("Coloeus monedula").

Soos alle nie-spesie taksa (genus, filum, ryk ens.) is subspesies nie objektief definieerbaar nie en berus dit op konvensie. Die term verskil fundamenteel van spesie en daar is geen kriterium vir die kategorie subspesie wat nie kunsmatig is nie. 

Die verskil tussen spesie en subspesie kan geïllustreer word deur die verskillende Sebraspesies en subspesies te beskou: 


Drie Sebraspesies word onderskei, naamlik die Vlakte Sebra, die Bergsebra en Grevy se Sebra. Die Vlakte Sebra word verder onderverdeel in ses subspesies, en die Bergsebra in twee subspesies. Vroeër is gemeen dat die uitgestorwe Kwagga 'n afsonderlike spesie is, "Equus quagga". Die kwagga is die eerste uitgestorwe "spesie" waarvan die DNS bestudeer is. Genetiese navorsing by die Smithsonian Instituut het daarop gedui dat dit nie 'n afsonderlike spesie is nie maar 'n subspesie wat tussen 120 000 en 290 000 van die vlakte sebra geskei het. Grevy se Sebra en die Bergkwaggas is egter wel ander spesies en nie blote subspesies nie.


</doc>
<doc id="37017" url="https://af.wikipedia.org/wiki?curid=37017" title="Highworth">
Highworth

Highworth is 'n klein dorp in die suid-weste van Engeland, 9,7 km noordoos van Swindon. Dit het 7 996 inwoners in 2001 gehad.


</doc>
<doc id="37018" url="https://af.wikipedia.org/wiki?curid=37018" title="Dale Steyn">
Dale Steyn

Dale Willem Steyn (*27 Junie 1983 te Phalaborwa) is 'n Suid-Afrikaanse krieketspeler wie Toetskrieket en EDI-krieket vir die Proteas speel.

Steyn beklee tans die posisie as die voorste Toetsbouler ter wêreld, ook vir die afgelope 4 jaar. Hy bereik die 900+ punte kerf op 13 November 2011 nadat hy sy aanvanklike werk met snelboul-ekspert Ian Pont gedoen het. Hy is 'n regterarm snelbouler wat boul teen 'n gemiddelde spoed van 145–150 km/h. Sy vinnigste bal waargeneem was teen 156.2 km/h tydens die 2010 Indiese Premierliga, vir Bangalore Royal Challengers teen Kolkata Knight Riders. Hy hou ook die rekord vir die vinnigste Suid-Afrikaner om 100 paaltjies in Toetskrieket te neem, hy behaal hierdie mylpaal op 2 Maart 2008.
Steyn beskik tans oor die beste boulslaagsyfer van alle tye in Toetskrieket (onder boulers wie tenmiste 10 000 aflewerings geboul het). In die 2007/08 seisoen neem Steyn 78 paaltjies teen 'n gemidddeld van 16.24 balle per paaltjie, en word beloon met die prestige "IKR 2008 Toetsspeler van die Jaar" toekenning. Hy word benoem as een van Wisden se "Krieketspelers van die Jaar" in 2013.

Steyn speel sy tuiskrieket in Suid-Afrika vir die Kaapse Kobras.



</doc>
<doc id="37020" url="https://af.wikipedia.org/wiki?curid=37020" title="Minkewalvis">
Minkewalvis

Minkewalvis of dwergvinvis is 'n naam wat aan twee spesies seesoogdiere, die gewone minkewalvis ("Balaenoptera acutorostrata") en Antarktiese minkewalvis ("Balaenoptera bonaerensis"), wat aan 'n klade in die suborde Baleinwalvisse gegee word. Die minkewalvis se amptelike naam is in 1804 deur Lacepède, gegee wat dit as 'n dwergvorm van "Balænoptera acuto-rostrata" beskryf het.



</doc>
<doc id="37022" url="https://af.wikipedia.org/wiki?curid=37022" title="Walvisagtiges">
Walvisagtiges

Die walvisagtiges of setaseë ("Cetacea", Latyn: cetus, walvisë, uit Grieks) is, hoewel hulle glad geen hoewe of selfs tone meer het nie, 'n groep binne die orde Cetartiodactyla (die ewehoewiges) wat die walvisse, dolfyne, en seevarke insluit. Dit is lank as 'n eie orde beskou, maar genetiese navorsing het getoon dat hulle naverwant aan die seekoeie. 

"Cetus" is Latyn en word in biologiese name gebruik om "walvis" aan te dui; die oorspronklike betekenis was meer algemeen, "groot seesoogdier". Dit is afkomstig van die Antieke Grieks κῆτος (""), wat "walvis" of "enige reuse vis of seemonster" beteken het". In Griekse mitologie is die monster wat deur Perseus verslaan is, en in die sterrebeeld Cetus uitgebeeld word, Ceto genoem. Setologie is die tak van marienewetenskap wat handel oor die studie van walvisagtiges.

Walvisagtiges is dié soogdiere wat die beste aangepas is tot lewe in die water. Hulle liggame is spilvormig. Hulle voorste ledemate is tot vinpote aangepas. Die piepklein agterste ledemate is onontwikkeld; hulle is nie aan die ruggraat geheg nie en is binne die liggaam verberg. Die stert het horisontale stertvinne. Walvisagtiges is byna haarloos en word deur 'n dik laag walwisspek beskerm. As 'n groep word hulle gekenmerk deur hoë intelligensie.

Die Cetacea bevat ongeveer negentig spesies, almal seediere behalwe vir vier varswaterdolfynspesies. Die orde word in twee subgroepe onderverdeel, Mysticeti (balein- of baardwalvisse) en Odontoceti (tandwalvisse, wat dolfyne en seevarke insluit). Die spesies wissel in grootte van die Commerson se dolfyn en Tucuxi tot die blouwalvis, die grootste dier wat nog ooit bestaan het.

Daar is eers gedink dat die Cetaceae se voorsate verwant was aan die Mesonychidae, wat omtrent 55 miljoen jaar gelede geleef het en wat tande gehad het wat baie lyk soos die walvisse s'n.

Maar die genetiese navorsing het in 1997 getoon dat hulle 'n sytak van die ewehoewiges sou wees, wat naverwant aan die seekoeie is. Die paleontoloë was aanvanklik skepties. Ewehoewiges het nogtans "astragali" (enkelbeendere) wat 'n kenmerkende vorm het. Die Mesonychidae het hierdie kenmerk nie. Moderne walvisse het egter geen enkelbeendere nie.

Die vroegste groep walvisse waarvan fossiele gevind is, is die Archaeoceti soos "Pakicetus" van omtrent 50 miljoen jaar gelede. Hulle het steeds pote en hulle enkelbeendere is inderdaad soos die ewehoewiges s'n. Later is deur die vonds van "Indohyos" die verwantskap met die seekoeie ook bevestig. Die genetiese resultate is dus deur die fossiele bevestig en die paleontoloë het 'n nuwe respek vir hulle kolloga's wat molekulêre genetika bedryf gekry.



</doc>
