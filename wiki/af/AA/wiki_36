<doc id="40367" url="https://af.wikipedia.org/wiki?curid=40367" title="Ione, Oregon">
Ione, Oregon

Ione is 'n dorp in die noorde van Oregon, in die Morrow-distrik. 

In 2000 het die dorp 'n bevolking van 321 gehad: 97,82% wit, 0% swart of Afro-Amerikaans, 0% Amerikaanse inboorlinge, 0% Asiaties, 0% Pasifiese eilanders, 0% van ander rasse en 2,18% van twee of meer rasse. Spaans-Amerikaners of Latyns-Amerikaners van enige ras het 3,12% van die bevolking uitgemaak.


</doc>
<doc id="40368" url="https://af.wikipedia.org/wiki?curid=40368" title="Dufur, Oregon">
Dufur, Oregon

Dufur is 'n dorp in die noorde van Oregon, in die Wasco-distrik. Die dorp is vernoem na Enoch Burnham Dufur.

In 2000 het die dorp 'n bevolking van 588 gehad: 97,45% wit, 0% swart of Afro-Amerikaans, 0,68% Amerikaanse inboorlinge, 0% Asiaties, 0% Pasifiese eilanders, 0,34% van ander rasse en 1,53% van twee of meer rasse. Spaans-Amerikaners of Latyns-Amerikaners van enige ras het 1,36% van die bevolking uitgemaak.


</doc>
<doc id="40369" url="https://af.wikipedia.org/wiki?curid=40369" title="Romuva">
Romuva

Romuva of Romowe was 'n Baltiese heiligdom of tempel in Wes-Samland, een van die historiese geweste van Oud-Pruise (tans Oblast Kaliningrad, Russiese Federasie). Die enigste bekende historiese dokument, waarin na hierdie kultiese sentrum verwys word, is 'n beskrywing deur Peter von Dusburg uit die jaar 1326. Volgens sy berig was Romuva die setel van Kriwe, die hoofpriester of "heidense pous" wat deur die Baltiese volkere as religieuse leier beskou is.

Daar is nogtans wetenskaplikes wat die bestaan van 'n sodanige heiligdom betwyfel. Ongeag die wetenskaplike debat oor Romuva het Litaue se Nieu-Heidense beweging sy naam aan hierdie kultiese sentrum ontleen.


</doc>
<doc id="40371" url="https://af.wikipedia.org/wiki?curid=40371" title="Enkefalitis">
Enkefalitis

Enkefalitis (ook ensefalitis of harsingontsteking) is 'n akute inflammasie van die harsings. Enkefalitis met meningitis (harsingvliesontsteking) is bekend as meningo-enkefalitis.

Pasiënte met enkefalitis ly aan koors, hoofpyn en fotofobia met swakheid en aanvalle wat ook gereeld voorkom. Minder gereeld kom styfheid van die nek voor, met rare gevalle van pasiënte wat ook aan styfheid van die ledemate ly, stadige bewegings en lompheid afhangende van die spesifieke gedeelte van die brein wat betrokke is. Die simptome van enkefalitis word veroorsaak deur die brein se beskermingsmeganismes wat aktiveer om van die infeksie ontslae te raak. Ander simptome kan lomerigheid en hoesbuie insluit.


</doc>
<doc id="40374" url="https://af.wikipedia.org/wiki?curid=40374" title="Arend">
Arend

Arende of adelaars is groot roofvoëls wat lede is van die voëlfamilie "Accipitridae" en aan vele genera behoort wat nie noodwendig nabyverwant aan mekaar is nie. Meeste van die meer as 60 spesies kom in Europa en Afrika voor. Buite hierdie areas kom slegs twee spesies in die VSA en Kanada voor, nege spesies in Suid-Amerika en drie in Australië.

Arende word hoofsaaklik deur hulle grootte, kragtiger bou en swaarder kop en snawel onderskei van ander roofvoëls. Selfs die kleinste arende, soos die Dwergarend (wat vergelykbaar in grootte met Jakkalsvoëls en sekere valke is), het relatiewe langer en meer eweredig breër vlerke, en 'n meer direkte, vinniger vlug. Meeste arende is groter as enige ander roofvoëls behalwe aasvoëls. Die spesies wat arende genoem word kan in grootte en gewig wissel van die Suid-Nicobar Slangarend, teen 500 gram en 40 cm, tot die 6.7 kg Steller se Seearend en die 100 cm Fillipynse Arend.

Soos alle roofvoëls, het arende baie groot en kragtige gehaakte snawels om vleis van hulle prooi te skeur, sterk gespierde bene, en kragtige kloue. Hulle het ook uitstekende sig wat hulle in staat stel om potensiële prooi van 'n baie lang afstand af te gewaar. Hierdie goeie sig word primêr toegeskryf aan hulle uitermatige groot pupille wat minimale diffraksie (verspreiding) van invallende lig verseker.

Arende, veral soorte soos ons inheemse breëkoparend, is van die pragtigste en indrukwekkendste van al die roofvoëls. Die arend, met sy onbevreesde blik en fiere houding, word tereg “koning van die voëls" genoem. Die liggaam van die arend is baie sterk en kan tot 100 cm lank word - van die punt van die snawel tot aan die punt van die stert. 

Die vlerke is breed en lank en die vlerkspan is dikwels byna 200 cm; hierdie vlerke is uitstekend geskik vir kragtige vlug en is ook goed aangepas vir sweef. Arende kan 'n snelheid van tot 160 km/h bereik, maar net vir kort periodes, bv. wanneer hulle neerduik. Normaalweg vlieg hulle baie stadiger. Die tarsus (dit wil sê die onderbeen) is, hoewel dit kort is, uiters sterk en word met vere bedek tot by die tone. 

Die breëkoparend ("Polemaetus bellicosus") word oor die hele Afrika suid van die Sahara aangetref, behalwe in die tropiese woude van Wes-Afrika. Hierdie arend word vandag nog taamlik algemeen in die afgeleë dele van ons land aangetref en het 'n voorliefde vir bergagtige en droë omgewings. In die digter bevolkte dele is die voel egter ongelukkig reeds in 'n groot mate verdring. 

Die breëkoparend jag deur hoog in die lug te vlieg en die grond daarvandaan te bekyk, of anders die omgewing van die tak van 'n groot boom te bespied. Soos alle arende is die breëkoparend 'n beskermde voël, veral aangesien sy stapelvoedsel dassies is. Hierdie arend maak ook jag op hase, ape, slange, muishonde en af en toe ŉ lammetjie. Die breëkoparend bou sy nes van stokkies in die vorm van 'n platform, gewoonlik in 'n groot boom. 

Partykeer is die nes tot 60 meter bo die grond. Dieselfde nes word oor en oor gebruik. Die wyfie bou die nes, terwyl die mannetjie die stokkies aanbring. In die winter lê die wyfie een of twee witterige eiers. Slegs die wyfie broei, en dit duur langer as 40 dae voordat die eiers uitgebroei is. Die pas uitgebroeide arend is oortrek met wit dons. Terwyl die arendjie nog klein is, vlieg die pa rond op soek na prooi, wat hy dan na die nes bring, waar die ma dit uitmekaar skeur en aan die kleintjie voer. 

Sy eet natuurlik self ook van hierdie kos. Die mannetjie bly nooit baie lank by die nes nie en voer nooit die jong arend nie. Daar is by arende trouens 'n duidelike verdeling van arbeid: die mannetjie doen al die jagwerk en bring die kos na die nes, terwyl die wyfie vir die klein arendjies sorg. Terwyl die kuiken nog jonk en klein is, bedek die ma hom vir lang tye met haar vlerke, maar namate hy groter word en vere ontwikkel, word hy alleen in die nes gelaat. 

So af en toe besoek die wyfie die nes en bring soms groen takkies met blare daarheen. As die mannetjie intussen kos gebring het, sal sy daar bly en die kuiken begin voer. Wanneer die kuiken groter word en self sy kos kan skeur, het hy nie langer die hulp van sy moeder nodig nie. Dit duur byna 100 dae voordat die jong arendjie die nes kan verlaat en selfs dan is hy nog 'n baie lang tyd van sy ouers afhanklik. 

Sedert antieke tye is daar op arende jag gemaak, nie vir hul vleis nie, want dit is droog en taai, maar vir hul vere, wat dikwels as versiering gebruik word. So byvoorbeeld word die arend se vere in sekere dele van Asië gebruik vir die maak van heilige waaiers vir godsdienstige seremonies in die tempels. In die antieke tyd het krygsmanne baiekeer arendvere op hul helms gedra. 

By die arend, soos by alle ander voëls, is die gesigsvermoë baie goed. Arende, wat partykeer honderde meter bo die grond sweef, kan die geringste beweginkie van 'n klein diertjie onder op die grond raaksien en daarop neerskiet. So ook kan 'n swaeltjie bv. in vlug 'n insek insluk. Die arend het egter nie, soos baie keer beweer word 'n beter gesigsvermoë as die mens nie. Wat arende wel het, is die vermoë om ‘n groot oppervlakte baie gouer te ondersoek en veel meer besonderhede raak te sien as wat die mens kan doen. 

Navorsing het getoon dat die meganisme van die arend se oog nie baie beter as die menslike oog s'n is nie. Blykbaar kan hulle net beter konsentreer om al die dingetjies in 'n landskap gouer waar te neem as die mens. Die arend het meer selletjies in sy retina as die mens en bioloë het bepaal dat daar byna 3 000 000 liggevoelige selle in een vierkante millimeter van die retina van die arend is. Die arend se oë is aan die kant van die kop, sodat die voel, sonder om hulle te beweeg, 'n gesigsveld van 300° het, terwyl die menslike oog net 'n gesigsveld van 160° het. Benewens die gewone ooglede. het die arend 'n derde ooglid, die sogenaamde knipvlies, wat horisontaal oor die oë getrek kan word.

Arende bou hulle neste in hoë bome of op hoë kranse. Baie spesies lê twee eiers, maar die ouer, groter kuiken maak gereeld die jonger een dood nadat dit uitgebroei het.




</doc>
<doc id="40375" url="https://af.wikipedia.org/wiki?curid=40375" title="Magnuseffek">
Magnuseffek

Die Magnuseffek is 'n fenomeen waarby die draaiing van 'n voorwerp in 'n vloeistof of in die lug 'n maalkolk om ditself skep en die voorwaartse beweging van die voorwerp beïnvloed. Die voorwerp evraar dan 'n krag wat loodreg is teenoor die lyn van beweging. Die algemene gedrag stem redelik ooreen met die beweging om 'n vlerkprofiel met sirkulasie wat gegeneree word deur meganiese rotasie, eerder as die beweging van die vlerkprofiel. In baie balsportsoorte is die magnuseffek verantwoordelik vir die gekromde beweging van 'n bal wat tol. Die effek beïnvloed ook tollende missiele en word gebruik in sekere vliegtuie.

Die Duitse fisikus Heinrich Gustav Magnus het die effek in 1852 beskryf. In 1672 het Isaac Newton egter die effek beskryf nadat hy tennisspelers in aksie gesien het by Cambridge. In 1742 het Benjamin Robins (1707-1751), 'n Britse artilerie-ingenieur, afwykings in die trajek van 'n musketkoeël in terme van die magnuseffek. 

Wanneer 'n liggaam (soos 'n sfeer of sirkelvormige silinder) in 'n vloeistof tol, vorm 'n randlagie om die liggaam en die randlagie veroorsaak 'n meer wydverspreide sirkelvormige beweging van die vloeistof. Wanneer die liggaam deur die vloeistof met 'n snelheid van V beweeg is die snelheid van die vloeistof naby aan die liggaam effens groter as V aan een kant en effens kleiner as V aan die ander kant. Dit kom omdat die snelheid wat veroorsaak is as gevolg van die randlagie om die tollende liggaam, aan die een kant by V getel word en aan die ander kant van V afgetrek word. Dit stem ooreen met die Bernoulli-beginsel: waar snelheid groter/meer is, is die druk kleiner/minder en waar die snelheid kleiner/minder is, is die druk groter/meer. Hierdie verhouding in druk veroorsaak 'n netto krag op die liggaam en 'n gevolglike beweging in 'n loodregte rigting van die relatiewe snelheidsvektor (d.i. die snelheid van die liggaam relatief tot die vloei van die vloeistof).

Die Kutta-Joukowski stelling bring die opstygkrag wat gegenereer is in verband met die spoed van die silinder deur die vloeistof, die digtheid van die vloeistof en die sirkelvormige beweging.

Die volgende vergelyking demonstreer die manipulasie van eienskappe wat nodig is om die opstygkrag wat gegenereer is deur meganiese rotasie van 'n bal teweeg te bring, te bepaal.

Die opstyg-koëffisiënt "l" kan bepaal word vanaf grafieke van eksperimentele data wat gebruik maak van Reynoldsgetalle en tolverhoudings. Die tolverhouding van die bal word gedefinieer as "((hoeksnelheid x deursnee) / (2 x reglynige snelheid))".

Vir 'n gladde bal met 'n tolverhouding van 0,5 tot 4,5 wissel die opstyg-koëffisiënt gewoonlik van 0,2 tot 0,6.

Die magnuseffek word gewoonlik gebruik om die vreemde en algemene beweging van tollende balle in sport, veral sokker, tafeltennis, tennis, vlugbal, gholf, bofbal en krieket te verduidelik.

Die ongewenste gekromde beweging van 'n gholfbal wat bekend is as 'n "slice" kom grootliks weens die tollende beweging van die bal (om die bal se vertikale as) en die magnuseffek wat'n horisontale krag tot gevolg het. Terugtolling op 'n gholfbal veroorsaak 'n vertikale krag wat effens teen die gewig van die bal inwerk en dit stel die bal in staat om bietjie langer in die lug te bly as wat die geval sou wees indien die bal nie sou tol nie. Dit stel die bal ook in staat om verder te trek as wat die geval sou wees indien die bal nie sou tol nie.

In tafeltennis is die magnuseffek duidelik sigbaar omdat die bal klein is en 'n lae digtheid het. 'n Ervare tafeltennisspeler kan 'n klomp verskillende maniere van tol op die bal teweeg bring. Tafeltennisrakette het gewoonlik ook 'n rubberlagie wat die raket die maksimum greep op die bal gee om die maksimum tolling van die bal toe te laat.

Die magnuseffek is egter nie verantwoordelik vir die beweging van 'n krieketbal wanneer 'n swaaibal geboul word nie, maar dit dra by tot die beweging wat bekend staan as die dryfvaart wanneer 'n draaibal geboul word.

Party vliegtuie gebruik die magnuseffek om opstyging teweeg te bring met 'n roterende silinder aan die voorkant van 'n vlerk wat dit moontlik maak om teen 'n laer horisontale spoed te vlieg.




</doc>
<doc id="40376" url="https://af.wikipedia.org/wiki?curid=40376" title="Gewone boskraai">
Gewone boskraai

Die Gewone boskraai, ("Bycanistes bucinator"), is 'n mediumgrootte neushoringvoël, met lengtes van tussen 58 tot 65 cm, gekarakteriseer deur 'n groot grys kas op die snawel, kleiner by die wyfies. Die oë is bruin of rooi, met pienk omringende vel. Hulle is gelyksoortig tot die kuifkopboskraai. Onderskeidende kenmerke sluit 'n heeltemal swart rug, wit maag en wit ondervlerkdekvere (in vlug vertoon die vlerke wit punte), en rooi gesigvel.

Die gewone boskraai is 'n kuddevoël, gewoonlik leef hulle in groepe van 2 tot 5 indiwidue, met somtyds soveel as 50. Hierdie neushoringvoël is 'n plaaslike volop inwoner van die tropiese immergroen woude van Burundi, Mosambiek, Botswana, Kongo, Kenia, die Caprivistrook van Namibië en oostelike Suid-Afrika, waar dit van vrugte en groot insekte leef. Soos ander neushoringvoëls, broei die wyfies op 4 tot 5 eiers, terwyl hulle geseël is in 'n neskompartement.

Wanner hulle in aanhouding gehou en gevoer word is hulle mak en vredeliewende voëls wat 'n verskeidenheid van toertjies kan aangeleer, en hulle geniet die eienaar se kameraadskap. Hulle benodig groot hokke om in rond te beweeg as gevolg van hulle aktiewe natuur. Hulle dieet van vrugte moet versigtig bestuur word om hulle vatbaarheid om hoë hoeveelhede yster te berg te beperk. Die stoor van oormatige hoeveelhede yster is baie soos die siekte hemokromatose by die mens. Die voëls is hoogs intelligent en het 'n lewensverwagting van tot 20 jaar.




</doc>
<doc id="40381" url="https://af.wikipedia.org/wiki?curid=40381" title="Baltische Rundschau">
Baltische Rundschau

Die Baltische Rundschau ist die grootste Duitstalige maandelikse tydskrif in die Baltiese lande en verskyn sedert 1994 in Estland, Litaue en Letland. Die tydskrif is deur Ingvar Heinrich Lotz gestig wat ook die pos van hoofredakteur beklee. Die tydskrif het sy hoofkwartier in Vilnius, Litaue.

Die "Baltische Rundschau" doen verslag oor nuusgebeure in Litaue, Letland en Estland, maar dek daarnaas ook gebeurtenisse en aktuele onderwerpe uit Wes-Europese lande mits hulle die Baltiese lande raak, asook die situasie in die buurlande Pole, Rusland, Wit-Rusland en die Oblast Kaliningrad.

Die "Baltische Rundschau" se hoofteikengroep is Duitssprekende sakelui en sakereisigers in die Baltiese lande asook lesers uit Wes- en Sentraal-Europa, veral Duitsland, Switserland en Oostenryk, wat belang stel in Baltiese onderwerpe. Intekenaars sluit ook regerings en instellings van die Europese Unie, ambassades, kamers van koophandel, banke, assuransies, internasionale maatskappye, toerisme- en kulturele instellings, universiteite en privaat persone in. By die laasgenoemde groep staan die "Baltische Rundschau" veral by plaaslike internasionale sakelui, studente, deskundiges en 'n groot aantal toeriste en ander besoekers as 'n medium van relatief hoë gehalte bekend.



</doc>
<doc id="40386" url="https://af.wikipedia.org/wiki?curid=40386" title="Swahili Wikipedia">
Swahili Wikipedia

Die Swahili Wikipedia ("Wikipedia ya Kiswahili") is die Swahili weergawe van die aanlynensiklopedie Wikipedia. Dit het tans artikels, wat dit die grootste Wikipediaprojek maak. Dit is tans een van slegs twee Wikipedias in die Niger-Kongotale met meer as 1 000 artikels. Die Swahili Wikipedia is tans die derde grootste Afrikawikipedia, naas die Malgassiese Wikipedia en die Afrikaanse Wikipedia.




</doc>
<doc id="40389" url="https://af.wikipedia.org/wiki?curid=40389" title="Welkom-Gimnasium">
Welkom-Gimnasium

Welkom-Gimnasium is die oudste akademiese hoërskool in Welkom en is gestig in 1953. Welkom-Gimnasium bied fasiliteite vir verskeie sportsoorte soos atletiek, gholf, hokkie, krieket, landloop, muurbal, netbal, rugby, swem, tennis en tweekamp. Gerrie Sonnekus (1974 & 1984), Christo Ferreira (1986) en Lukas van Biljon (2001–2002) is Springbokke (rugby) wat Welkom-Gimnasium hul "alma mater" kan noem, terwyl Zarck Visser, tydens die 2012 Statebondspele 'n silwermedalje in verspring verwerf het . Wat kultuur betref bied die skool o.m. die volgende: Voortrekkers, skaak, debat, redenaars en VCSV.

Op akademiese terrein, is dié skool veral 'n uitblinker en om dit te bewys, was die hoofmeisie van 2014, Ruvé van Rooyen, die Vrystaat se toppresteerder, deur in al agt haar vakke ’n onderskeiding behaal. Sy het onder meer 100% vir fisiese wetenskappe, 98% in lewenswetenskappe, 98% in rekeningkunde en 99% vir wiskunde behaal.

Die skool beskik oor 'n uitstekende koshuis, "Huis Hoewe", met 'n ryke tradisie, waar ongeveer 80 leerders gehuisves kan word.

Uittreksels uit die Eerste Jaarblad van 1957

"Die Welkom-Gimnasium het sy ontstaan en lewenskrag te danke aan 'n verbysterende tempo van ontwikkeling in hierdie hartsnaar van die Vrystaatse Goudvelde , wat die eertydse veld soos met 'n towerstaf in 'n wordende stad verander het.ontwikkel het. Die personeel en skoolkommissie het gevoel dat daar in die volgende dekades waarskynlik nog verskeie hoërskole in die Welkom-gebied sal verrys, en daar is allerweë gepeins oor 'n naam wat hierdie hoërskool in die toekoms as die eerste hoërskool in Welkom sal onderskei. Daarom het die ingewing wat die eggenote van haar man en lid van die personeel (Mnr. M.J. van der Vyver) om die skool "Gimnasium" te doop, het onmiddellik algemene byval gevind. Aangesien "Gimnasia" die eerste of oudste hoërskole in die Europese skoolstelsel was, sou die eerste hoërskool in Welkom bekend staan as die "Welkom-Gimnasium".

Die personeel het hulle ook ten doel gestel om die bekende tradisies van die Europese Gimnasia op 'n waardige wyse in die Welkom-Gimnasium te probeer nastrewe, naamlik:

Eerstens: die ou Griekse tradisies van:

Tweedens: die Wes-Europese tradisies van akademiese opleiding aan hierdie onderskeidende hoërskole in Holland, Duitsland en Skandinawië.

Die skool sal egter in alle opsigte in die volle stroom van die lewe staan, en sal ten alle tye die ideale van werk en spel tot 'n harmonieuse eenheid saamsnoer en poog om sy leerlinge die juiste verband tussen die twee te leer."

Welkom High School het in Januarie 1957 afgeskei van Welkom-Gimnasium met 253 leerlinge, terwyl Goudveld-Hoërskool in Januarie 1961 van Welkom-Gimnasium afgestig en onder die tydelike naam Welkom-Suid Hoërskool, met ongeveer 150 leerlinge en 12 onderwysers sy deure geopen het.

Uittreksels uit die Eerste Jaarblad van 1957

"Die eerste skoolwapen wat in 1953 deur die eerste tydelike personeel ingestel is, het wel die estetiese sin bevredig, maar die vreemde embleme en heraldiek het nie juis by 'n Afrikaansmedium-skool gepas nie. Omdat die skoolkleure, egter reeds onder die ou bedeling van die parallel-mediumskool verander is, is daar besluit om, wat die wapen betref, vereers die ""Status Quo"" te handhaaf tot na die afskeiding van die nuwe Engelsmedium-skool.

Met die Afrikaanswording van die skool in Januarie 1957 is daar dadelik 'n kompetisie vir 'n nuwe skoolwapen uitgeskryf. Meer as 100 ontwerpe is ontvang en baie deeglik deur 'n onpartydige komitee, wat hiermee belas was, behandel, voordat die personeel die ontwerp van mev. J.J. Fourie, eggenote van die hoof, aanvaar het. (Terloops moet gemeld word dat betrokke komitee en die personeel nie geweet het wie die ontwerpe geteken het nie, en dat die hoof nie in hierdie komitee gedien het nie).

Die twee embleme in die skild, die fakkel en die Ioniese pilaar met die kenmerkende ramshoring, is albei van Griekse oorsprong en behou die historiese verband met die naam "Gimnasium". Dit verleen 'n baie sterk eenheid en vormgeslotenheid aan die wapen. Dit is egter nie volksvreemde embleme nie, want die pilaar of suil leef nog in ons boukuns, en die fakkel het in 'n sekere sin selfs simbolies van die Afrikanerstrewe geword.

'n Fors en gespierde leuse, met binnerym: "Wees Sterk, daar's Werk" was van krag tot en met 1996, waartydens dit verander het na die Latynse "Persevera et Labora". Die Latyn skakel weer terug na die Europese agtergrond van die Gimnasia. Die skool se ideale het dus nie verander nie.

Die twee embleme beklemtoon baie sterk die tweevoudige eenheidsgedagte van die leuse: "Wees Sterk, daar's Werk".

Krag is die eerste of kwalifiserende deel van die leuse: krag is nodig, want dar is 'n roepingsplig - "daar's werk": liggaamlike krag (d.i. die Griekse ideaal van spele in die Gimnasia), maar veral ook geestelike krag op die krag van 'n sterk karakter, en die krag van die opvoeding! Dit is die uitgangspunt van die leuse; en die uitgangspunt van die wapen is die pilaar wat die ondersteunende krag simboliseer.

Die hoofaksent in die leuse val op tweede gedeelte:- "daar's werk", gesimboliseer deur die helder vlam wat tot die werk of roepingsplig moet aanvuur.

Die derde of newemotief word deur die ferme hand gesimboliseer wat 'n kragtige greep op die fakkel het, naamlik: ons neem dié leuse en dra dit uit in die lewe."

Uittreksels uit die Eerste Jaarblad van 1957

"Net so ferm soos die leuse is, so fors is die skoollied wat, volgens 'n persverklaring van mnr. D.H. Maree, onderhoof van die skool, "die stryd en strewe van die skool en die dinamiese lewe in Welkom", vertolk. Vir 'n skool soos hierdie wat 'n baie harde stryd in sy wordingsjare gehad het en uit die "polsende lewe" van 'n wordende stad in aansyn geroep is, kan en mag daar niks idillies en landeliks in sy skoollied wees nie. Daar moet vuur en krag uit elke versreël straal: die skool word met die harde rots vergelyk waaruit die kosbare fyn goud gehaal word. Dit verleen nie slegs lokale kleur aan die lied van 'n goudveldse hoërskool nie, maar sinspeel veral op die krag van die skool waaruit die kosbare skat van die opvoeding gehaal moet word, d.i. die fyn goud (opvoedingsideaal van verfyning en kultuur) uit die sterk rots.

Dit kan ook verder vertolk word dat die skool se harde geskiedenis hom sterk en lewenskragtig gemaak het ... "Sterk soos die rots..."

Die orige versreëls spreek vir hulself – veral ook die middelste gedeelte (in 'n mineurtoonaard) wat op die ideale van die Afrikaansmedium-skool sinspeel, en die woordspelings in die laaste strofe en die refrein wat om die beurt deur seuns en dogters afsonderlik gesing moet word, om na 'n groot gesamentlike klimaks op te werk.

Die woorde van die lied is die digterlike skepping van iemand wat die veelbewoë geskiedenis van hierdie skool baie intiem en intens deurleef het en wie se hele strewe opgegaan het in die verhewe ideale wat hy vir hierdie Afrikaansmedium-skool koester – die skoolhoof van 1954–1959, Dr. J.J. Fourie. Mnr. Dirkie de Villiers, Sang-inspekteur van die Vrystaat op daardie stadium, het vir die geïnspireerde musiek gesorg.

Oor die heerlike musiek en toonsetting van die lied het Dr. Fourie hom soos volg uitgelaat in 'n brief aan die komponis: "Dis iets groots, iets heerliks, besield en vol besieling, tegnies tot in die fynste besonderhede afgewerk en afgerond, en elke noot het vir my net die regte gevoelswaarde. Die sterk marsritme, afgewissel deur die ernstige en byna gewyde dog nietemin forse middelste gedeelte in die mineurtoonaard ("Trou aan ons taal, aan die God van ons vad're ..."), die kragtige gevoelsopwelling in die note en die ruising van die triomf dwarsdeur die lied, die variasies in die herhaling van die tema – alles is groots en geïnspireerd, en vertolk vir my presies daardie gevoel wat ek vir 'n lang tyd in my omgedra het as 'n ideaal vir ons Gimnasiumskoollied ... totdat die Muse een nag my hart ontsluit, die woorde op my lippe gelê het, en baie sterk in my ore gefluister het: "Gaan na Mnr. de Villiers! Hy sal jou help en jou die taal van die musiek gee wat jou ideaal sal bevredig en soos 'n magtige ruising tot die hart van jou skool sal spreek!"

Die musiek is later, in opdrag van die destydse skoolhoof, mnr. PJ Clase, herskryf deur mnr. Louis Fourie, 'n musiekonderwyser, wat op daardie stadium aan die skool verbonde was, om dit meer singbaar te maak.

Nadat die skool in 1996 'n dubbelmedium-skool geword het, is die tweede en derde verse van die skoollied in Engels vertaal deur mevv. Isa Theron (musiekonderwyseres) en Sarie Redpath (Engels-onderwyseres).

Welkom-Gimnasium was 'n Afrikaansmedium skool vanaf 1957, maar na afloop van die eerste demokratiese verkiesing in Suid-Afrika op 27 April 1994, het die skool die geleentheid aangegryp om 'n wesenlike verskil te maak aan die ongelykhede, wat op daardie stadium in onderwys bestaan het, en in 1996 besluit om weer 'n dubbelmedium-taalmodel (Afrikaans en Engels) in werking te stel.

Daar is egter besluit dat die skool se naam "Welkom-Gimnasium" nie vertaal sou word nie en dat die skool se kleure en skooldrag dieselfde sou bly.

Een van die hoogtepunte op die sosiale- en sportkalender van Welkomiete, is die jaarlikse Derby, waartydens daar in hokkie, rugby en netbal meegeding word teen Goudveld Hoërskool. Dit word deur derduisende mense bygewoon, wat verskeie oud-skoliere insluit, omdat die verskillende jaargroepe se reünies dan ook gewoonlik plaasvind.

Die eerstespanuitslae van 2015 was as volg:

Verskeie leerlinge het Welkom-Gimnasium op nasionale en internasionale vlak verteenwoordig.















</doc>
<doc id="40391" url="https://af.wikipedia.org/wiki?curid=40391" title="Vulgêrlatyn">
Vulgêrlatyn

Vulgêrlatyn (Latyn: "Sermo vulgaris Latinus") of Volkslatyn verwys in die taalwetenskap na die Latynse spreektaal wat in baie opsigte van die geformaliseerde en verhewe literêre taal verskil het. Die laasgenoemde is blykbaar dikwels as 'n kunstaal ervaar.
Nogtans sou dit misleidend wees om Vulgêrlatyn bloot as 'n "plat" of "onbeskaafde" variant van Latyn te definieer. Die term is afgelei van die Latynse adjektief "vulgaris" wat letterlik "gewoon, van die volk" beteken, en "sermo vulgaris" was dus die Latynse volks- of omgangstaal, net soos die huidige Italiaanse "volgare" in sy historiese betekenis na die lewende Italiaanse taal verwys wat met die uitgestorwe klassieke Latyn kontrasteer.

Volkslatyn verwys ook nie na 'n laat taalperiode van Latyn nie, aangesien hierdie taalvariant al in die vroeë komedies van digters soos Plautus en Publius Terentius Afer voorgekom het. Taalwetenskaplikes gaan dus daarvan uit dat die skeiding tussen gesproke en geskrewe Latyn reeds in 'n vroeë periode begin het en later deur die invloede van gelatiniseerde Kelte en Germane nog versterk is. Hierdie proses het uiteindelik in die vroeë Middeleeue tot die ontstaan van die Romaanse taalfamilie gelei.

Dit is dus duidelik dat ook Romeinse geleerdes soos die skrywer en retorikus Cicero tydens informele geselsies Volkslatyn gepraat het, alhoewel hul taalvorm en -gebruik sekerlik van dié van 'n gewone soldaat of gladiator verskil het. Ook streeksgebonde taalkenmerke het waarskynlik 'n groter invloed op gesproke Latyn uitgeoefen en – tydens die agteruitgang van die laat-antieke Romeinse beskawing en toenemende ongeletterdheid selfs in Italië – die ontstaan van nuwe streektale bevorder wat in die Romaanse taalwetenskap as primêre dialekte van Volkslatyn beskryf word.

Vulgêrlatyn moet veral as 'n sambreelterm vir 'n verskeidenheid Latynse spreektaalvorms beskou wat deur groot
verskille gekenmerk was.


</doc>
<doc id="40392" url="https://af.wikipedia.org/wiki?curid=40392" title="Baltiese Duitsers">
Baltiese Duitsers

Baltiese Duitsers was oorspronklik 'n Duitssprekende minderheid in die gebied van die huidige Estland en Letland wat vanaf die 12de eeu geïmmigreer en as heersende klas groot invloed op die kultuur en taal van die inheemse Estiese en Letse bevolking uitgeoefen het.

Baltiese Duitsers het die adelsklas en grotendeels ook die bourgeoisie in die oorspronklike Baltiese provinsies Koerland, Lyfland, Estland en Ösel (tans Saaremaa) gevorm, maar het geen beduidende rol in Litaue gespeel nie.

Bekende Balties-Duitse persoonlikhede sluit die skrywer Werner Bergengruen, Siegfried von Vegesack, Robert Gernhardt en Gertrud von den Brincken, die regsgeleerde Boris Meissner, die chemikus Wilhelm Oswald, die dierkundige en ekoloog Jakob Johann von Uexküll, die komediant Heinz Erhardt, die Russiese admiraal (en bevelhebber van die Baltiese Vloot in die Eerste Wêreldoorlog) Nikolai von Essen, die Russiese generaal-veldmaarskalk Michael Barclay de Tolly, die ontdekkingsreisiger Adam Johann von Krusenstern, die religieus-politieke profeet en skryweres Juliane von Krüdener, die Struve-dinastie van sterrekundiges, die generaal Władysław Anders, maar ook die Nasionaal-Sosialistiese ideoloog Alfred Rosenberg in.

Vanaf die laat 12de eeu het die eerste Duitse setlaars hulle tydens die kolonisasie van Oos-Europa, wat vanuit die Heilige Romeinse Ryk deurgevoer en ook deur verowerings van die Swaardridderorde bevorder is, in die Baltiese lande gevestig. Die kolonisasiebeleid van die Swaardridderorde was uiteindelik nie soos dié van die Duitse Orde in Pruise deur 'n assimilering van die inheemse bevolking gekenmerk nie, en die orde is ná 'n reeks verpletterende militêre nederlae met die Duitse Orde verenig.

Die Duitse immigrante het hulle, in suid-noordelike rigting, in die historiese geweste Koerland, Lyfland en Estland asook op die eiland Ösel (Saaremaa) gevestig en die heersende klas in hierdie gebiede geword. Die destydse Estland het die huidige noordelike deel van die Republiek van Estland behels, Lyfland het gebiede soos die huidige Suid-Estland en Noord-Letland, Koerland die res van die Baltiese gebied behels. Daar was egter geen Duitse immigrasie in Litaue nie.

Die Duitssprekende ridders het as adellikes oor 'n lang tydperk oor die inheemse boere (lyfeienes) geheers. Die Baltiese Hansestede – waaronder Reval, Riga en Dorpat – het oor 'n uitgebreide netwerk van ambagsmanne en koopmans asook welvarende en invloedryke burgers beskik. Die voorouers van die huidige Baltiese Duitsers was oorwegend in die landbou- en handelsektor as landbesitters en koopmans werksaam – in teenstelling met Duitse immigrante in Rusland.

Volgens die geheime ooreenkoms tussen Adolf Hitler en Josef Stalin is die meeste Baltiese Duitsers voor en tydens die Tweede Wêreldoorlog na die Duitse Ryk gerepatrieer.

Baltiese Duitsers praat oorwegend Hoogduits (dikwels met 'n Baltiese aksent), 'n minderheid ook Nederduits.

Tans is daar nog klein Duitssprekende minderhede in die Baltiese lande. Volgens die laaste sensus van 2000 was daar 1 870 Duitssprekendes in Estland en 3 311 in Letland (sensus van 2004). Daar is ook enkele duisend Duitse moedertaalsprekers in Litaue. Hierdie Duitssprekendes is nogtans dikwels geen Baltiese Duitsers nie, maar immigrante uit Russiese gebiede soos Siberië en Kasakstan.


</doc>
<doc id="40398" url="https://af.wikipedia.org/wiki?curid=40398" title="Kuifkopboskraai">
Kuifkopboskraai

Die Kuifkopboskraai ("Bycanistes brevis") is 'n groot neushoringvoël, met 'n lengte van 75 tot 80 cm, gekarakteriseer deur 'n baie groot roomkleurige kas op die snawel, wat kleiner by die wyfie is. Die kop is silwergrys en die res van die vere is swart, behalwe 'n breë wit streep op die laer rug. 

Kuifkopboskraaie kom minder gereeld voor en is gelokaliseerde inwoners van die hoë immergroen woude van Oos-Afrika vanaf Ethiopië tot Suid-Afrika. In Zimbabwe word hulle bedreig deur die vernietiging van habitat. Gewoonlik leef hulle in pare maar hulle maak soms nes in swerms van honderde individue. 

Hierdie neushoringvoël eet vrugte, insekte, klein voëltjies, knaagdiere, klein reptiele en honderdpote. Hulle paar in die lente (September en Oktober) en lê groepe van 1 tot 3 wit eiers, wat tot 40 dae neem om uit te broei. Die jong voëls bly by beide ouers vir ongeveer 80 dae.




</doc>
<doc id="40399" url="https://af.wikipedia.org/wiki?curid=40399" title="Bloukopdrawwertjie">
Bloukopdrawwertjie

Die Bloukopdrawwertjie (Cursorius rufus) is 'n waadvoël in die sprinkaanvoël- en drawwertjiefamilie, "Glareolidae".

Alhoewel geklassifiseer as waadvoëls, is hierdie voëls wat van droë oop landskappe hou, verkieslik semi-woestyn, waar hulle tipies hulle insekprooi jag deur op die grond te hardloop.

Dit is 'n klein voëltjie wat in die westelike dele van Suider-Afrika voorkom. Dit vreet insekte en sade en lewe in oop, kort grasveld en gebrande veld. Dit word tot 20–23 cm lank.




</doc>
<doc id="40403" url="https://af.wikipedia.org/wiki?curid=40403" title="Madonna">
Madonna

Madonna Louise Veronica Ciccone (gebore 16 Augustus 1958), beter bekend onder haar verhoognaam Madonna, is 'n Amerikaanse sangeres, liedjieskrywer en musikant. In die najaar van 2017 het Madonna haar voorneme bekend gemaak om haar oorsee te vestig. In 2018 het sy 'n 18de eeuse luukse huis in die Moorse Herlewingstyl net buite die Portugese hoofstad Lissabon vir $8,9 miljoen gekoop waar sy met haar ses kinders bly. Haar vroeëre huis in Beverly Hills, Kalifornië is in dieselfde jaar vir $35 miljoen te koop aangebied.




</doc>
<doc id="40404" url="https://af.wikipedia.org/wiki?curid=40404" title="Antoine Changuion">
Antoine Changuion

Antoine Nicolas Ernest Changuion, ook wel "A.N.E. Changuion", (Den Haag, 15 Desember 1803 – Lörrach, 14 Oktober 1881) was 'n opvoedkundige, taal- en letterkundige, politikus, redenaar, joernalis, taalstryder en belangrikste voorloper van die Nederlandse Beweging in Suid-Afrika.

Die stamvader, Pierre Changuion, Hugenoot en boer, het tydens die bloedbad van Vassey (1562) op lg. dorpie gewoon, selfs nadat sy huis verniel is. Sommige van sy nasate het ook daar bly woon; die meeste was predikante. Die Changuions is 'n ou familie wat na 1685 na Nederland verhuis het.

Antoine Nicolaas Ernest Changuion is op 15 Desember 1803 in 's-Gravenhage in Nederland gebore. Hy is afkomstig uit ’n Protestantse familie uit die Franse distrikte Champagne en Barrois wat tydens die geloofsvervolginge, wat die herroeping van die Edik van Nantes voorafgaan, vanaf 1685 hul te Amsterdam, Utrecht en Leiden vestig. Sy vader was Francois Daniel Changuion, ’n politikus en diplomaat wat onder andere die eerste Nederlandse gesant in die Verenigde State van Amerika was, en sy moeder was Henrietta Wilhelmina Har-tingh, die dogter van ’n gesiene Leidenaar. Hy het twee broers, Francois Daniel en Laurent Jonathan, en ’n suster, Louise Anna. Weens geldelike moeilikhede moet sy vader vanaf 1820 verhuis na Offenbach aan die Main in Duitsland onderwyl daar ’n geregtelike proses teen hom aan die gang is. Hier sal hy uiteindelik vir dertig jare vertoef. Die jong Antoine leer hier die Duitse taal en letterkunde ken en hy leer ook Frans en Engels. Hy en sy enigste suster vestig hulle later in Frankfort. Terwyl hy Grieks en Latyn bestudeer, verdien hy as tuisonderwyser in Engels en Frans genoeg geld om in hul onderhoud te voorsien. Hy berei hom sover vir die universiteit voor dat hy op 6 Junie 1828 te Leiden as student in die lettere en godgeleerdheid ingeskryf word.

In ’n brief van 21 Mei 1830 skryf die direkteure van die Zuid-Afrikaansche Athenaeum, wat in 1829 in Kaapstad opgerig is, aan die letterkundige fakulteit van Leiden om ’n professor in die klassieke en moderne tale, veral Nederlandse lettere, aan te beveel. Die Athenaeum word later die South African College en is vandag die Universiteit van Kaapstad en SACS. Nadat verskillende ander persone vergeefs gevra is, besluit Changuion om sy teologiese studie te lat vaar en die aanbod aan te neem. Deur tussenkoms van die Leidse fakulteit kry hy sy ontslag uit die verpligte militêre diens. Hy lê sy kandidaatseksamen in die klassieke lettere af en ontvang dan honoris causa sy doktorstitel (Philosophiae Theoreticae Magister et Litirarum Humaniorum Doctor) waarop hy teen die einde van 1831 na Kaapstad vertrek. Hier aanvaar hy sy betrekking as hoogleraar met ’n redevoering O"ver den heilzamen invloed eener doelmatige studie der oude talen". In Kaapstad trou hy op 25 September 1832 met Magdalena Elizabeth Faure en uit hierdie huwelik word ses seuns en drie dogters gebore. Een van die dogters, Susanna Magdalena, is later met J.W.G. van Oordt getroud en is die moeder van die bekende skrywer D’Arbez.

Van 1833 af is hy verbonde aan die redaksie van "Het Nederduitsch Zuid-Afrikaansch Tydschrift" en hy speel ook ’n hoofrol by die stigting van ’n Maatschappij tot verbreding van Beschaving en Letterkunde in 1834. Hy is veral bekommerd oor die toenemende verengelsing aan die Kaap. Op verskeie geleenthede hou hy openbare lesings, soos die "Vorlesung über Spracstudium überhaupt und zunachst über das Studium der Deutschen Sprache" in 1837. In 1840 hou hy sy "Voorlezing tot aanprijzing van de beoefening der Nederduitsche Taal en Letterkunde in Zuid-Afrika" voor die Maatschappij tot verbreding van Beschaving en Letterkunde, waardeur hy poog om die Nederlandse taal te promoveer. Sy hele belangstelling is teen 1840 toegespits op die taal en letterkundige toestand in die land en uit daardie jaar is ook sy voordrag "Uit ware belangstelling in de Nederduitsche Taal en Letterkunde"” en sy “"Voorlezing over Niets", laasgenoemde ’n uiteensetting van die werk van verskeie Nederlandse taalgeleerdes.

Die Athenaeum gaan gebuk onder gebrek aan fondse en onderlinge geskille in die raad en veral die seggenskap van die regering wat op algehele verengelsing van die inrigting afstuur. Hy bedank dus in 1842 en rig sy eie Instituut op, wat in Strandstraat geleë is en ook ’n kosskool het wat daaraan verbind is. Kort hierna gee hy die voorlesing "European Education adapted to the Wants of the Youths of this Colony". Hy word gou ’n sterk konkurrent vir die Athenaeum en die latere presidente Brand en Burgers, die predikante Naudé en Kotzé, die argivaris van die Kaapkolonie Leibbrandt, die staatsman H.J. Hofmeyr en dié se oom, die teoloog N.J. Hofmeyr, is van sy studente. Hier bied Changuion sterk weerstand teen die verengelsing onder sy beleid van Europeesche Opvoeding gewijzigd naar de behoefte van deze Kolonie, soos sy advertensie lui by die oprigting daarvan. Die Athenaeum egter wil uitsluitend Engels wees en skaf onmiddellik die dubbel-medium Engels en Hollands af na sy vertrek. Changuion besef die noodsaaklikheid om tweetalig te wees, en maak ook voorsiening vir Frans en Duits, maar dit is met die Hollandse taal waarmee hy hom die ywerigste bemoei. Hy skryf dan ook verskeie taalkundige werke as hulpmiddels vir sy onderrig, insluitende "Geslachtwijzer der Nederduitsche Taal" van 1842, "First Book of Exercises for the use of the Dutch classes in the Government Schools and in the mission and other schools receiving aid from the Colonial Treasury" in 1843 en in 1844 verskyn die werk waarmee hy bekendheid verwerf in Europa, naamlik "De Nederduitsche Taal in Zuid-Afrika hersteld, zijnde een handleiding tot de kennis dier taal, naar de plaatselijke behoefte van het land gewijzigd". Agterin die grammatika plaas hy ’n "Proeve van Kaapsch Taaleigen" maar ook dwarsdeur die boek vestig hy die aandag op ’n groot aantal eienaardighede van die Kaapse spraak. Dit was naamlik Changuion se oortuiging dat Nederlands se ondergang aan die Kaap slegs uitgestel kon word, maar nie verhoed kon word nie. Die "Proeve" was dus ’n poging om algemeen gebruikte taaleienaardighede binne Nederlands te aanvaar en die taal sodoende te sterk deur dit nader te bring aan die spreektaal. Hierdie poging word egter grootliks misverstaan en J. Suasso de Lima beskuldig hom daarvan dat hy Nederlands wil verengels, terwyl hy ook sterk teenstand van ander oorde kry. Hierna wy Changuion hom aan die skryf van sy eerste reeks "Elements of Translation in easy lessons" wat in 1846 verskyn en sy "Wijsgeerig en Godsdienstig Leesboek". In 1848 verskyn sy "Ontwerp van een Groot Nederlandsch Woordenboek".

Changuion was as taalkundige en as kerkman sy tyd vooruit en was te modern en te liberaal in sy sienswyse vir die smaak van die ortodokse metodistiese predikante aan die Kaap. Hy help in 1842 vir C.W. Stegmann met die vertaling van "’s Christens Reize naar de eeuwigheid" en vertaal in 1845 ’n "Handleiding voor Christenen" deur Andrew Reed. Toe hy meen dat die kerk die vrye ondersoek van die Bybel aan bande wil lê, wat niks anders was as hul vrees vir die opkomende Hollandse liberalisme nie, skryf hy in "De Kerkbode" van 1849 tot 1851 ’n reeks artikels onder die titel "Een is uw meester, namelijk Christus". Hierdie toetrede tot die teologie plaas hom in botsing met diegene aan die Kaap wat die liberalisme in die godsdiens probeer teenwerk en wat in 1847 voorstel om ’n Teologiese Kweekskool op Stellenbosch op te rig. Changuion verset hom teen die oprigting in agt briewe aan "De Zuid-Afrikaan", later in 1853 afsonderlik uitgegee onder die titel "Bezwaren tegen het oprigten eener Theologische Kweekschool in deze volkplanting". Ook by die Sinode van 1857, wat hy as ouderling afgevaardigde van die Kaapse gemeente bywoon, kry hy nie veel ondersteuning vir sy standpunte nie. Twee van sy oud-leerlinge (N.J. Hofmeyr, toe predikant te Calvinia, en J.H. Neethling, predikant te Prins Albert) publiseer "Bezwaar tegen bezwaren of dr. A.N.E. Changuion weerlegd". Die kweekskool word in 1859 geopen en daarmee is sy invloed binne die Nederduits Gereformeerde Kerk in Suid-Afrika tot ’n einde. Niemand kon hom egter oortuig dat sy rigting verkeerd is nie en in 1860 publiseer hy nog ’n reeks van sewe briewe in "De Zuid-Afrikaan, Over de aard en de strekking der bewegingen in de Nederduitsche Gereformeerde Kerk in Zuid-Afrika", waarin hy die liberalisme verdedig. In sy begrip behoort die wetenskaplike ondersoek van die Bybel nie aan bande gelê te word deur ’n ortodoksie nie en kan die resultate van so ’n ondersoek geen nadelige gevolge hê nie.

Op die gebied van die politiek, nog ’n glibberige pad, hou Changuion hom vanaf 1849 ook druk besig. Hy is instrumenteel daarin dat die planne om van die Kaap ’n strafkolonie vir misdadigers te maak, in 1849 misluk. Die Britse regering stuur naamlik in 1849 die skip Neptune met ’n aantal veroordeeldes aan boord na Kaapstad, met die voorneme om die veroordeeldes in ’n strafkolonie te vestig. Die inwoners weier egter om enige samewerking aan die regering te gee terwyl die skip in die hawe vasgemeer is en in Februarie 1850 gee die regering die stryd gewonne en verlaat die Neptune Tafelbaai. In 1853 skryf hy ’n tweetalige pamflet van aktuele belang destyds, wat in druk uitkom enige maande na die Ordonnansie vir die nuwe Konstitusie in die Staatskoerant gepubliseer is. Dit is getiteld "A cathechism of the constitution ordinance, followed by hints on the most essential requisites of our future members of Parliament. Kort begrip van de Constitutie Ordonnanti"e, waarin hy in die populêre vorm van vraag en antwoord die nodige inligting en voorligting aan stemgeregtigdes gee. Sy hoofartikels in "De Zuid-Afrikaan" dateer van ongeveer 1854 en sy medewerking hou hy vir sowat elf jaar vol. Hierin bekamp hy onder andere die Britse naturelle-politiek en die wetsontwerp om die Romeins-Hollandse reg met die Engelse erfreg te vervang.

Hy sit bo en behalwe bogenoemde bedrywighede nog steeds sy wetenskaplike werk ook voort. Uit die Frans vertaal hy ’n "Geschiedenis der Fransche Protestantsche Vlugtelingen" in 1854 en uit die Hollands "The Pastor of Vliethuizen" in 1861. Naas hierdie vertaalwerk skryf hy oorspronklike taalkundige werke soos die "Beginselen der Cijferkunst" in 1857 en die bekende "Elements of Dutch Grammar" in 1860, wat lang jare op skole in gebruik was. Dit gaan egter al hoe slegter met sy Instituut. Die ouers betaal sleg, maar die groot rede is dat hy nie meer die volle vertroue van die gemeenskap geniet nie vanweë sy godsdienstige liberalisme en uitgesproke Hollandse geestesinhoud. Die Instituut sluit in 1860 en hierna wy hy hom nog ’n tyd lank aan die voorbereiding van kandidate in sekere openbare eksamens van die Raad van Eksaminators en hy hou nog in 1862 ’n "Voorlezing ter aanprijzing van een bazaar ten behoeve der dagscholen in verband met de Nederduitsch Gereformeerde Kerk in de Kaapstad". Hy gee ook steeds privaat lesse. In September 1861 is hy betrokke by die inwyding van die Graaff-Reinet Athenaeum wat onderrig in Hollands sou bevorder.

In 1864 besluit hy om met sy familie vir goed na Europa terug te keer. Voor sy vertrek in 1865 onderneem hy ’n reis deur die Kaapkolonie waar hy orals toesprake hou om afskeid te neem en die redes vir sy vertrek uiteen te sit, wat hy nogmaals herhaal in sy "Introductory Discourse" in 1868 in Lausanne in Switserland. Hy vestig hom eers in Duitsland, waar hy weer onderwys gee in Bonn en later Frankfurt-am-Main en Aarau. Met die uitbreek van die oorlog tussen Pruise en Oostenryk gaan hy in 1866 na Switserland en bly eers in Lausanne en later in Lörrach.

Hy is op 14 Oktober 1881 in Lörrach in Switserland oorlede en sy vrou is op 15 Maart 1890 oorlede.

'n Heftige reaksie op die "Proeve van Kaapsch Taaleigen" het gekom van J.S. de Lima. De Lima was ook ’n bekende taalstryder vir Nederlands aan die Kaap. In ’n brosjure met die titel "De Taal der Kapernaren, verdedigd tegen de schandelijke aanranding derzelve van Professor Changuion (1844)" het De Lima beswaar gemaak teen Changuion se voorbeelde van die taalgebruik aan die Kaap. De Lima was hoogs verontwaardig en skryf: "Wie spreekt zoo professor"? Volgens De Lima was die voorbeelde wat Changuion gebruik het, kenmerkend van die 'gepeupel' aan die Kaap en was dit beslis nie die taalgebruik van die opgevoede klasse aan die Kaap nie.

Later sou Afrikaanse taalkundiges juis hierdie "Proeve van Kaapsch Taaleigen" van Changuion gebruik om aan te dui dat "Afrikaans" aan die ontwikkel was.

Hy raak aanvanklik veral bekend vir sy groot aantal werke van taalkundige aard. Met "Geslachtwijzer der Nederduitsche Taal" van 1842 poog hy om die geslag in die Nederlandse taal op meer interessante wyse aan te bied. Hy skryf sy "First Book of Exercises for the use of the Dutch classes in the Government Schools and in the mission and other schools receiving aid from the Colonial Treasury" in 1843 en in 1844 verskyn die werk waarmee hy bekendheid verwerf in Europa, naamlik "De Nederduitsche Taal in Zuid-Afrika hersteld, zijnde een handleiding tot de kennis dier taal, naar de plaatselijke behoefte van het land gewijzigd". Agterin die grammatika plaas hy ’n "Proeve van Kaapsch Taaleigen" maar ook dwarsdeur die boek vestig hy die aandag op ’n groot aantal eienaardighede van die Kaapse spraak. Hierdie aanhangsel is ’n besonder waardevolle aanduiding van die stand van Afrikaans aan die Kaap in hierdie tyd. Hierna wy hy hom aan die skryf van sy eerste reeks "Elements of Translation in easy lessons" wat in 1846 verskyn en sy "Wijsgeerig en Godsdienstig Leesboek". Hy stuur sy "Ontwerp van een Groot Nederlandsch Woordenboek" in 1848 aan die Maatschappij der Nederlandsche Letterkunde in Leiden, waarin hy poog om struktuur te gee aan die gebruik van Nederlands in Suid-Afrika, waar bestaande Nederlandse woordeboeke nie kan help met die groot aantal vreemde woorde wat algemeen in die spraaktaal gebruik word nie. Sommige van sy wenke soos die alfabetiese rangskikking in plaas van die etimologiese en die opname van uitvoerige proeven van gewestelijk taaleigen is later deur professor M. de Vries in die "Woordenboek der Nederlandsche Taal" opgeneem. In 1857 verskyn "Beginselen der Cijferkunst" en die bekende "Elements of Dutch Grammar", wat lang jare op skole in gebruik was, volg in 1860. Op teologiese gebied publiseer hy "Bezwaren tegen het oprigten eener Theologische Kweekschool in deze volkplanting", wat ’n saambundel is van sy briewe in hierdie verband wat aanvanklik in "De Zuid-Afrikaan" verskyn het.

Ook op die gebied van die digkuns lewer hy werk. Hy vertaal gedigte van die Franse digter Lamartine en in 1840 verskyn in "Het Nederduitsch Zuid-Afrikaansch Tydschrift" "Vertalingen uit de Reis van Lamartine naar het Oosten". Sy "Rouwklagt van Lamartine over den dood van zijn dochtertje" word in 1849 in die bekende Hollandse tydskrif "Het Algemeen Letterlievend Maandschrift" gepubliseer en later ook in sy eie digbundel opgeneem. Kort voor sy vertrek uit Suid-Afrika verskyn die bundel gedigte "Nagalmen", waarin hy gedigte uit verskillende tye van sy lewe opneem, sodat dit ’n digterlike beeld van sy lewe vorm. Daar is gedigte uit sy jeug ("Nieuwjaarswensch" is byvoorbeeld as sestienjarige geskryf) en uit sy studentetyd (bv. "De noodlottige Zaturdag"). Gewild was sy humoristies verhalende verse soos "Gedenkwaardige Maaltijd", "Teeder Liefdeklacht van een Apotheker" en "De Luidruchtige jasparty". Vir ons van meer belang is die gedigte wat uit sy Kaapse tydperk kom. Uit sy persoonlike liefdeslewe met sy vrou is "Aan eene vriendin ten geleide van een geschenk", "In de vriendenrol van een jonge dame" en "Verloving". In 1846 dig hy ’n drietal skoolliedere op versoek van die skool Tot Nut van’t Algemeen, naamlik "Bij een examen", "Na de prijsuitdeling" en "Na eene vacantie". Benewens verskeie geleentheidsgedigte skryf hy ook "De Kaffer Oorlog" wat uit 1846 dateer en sy sentimente ten gunste van die grensboere in een van die vele grensoorloë uitspreek. Van sy gedigte word opgeneem in Gerrit Komrij se bloemlesing "Die Afrikaanse poësie in ’n duisend en enkele gedigt"e.

Hy skryf ook die toneelstuk “"De luidrichtige jaspartij"”, wat onder andere op 8 April 1873 deur die Rederykerskamer Aurora in Kaapstad opgevoer word. Dit is hoofsaaklik ’n tweespraak, waarin twee kaartspelers erg met mekaar aan die baklei gaan, met ’n derde wat dan ongesiens met die geld wegkom.




</doc>
<doc id="40405" url="https://af.wikipedia.org/wiki?curid=40405" title="J.S. de Lima">
J.S. de Lima

Joseph Suasso de Lima (1791–1858) is in Amsterdam gebore, uit 'n Portugees-Joodse familie. Hy bekeer hom egter op jonge leeftyd tot die Christendom en word lid van die Nederlandse Hervormde Kerk. Hy behaal 'n doktorsgraad in die regte aan die Amsterdamse universiteit. Hy het 'n paar jaar ook in Amsterdam gewerk. Hy trou later met Gertruda Bakker (1780–1836) en in 1816 vertrek die egpaar na Nederlands Indië, waar hy twee jaar werk as staatsamptenaar. In 1818 verhuis hy na die Kaap de Goede Hoop, waar hy tot aan sy dood sou bly woon.

In Kaapstad word Joseph Suasso de Lima 'n belangrike figuur van die Nederlandssprekende Afrikanergemeenskap. De Lima het in die hoogste sosiale kringe aan die Kaap beweeg en hy was 'n vurige taalstryder vir die Nederlandse taal. In die tyd toe Engels hoog in die mode was aan die Kaap, het hy 'slegs' in Nederlands geskryf.

De Lima het sy hele lewe lank belangstelling gehad in die letterkunde en meer spesifiek die Nederlandse letterkunde. Aan die Kaap het hy gewerk as vertaler uit moderne en klassieke tale en was hy ook ’n tolk. Daarbenewens was hy ook ’n onderwyser, boekhandelaar, boekversamelaar, uitgewer, samesteller van almanakke en veral was hy ’n joernalis.

Toe die Kaap in 1806 onder Britse Bestuur gekom het, het Engels vinnig opgang gemaak aan die Kaap te koste van Nederlands. Teen hierdie verengelsing het de Lima heftig gestry.

In 1821 publiseer De Lima sy eerste digbundel met die titel “Gedichten”. Die meeste van die gedigte van de Lima verskyn in koerante, of as pamflette.

Vanaf 1823 tot 1827 het de Lima as onderwyser gewerk aan die "Evangelisch-Lutherse" skool in die Kaap. Dit het hom geïnspireer om sy "Allereerste beginselen der geschiedenis van de Kaap de Goede Kaap" in 1825 te skryf. Ook het hy kindertoneel aan die Kaap bevorder. In 1825 stig hy die toneelgroep "Tot oefening en Smaak". De Lima was bevriend met C.E. Boniface, maar dieselfde Boniface as ook sy grootste mededinger. Boniface het hom ook besig gehou met toneel aan die Kaap. Met die toneelgroep het de Lima ook felle kritiek ontlok. Dit het gekom van die kerk en "Het Nederduitsch Zuid-Afrikaansch Tydschrift", wat ’n calvinistiese blad was. Die blad het gevind dat toneelspel "niet bevorderlijk was voor de jeugd en de wijsheid van de jeugd". In 1826 het sy toneelgroep opgehou om te bestaan, maar de Lima sou hom nog verder met toneelwerk besig gehou het.

In 1825 stig hy die eerste a-politieke en nie-godsdienstige weekblad met die naam "De Verzamelaar". Met "De Verzamelaar" het De Lima die leeslus en skryflus van die Kapenaars probeer opwek. Sy passie vir literatuur het duidelik gelyk uit sy artikels. Die blad het egter weens finansiële probleme in 1830 ondergegaan. In 1835 het die blad weer verskyn as maanblad. In 1848 het hy dit aan die regering verkoop.

In 1826 begin hy met sy "Nederduitsche Leesboekerij" wat ’n nuwe verskynsel was aan die Kaap. Al gou word die "Leesboekerij" die grootste en bekendste boek-, papier- en prentwinkel aan die Kaap.

In 1830 rig hy saam met C.E. Boniface die eerste Nederlandstalige politieke koerant aan die Kaap op met die naam "De Zuid-Afrikaan" met Boniface as eerste redakteur. Vanaf 1853 tot 1858 het De Lima vir "Het Volksblad" gewerk.

In 1832 het hy begin om almanakke saam te stel. Dit het hy gedoen tot aan sy dood in 1858.

In 1840 het de Lima ’n tweede digbundel gepubliseer onder die titel “Nieuwe Gedichten”. Hierdie bundel was verdeel in 5 dele met gedigte wat gehandel het oor "Bijbelstoffen, Godsdienstige mengelgedichten, Vaderlandse zangen, Lijk-gedichten, en Mengelgedichten". Die gedig “De Hollandsche Taal” kom uit hierdie bundel. Die gedig kom tot stand in die tyd toe Engels as onderwystaal afgeskaf is en ook in die geregshowe ("in de zaal der wet") nie meer gebruik kon word nie. "De Hollandsche Taal" wys op die gehegtheid van die Nederlandsprekende Afrikaners aan hulle identiteit en hulle angs vir verengelsing.

Dat daar goed versorgde Nederlands aan die Kaap gepraat was, blyk ook duidelik uit die aanval van de Lima gedurende 1844 op A.N.E. Changuion in ’n brosjure wat deur de Lima opgestel is met die titel "De Taal der Kapenaren verdedigd tegen de schandelyke aanranding derzelve van Prof. Changuion". De Lima het dit gehad teen die boek van Changuion "De Nederduitsche Taal in Zuid-Afrika hersteld". Agter in die boek van Changuion was ’n hoofstuk met die titel "Proeve van een Kaapsch Taaleigen". Hierin is voorbeelde gegee van “Kaapsche Taaleigen” of Kaaps-Hollands. De Lima was nie bly oor hierdie hoofstuk nie en was van mening dat dit voorbeelde was van die taalgebruik van die "gepeupel" en nie taal van die opgevoede klasse nie, want de Lima skryf aan Changuion: "Wie spreekt zoo, professor?"

Uit sy gedigte blyk duidelik dat de Lima hom al gou tuis gevoel het in sy nuwe vaderland. Hy het ’n besondere liefde gehad vir die Nederlandse taal en die beskerming daarvan teen Engels. Hy was baie bekommerd oor die toenemende verengelsing. Hy het homself as 'n "getrouw Afrikaner" beskou en ’n taalpatriot. Die onafhanklikheid van België in 1830 was vir de Lima ’n treurige gebeurtenis. Vir de Lima was die behoud van die Nederlandse taalband tussen die Nederlanders, Vlaminge en Afrikaners van groot belang.



</doc>
<doc id="40408" url="https://af.wikipedia.org/wiki?curid=40408" title="Wollongong">
Wollongong

Wollongong is 'n kusstad in die Illawarra-streek van Nieu-Suid-Wallis in Australië. Die stad is geleë op die nou kusstrook tussen die Illawarra-eskarp en die Stille Oseaan, 82 kilometers suid van Sydney.

Die stad met sy bevolking van 292 190 is die derde grootste stad in Nieu-Suid-Wallis en die negende grootste stad in Australië. Die metropoolse gebied strek vanaf Helensburgh in die noorde tot by Gerroa in die suide en word bestuur deur die City of Wollongong, City of Shellharbour en die Kiama munisipale owerhede bestuur.

Die stad, Wollongong, word in die plaaslike volksmond soms eenvoudig na verwys as "the Gong" en is 'n stad met 'n lang geskiedenis van mynbou en nywerhede. Daar is 'n steenkoolmyn, 'n groot staalwerke en 'n nywerheidshawe. Die stad lok ook jaarliks vele toeriste en is 'n streekskern van die suidkus se visnywerheid. Die Universiteit van Wollongong het ongeveer 22 000 studente en word internasionaal erken.

Wollongong is bekend vir sy vele strande wat geskik is vir branderplankry, groot aantal natuurtonele en die Wollongong botaniese tuine. Daar is twee katedrale, kerke van vele denominasies asook die Nan Tien Tempel, een van die grootste Boeddhiste tempels in die suidelike halfrond.

Wollongong het 'n kenmerkende geografie. Dit is geleë op die nou kusvlakte wat aan die een kant begrens word deur die Stille Oseaan (of Tasman See) aan die ooste en aan die westekant deur sandsteen kranse wat as die Illawarra-eskarp bekend staan. Die kusvlakte is op sy wydste in die suide en op sy nouste in die noorde met die stad se sentrale sakegebied in die middel daarvan geleë.

Die eskarpment wissel in hoogte tussen sowat 150 tot 750 meter bo seespieël met bekende pieke soos Mount Keira (464m), Mount Kembla (534m), Broker's Nose (440m) en Mount Murray (768m) in die suide. Die eskarp bevat steenkoolsome en daar kan vele skagte langs die eskarp in Wollongong gevind word. Van die woonbuurte strek tot aan die hellings van die eskarp in sommige dele maar oor die algemeen het die natuurlik bosse bewaar gebly. Die eskarpment is as 'n bewaringsgebied verklaar en dra by tot die dorp se aantreklikheid.

In die noorde word die kusvlakte so nou dat die kuspad, Lawrence Hargrave Drive, reg teen die kranse geloop het en is uiteindelik gesluit na ernstige rotstortings. Die pad is in 2005 vervang deur die indrukwekkende Sea Cliff Bridge. Die brug kan beide voertuig- en voetgangerverkeer akkommodeer. Die spoorlyn loop deur verskeie tonnels om by Sydney uit te kom. Die Southern Freeway en die Old Princess Highway bied alternatiewe roetes om die stad vanaf die binneland deur Bulli Pass of Mount Ousley net ten noorde van die stadskern te bereik.

In die suide is die kusvlakte op sy breedste rondom die woonbuurt, Albion Park, waar daar ook 'n groot soutwater meer, Lake Illawarra, is wat van die Stille Oseaan geskei word deur 'n lang sandbank.
Die kusstrook bestaan uit baie vrugbare spoelgrond (alluvium), wat Wollongong baie gewild gemaak het onder die landbouers van die negentiende eeu. Die vlakte bevat ook baie heuwels wat die uitlopers van die eskarpment se laer hange insluit. Die kusstrook word deurkruis met vele kort snelvloeiende stroompies wat geneig is om te oorstroom onder andere Para Creek, Allans Creek, Mullet Creek en die Macquarie-spruit.

Aan die kus is daar vele strande wat gekenmerk word deur fyn goudkleurige sand wat onderbreek word deur rotsagtige punte wat in die see uitsteek. In plekke is daar uitgrawings gemaak of rotspunte uitgebrei om kunsmatige hawes te skep. Net suid van Wollongong se stadskern naby Port Kembla is daar 'n groep van vyf eilande wat bekend staan as die Five Islands. Die eilande is 'n natuurreservaat.

Die middestad is 'n belangrike sakekern met vele winkels, kantore en vermaaklikheidsentra. Die middestad is gesentreerd rondom die Crown Street Mall en word rofweg begrens deur Market Street, Corrimal Street, Burelli Street en die spoorlyn. Rondom die sentrale sakekern lê 'n verskeidenheid parke, reservate, ligte nywerheidsgebiede, huise en woonstelle.

Aan die oostekant van die stad lê Flagstaff Point, 'n rotsagtige landpunt met lae verweerde kranse met 'n grasheuwel daarop. Die noordelike kant van die punt is voorheen deur strafarbeiders uitgegrawe om die Belmore Basin te vorm en is later uitgebrei met 'n noordelike breekwater om Wollongong hawe te vorm. Op hierdie gebied was 'n historiese fort gewees en daar is vandag verskeie gerestoreerde kanonne en twee vuurtorings, iets wat nie kenmerkend is aan die ooskus van Australië nie.


</doc>
<doc id="40409" url="https://af.wikipedia.org/wiki?curid=40409" title="Adam Mickiewicz">
Adam Mickiewicz

Adam Bernard Mickiewicz [mi:ts'kjɛvi:tʃ], * 24 Desember 1798 in Zaosie, Russiese Ryk (tans Wit-Rusland); † 26 November 1855 in Konstantinopel, word as die nasionale digter van Pole beskou. Hy was die grondlegger en beduidendste verteenwoordiger van die Poolse Romantiese beweging.

As digter, kolomskrywer, politieke aktivis en visioenêr het Mickiewicz een van die invloedrykste persoonlikhede van die Poolse en Europese vryheidstryd in die 19de eeu geword. Hy het vanaf 1824, die jaar toe hy na Rusland verban is, die grootste deel van sy lewe as balling in die buiteland deurgebring, waarvan 22 jaar in Frankryk.

Adam Mickiewicz is op die landgoed van sy oom in die dorp Zaosie as die tweede van vyf seuns van Mikołaj en Barbara Mickiewicz (née Majewska) gebore. Zaosie is naby Nowogródek, sowat 100 kilometer suid van Vilnius, in 'n Litaus-Wit-Russiese streek van die destydse Russiese Tsareryk geleë. Sy vader Mikołaj Mickiewicz, 'n advokaat, het tot die "szlachta", die adellike klas van die Pools-Litause Gemenebes, behoort en die erflike Poraj-wapen gevoer. As gevolg van die Poolse Delinge het Pole-Litaue op daardie tydstip reeds nie meer as selfstandige staat bestaan nie.

Min is bekend oor Adam se jeug. Mikołaj Mickiewicz het sy seuns in die gees van die Verligting en sy progressiewe gedagtes as patriotte opgevoed. Adam Mickiewicz is daarnaas reeds as kind deur die sprokies en legendes asook die leef- en denkwêreld van die eenvoudige landelike bevolking beïnvloed wat in sy latere literêre werk weerspieël sou word – net soos die omgewing van sy geboortedorp met sy woude, weivelde en akkers, die geheimsinnige kasteel bo-oor die dorp, en die Świteź-meer wat later die toneel van twee ballades sou word. In 1801 het die gesin na die stad Nowogródek verhuis.

Adam het vanaf 1807 by die Dominikaanse kloosterskool in Nowogródek skoolgegaan. Die onderrigmedium was Pools en sy skoolvakke het onder meer Latyn, Frans, Russies, Godsdiens, Wiskunde en Aardrykskunde ingesluit. Adam het later self les gegee om geld te verdien. Op 13-jarige ouderdom het hy sy eerste gedig geskryf – met 'n brand in sy geboortedorp, waarin sy pa ernstig beseer is, as onderwerp. Mikołaj Mickiewicz is net ses maande daarna oorlede. Sy ontydige afsterwe het die gesin in armoede gestort.

Mickiewicz het op 12 September 1815 in Vilnius aangekom om aan die keiserlike universiteit te studeer. Hy kon in die huis van sy naamgenoot pastoor Józef Mickiewicz intrek wat arm studente ondersteun het. Die vier jaar wat hy in Vilnius deurgebring het, het sy persoonlikheid en werk tot 'n groot mate beïnvloed. Ná die eerste studiejaar met kursusse in natuurkunde, skeikunde, algebra, Latyn en Grieks het Adam die graad van 'n kandidaat in wysbegeerte behaal. In die volgende jaar het hy lesings in literatuur en kuns gevolg. Naas die klassieke antieke tale, poësie en retoriek het hy groot belang in algemene en ook die geskiedenis van Pole en Litaue gestel en dit later tot 'n belangrike onderwerp in sy gedigte gemaak.

In 1817 het hy saam met Thom Zam en ander vriende 'n geheime organisasie gestig, die Genootskap van Filomate, wat hom vir die onafhanklikheid van die Russiese Ryk beywer het. Ná die verwerwing van sy akademiese graad het hy tussen 1819 en 1823 as onderwyser by 'n skool in Kaunas gewerk. Aanvanklik het hy belanggestel in Voltaire, een van die beduidendste filosowe van die Franse Verligting, tog het die werke van Friedrich Schiller en Lord Byron, twee belangrike Romantiese skrywers, hom met nog meer bewondering gevul.

In die herfs van 1823 is Mickiewicz in verband met sy politieke aktiwiteite (sy lidmaatskap in die Genootskap van Filomate) in hegtenis geneem en tydelik saam met 'n groep vriende ses maande lank in 'n Basilianer-klooster vlakby die Aušra-poort geïnterneer. Die toestande waaronder die jong mans in Vilnius aangehou is, was draaglik in vergelyking met plattelandse tronke – en die wagters omkoopbaar. Sodoende was die Filomate in staat om snags in Mickiewicz se ruim tronksel te vergader en oor godsdiens, politiek en die toekoms van die land te debatteer. In die volgende jaar is Mickiewicz na Sentraal-Rusland verban. In Vilnius had hy al twee klein digbundels gepubliseer wat deur die Slawiese publiek positief ontvang is.

By sy aankoms in Sint Petersburg is hy deur die leidende literêre kringe verwelkom en het hier sowel vir sy goeie maniere en sy buitengewone improvisasietalent gewild geraak. Die besoek wat hy in 1825 aan die Krim-skiereiland gebring het, het hom tot 'n versameling sonnette geïnspireer ("Sonety krymskie" - "Die Krim-sonette"), gekenmerk deur hulle elegante ritme en ryk Oosterse invloede. Die sonette "Bakczysaraj" ("Die storm") en "Die graf van gravin Potocka" word as die beste gedigte in hierdie versameling beskou. Net twee jaar vroeër het ook die Russiese digtervors Aleksander Poesjkin tot die Krim-skiereiland aangetrokke gevoel en daaroor in sy werk "Die fontein van Baktsjisaraj" geskryf.

In 1828 het Mickiewicz se "Konrad Wallenrod" verskyn, 'n verhalende gedig waarin hy die veldslae beskryf wat tussen die Duitse Ridderorde en heidense Litause magte gelewer is. Die werk bevat subtiele verwysings na die vyandskap wat oor 'n lang tydperk tussen Pole en Russe geheers het, tog het Mickiewicz daarin geslaag om aan die Russiese sensuur te ontduik sodat die gedig gepubliseer kon word, saam met 'n leuse wat aan Niccolò Machiavelli ontleen is: ""Dovete adunque sapere come sono duo generazioni da combattere — bisogna essere volpe e leone"" ("Jy hoef te weet dat daar twee maniere van veg is – jy moet 'n vos en 'n leeu wees").

Ná 'n vyfjarige ballingskap in Rusland is die digter toegelaat om na die buiteland te reis. Mickiewicz het al in die geheim besluit om nie meer na Rusland of sy geboorteland terug te keer solank dit onder Russiese heerskappy sou staan nie. Hy het vervolgens na Weimar in Duitsland gegaan waar hy kennis met Johann Wolfgang von Goethe gemaak het. Mickiewicz het ter geleentheid van Goethe se 80ste verjaardag op 28 September 1829 'n besoek aan die Duitse digtervors gemaak wat hom hartlik ontvang en as "die grootste digter van sy generasie" beskryf het. Mickiewicz het verder deur Duitsland gereis, op pad Italië toe, en oor die Splügen-bergpas na Milaan, Venesië en Florence getoer om hom uiteindelik in Rome te vestig.

In Rome het hy die derde deel van sy gedig "Dziady" ("Aand van die Voorvaders", Litaus "Vėlinės") voltooi wat na die voorouerverering verwys soos dit vroeër deur Slawiese en Baltiese volke beoefen is, asook "Pan Tadeusz", sy langste gedig wat ook as sy meesterwerk beskou word. Die laasgenoemde werk gee 'n indruk van Litaue op die vooraand van Napoléon Bonaparte se militêre ekspedisie na Rusland in 1812. In hierdie "landelike idille", soos die slawis Aleksander Brückner dit genoem het, beskryf Mickiewicz die landgoedere van Poolse magnate met hulle ietwat onstuimige maar steeds egte gasvryheid. Hulle word geportretteer op 'n tydstip toe die doodsklok van hul nasionalisme skynbaar al lui, aldus Brückner, en sodoende het die gedig iets melancholies en ook iets van 'n lyksang, ten spyte van die liefdesverhaal wat die hoofgebeurtenis vorm.

Mickiewicz het vervolgens oor Litaue geskryf wat hy sy "Vaderland" genoem het (hierby het hy na sy geboorteland, die voormalige Groothertogdom Litaue verwys). As 'n balling wat huis toe verlang gee hy 'n beskrywing van "Litause" hemele en "Litause" woude en wolke, asook van die vreemde geluide wat in die ongerepte oerwoude van 'n land gehoor kan word waar bome as heilig geag is.

In 1832 het Mickiewicz Rome verlaat om hom in Parys te vestig, tog is sy lewe in die Franse hoofstad 'n tyd lank deur armoede en ongelukkigheid geteister. Op 22 Julie 1834 het hy met Celina Szymanowska, die dogter van die komponis en konsertpianis Maria Agata Szymanowska, getrou. Uit die huwelik is ses kinders gebore, tog was dit steeds oorskadu deur finansiële moeilikhede (Adam het nie oor 'n vaste bron van inkomste beskik nie) en Celina se psigiese probleme. Nadat sy vrou geestesiek geraak het, het huwelikstwis net soos Celina se siekte die aanleiding vir 'n mislukte selfmoordpoging gegee – op 17 of 18 Desember 1838 het Adam Mickiewicz by 'n venster uit gespring.

Nadat hy in 1839 as professor vir Latynse letterkunde in Lausanne, Switserland aangestel is, is in die volgende jaar die nuut ingestelde leerstoel vir Slawiese tale en letterkunde by die Paryse "Collège de France" aan Mickiewicz toegeken. Hier het hy saam met ander demokratiesgesindes soos die geskiedkundiges Jules Michelet en Edgar Quinet in opposisie tot die Franse Julie-monargie gestaan.

Hy sou hierdie leerstoel egter net vir sowat drie jaar beklee. Mickiewicz het sedert 1841 veral onder die invloed van die Poolse Messiaanse filosoof Andrzej Towiański (1799–1878) en sy aanhangers gestaan, een van sowat honderd radikale politieke sektes wat destyds in Frankryk aktief was, en Mickiewicz se lesings het geleidelik in 'n mengsel van religie en politiek ontaard sodat hy selfs deur die Franse regering gesensureer is.

Hy is uiteindelik daarvan beskuldig dat hy sy akademiese posisie vir politieke aktiwiteite sou misbruik – 'n verwyt wat sy akademiese loopbaan beëindig het. Op 28 Mei 1844 het hy sy laaste klas gegee. Sy siel was op hierdie tydstip in 'n toenemende mate deur religieuse mistisisme verdonker. 'n Bloemlesing uit sy lesings is in vier boekdele gepubliseer. Alhoewel hulle relevante kritiese uitsprake behels, bly die filologiese gedeelte volgens huidige standaarde onbevredigend – Mickiewicz was immers 'n pionier op die gebied van vergelykende Slawiese literatuurgeskiedenis wat nog nie op enige wetenskaplike bron kon steun nie. Sy kennis van Slawiese letterkunde was tot Poolse en Russiese literatuur beperk, waarby hy met die laasgenoemde slegs tot by die periode omstreeks 1830 vertroud was. Dit was dan ook eerder sy vurige retoriek en die manier waarop hy die kultuurgeskiedenis en gedagtewêreld van Oos-Europa aan sy gehore verduidelik het wat van Mickiewicz se lesings 'n trekpleister vir Poolse emigrante, Russe en ander Slawe, maar ook baie Franssprekende Parysenaars gemaak het.

In sy persoonlike herinneringe verwys die Russiese skrywer Aleksander Herzen na die treurige indruk wat Mickiewicz in sy laaste jare op hom gemaak het. Ouderdomsverskynsels het by hom baie vroeg opgetree namate armoede, wanhoop en huislike moeilikhede hul tol geëis het. Die Pools-Franse pianis Fryderyk Chopin het sy siek landgenoot in die winter van 1848–49, in die laaste maande van sy eie lewe, besoek en sy senuwees met sy klaviermusiek gekalmeer. Meer as 'n tiental jare gelede had Chopin al sommige van Mickiewicz se gedigte getoonset.

In 1849 het Mickiewicz saam met ander Poolse emigrante en inheemse aktiwiste 'n radikale Franse dagblad gestig ("La Tribune des Peuples"), maar die publikasie is reeds na een jaar weens politieke druk, wat deur die Russiese ambassadeur in Parys uitgeoefen is, gestaak. Ná die staatsgreep van 1851 het die Franse polisie Mickiewicz se politieke aktiwiteite gemonitor. Nogtans het hy oor 'n basis van getroue aanhangers beskik, en sowel Poolse emigrante asook Franse intellektueles het sy politieke oortuigings en entoesiasme gedeel. Die herstelling van die Tweede Franse Keiserryk het Mickiewicz blykbaar nuwe krag en hoop gegee, en sy laaste literêre werk was dan ook 'n Latynse ode aan Napoléon III.

In 1855 is sy vrou Celina oorlede. Met die uitbreek van die Krimoorlog het Mickiewicz sy minderjarige kinders in Parys agtergelaat en na Konstantinopel in Turkye vertrek waar hy op 22 September 1855 aangekom het. Hy was van voorneme om Poolse magte vir die stryd teen Rusland te organiseer. Uiteindelik het hy saam met sy vriend Armand Levy, 'n Roemeen van Joodse afkoms, daarin geslaag om 'n Joodse legioen met Russiese en Palestynse vrywilligers, die Hussare van Israel, in die lewe te roep. Van 'n besoek aan 'n militêre kamp het hy siek na sy woonstel in Konstantinopel se Yenişehir-straat teruggekeer en is daar op 26 November aan cholera oorlede. Die huis waarin hy gebly het, is in 'n museum ter nagedagtenis aan Mickiewicz omgeskep.

Die digter is 'n tyd lank in 'n kripte onder sy woonstel begrawe. Sy sterflike oorskot is daarna na Frankryk oorgebring waar Mickiewicz aanvanklik op die Poolse begraafplaas in Montmorency ter ruste gelê is. In 1900 is sy sterflike oorskot na Pole oorgebring, wat destyds nog nie as 'n onafhanklike staat bestaan het nie, en die digter is uiteindelik in die kripte van Krakau se Wawel-katedraal begrawe, waar talle beduidende persoonlikhede uit Pole se politieke en kulturele lewe hul laaste rusplek gevind het.

Mickiewicz se omvangryke en veelsydige literêre werk sluit digkuns, epiese gedigte, dramatiese werke en essays, maar ook talle fragmente en onvoltooide werke in.

Mickiewicz het sy literêre loopbaan met digkuns begin wat nog in die klassisistiese tradisies van die 18de eeu gewortel was – in sy gedig "Stadwinter" het hy Latynse inversies, parafrases en mitologiese name aangedurf om die destydse lewe in Vilnius op 'n skertsende manier te beskryf: die "modieuse byeenkomste met tabak uit Istanboel, Sjinese tee en Hongaarse wyn, biljartspelle en sleevaarte".

Hoe meer die jong digter egter in aanraking gekom het met die werke van Goethe, Duitse Romantiese digters en Byron, hoe meer het sy belangstelling en skryfstyl in 'n ander rigting begin beweeg. Die digbundel "Poezje" ("Gedigte", boekdeel I) wat in 1822 verskyn het, word as die beginpunt van die Poolse literêre Romantiek beskou. In sy "Przedmowa" ("Voorwoord") en in die ballade "Romantyczność" ("Romantiek") lewer hy 'n pleidooi vir 'n nuwe soort digkuns wat inspirasie in die volksgeloof en volksverhale, gevoelens en verbeelding, die natuur en die onsigbare sou vind – en die wêreld juis nie deur die bril van 'n geleerde sou bekyk nie.

Met sy nuwe digkuns het Mickiewicz in gedigte soos "Romantyczność", "Świteź", "Świtezianka", "Trzech budrysów" en "Parys" ("Paris") literêre genres op 'n indrukwekkende manier vermeng om inspirasie te trek uit poëtiese volksverhale, ballades en kontemplasies, maar ook uit sy tuisland Litaue: dit was vir hom 'n land van magiese mere en woude, 'n ryk van nag en skrik, 'n oorgangswêreld na die onwerklike, waar oorledenes met lewendes en die ou Litause godhede met Mickiewicz se tydgenote op die platteland gesels het.

In 1823 het die tweede boekdeel van "Poezje" verskyn wat onder meer die gedigte "Dziady" ("Aand van die Voorvaders", deel II en IV) en die historiese werk "Grażyna. Powieść litewska" ("Grażyna – 'n Litause verhaal") bevat het. Die laasgenoemde gedig oor 'n Litause prinses wat mansklere dra om 'n Litause leër in 'n veldtog teen die ridders van die Duitse Orde te voer was Mickiewicz se eerste poging om in die literêre tradisie van Scott en Byron te skryf – die digter het hier 'n Romantiese voorstelling aan patriotisme gegee en sy tuisland as 'n gemenebes opgevat.

'n Reis deur Rusland het Mickiewicz in 1829 tot sy "Sonety (krymskie i odesskie)" ("Krim-sonnet" en "Sonnet uit Odessa") geïnspireer – digkuns in 'n gesofistikeerde klassisistiese styl waarin hy uitdrukking aan sy mistiese gevoelens oor sy eenheid met die natuur gee en dit as 'n "sacrum" of geheiligde plek ervaar.

"Konrad Wallenrod. Powieść historyczna z dziejów litewskich i pruskich" ("Konrad Wallenrod – 'n Historiese Verhaal uit die Litause en Poolse Annale", 1828) het modelkarakter as 'n Romantiese heldedig. Dit speel in die 14de eeu af en beskryf noukeurig die destydse plaaslike kultuur met sy verhaal oor die hoofkarakter, 'n Grootmeester van die Duitse Orde, wat met twee mekaar weersprekende waardestelsels sukkel nadat hy sy Litause wortels ontdek en gevoelens van patriotisme vir hierdie land ontwikkel het. Nogtans gaan hy voort om die Orde in 'n verwoestende veldtog teen die Litauers aan te voer – 'n opsetlike en doelbewuste besluit wat in 'n verpletterende neerlaag uitloop. Hy pleeg sodoende verraad teen sy eie eergevoel en alle ideale van ridderlikheid. Die werk is opgevat as 'n metafoor vir die morele konflikte van mense wat aan patriotiese sameswerings deelneem.

Fragmente van die gedig "Powieść Wajdeloty" ("Die verhaal van Wajdelota") is net soos "Alpuhara" op die langeduur as literêre werke in eie reg beskou en maak steeds deel uit van die lewende poëtiese tradisie – hulle behoort onder meer tot die gewildste werke van deelnemers by literêre voordragwedstryde.

In 1832 het Mickiewicz die derde deel van "Aand van die Voorvaders" in Dresden geskryf. Die stuk behandel die hofsaak teen die Filomate en speel deels in 'n gevangenissel, deels in die paleis van senator Nikolai Nowosiltsef af. Saam met die tweede en vierde deel wat vroeër ontstaan het, vorm dit 'n Romantiese drama wat deur sy fragmentariese karakter, los struktuur en wisselende styl gekenmerk word. Die tweede en vierde deel verwys na voor-Christelike rituele waarby die siele van oorledenes terug na die lewe gebring word en is gegrond op volksgelowe waarin die sigbare en onsigbare wêreld 'n eenheid vorm asook op die moontlikheid van wisselwerkings tussen hierdie twee wêrelde. Die werk lewer daarnaas 'n pleidooi vir eenvoudige, intuïtiewe morele waardes.

In deel IV word met Gustaw, wat ongelukkig verlief is, 'n karakter ingevoer wat as 'n tipiese voorbeeld van 'n Romantiese held beskou kan word en sekere ooreenkomste met Goethe se "Werther" toon. In deel IV behandel Mickiewicz eietydse onderwerpe soos die inhegtenisneming van jong lede van die Filomate-verbond en die hofsaak teen hulle. Die handeling speel hom in die gevangenis en in die weelderige onthaalkamers van Tsaristiese amptenare af. Met die hoofkarakter Gustaw, wat patriotiese gevoelens ontwikkel en voortaan as rebel Konrad teen die Russiese onderdrukking veg, word die derde en vierde deel tematies met mekaar verbind.

Die "Wielka Improwizacja" ("Groot Improvisasie"), 'n monoloog van Konrad, en die "Widzenie ks. Piotra" ("Die visie van pater Piotr") word as die hoogtepunte in hierdie deel beskou. In die eersgenoemde kla Konrad God daarvan aan dat hy die misdaad teen die nasie toelaat en geen mededoë met mense het nie sodat Konrad liewer marteling en verbanning kies, terwyl die tweede na 'n toekomstige Pole verwys wat as nasie sal herleef. In pater Piotr se visie word die land en ook die hele mensdom deur 'n geheimsinnige held met die naam "44" bevry. Mickiewicz verduidelik nie die betekenis van hierdie getal nie, maar letterkundiges neem aan dat dit in die kabalistiese tradisie aan Mickiewicz se voornaam "Adam" gelykstaan – veral omdat Piotr die "seun van 'n vreemde moeder" is: moontlik 'n verwysing na Mickiewicz se Joodse moeder.

Die laaste gedeelte van die "Aand van die Voorvaders" bevat die epiese "Ustęp" waarin Mickiewicz skerp kritiek op die Tsaristiese despotisme lewer. Dit eindig met die gedig "Do przyjaciół Moskali" ("Aan die Moskouse vriende").

Mickiewicz se beduidendste werk, "Pan Tadeusz", het tussen die najaar van 1832 en 13 Februarie 1834 in Parys ontstaan. Dit verenig 'n verskeidenheid literêre genres soos die historiese roman, die versverhaal, die heldedig en die liriese beskrywing in 'n unieke nasionale digwerk wat in die literatuur ongeëwenaar is. Terwyl hy verskillende literêre konvensies – liriese, patetiese, ironiese en realistiese elemente – neerslag in sy werk laat vind, laat hy die wêreld van die lae Litause adel, die "szlachta", op die vooraand van die intog van Napoléon Bonaparte se leër lewendig word.

'n Groep Sarmate, wat gewoonlik onderling verdeeld en vol intriges is, verenig hulle in hierdie werk in patriotiese verbondenheid tot hul tuisland, met hoop en idealisme vir die herwinning van nasionale vryheid besiel. Die geheimsinnige pater Robak, 'n bode van Napoléon, is een van die hoofkarakters wat vir die sondes van sy jeug – hy was 'n strydlustige adellike – nou in diens van die vaderland boet. Die einde van die werk is vol vreugde en hoop – iets wat deur die geskiedenis, soos die digter dit self beleef het, nie vervul is nie. "Pan Tadeusz" was dan ook daarop gemik om die harte van lesers met hoop op 'n beter toekoms te vervul.

In 1839 en 1840 het Mickiewicz sy Lausannese Gedigte in Switserland geskryf – 'n gedigsiklus wat deur 'n mistiese gevoel van eenheid met die natuur oorheers word en waarin die digter oor tyd, ewigheid en verganklikheid reflekteer.

As publisis het Mickiewicz binne die stroming van Romantiese messianisme geskryf – 'n denkrigting wat ook in die werke van Franse filosowe soos Saint-Martin, de Maistre, de Lamennais of die opvolgers van Saint-Simon en in die Duitse filosofie en literatuur uitblink. Alhoewel daar verskillende stromings binne die messianistiese filosofie bestaan het, het hulle almal die oortuiging gedeel dat ná 'n tydperk van lyde, vernedering en chaos 'n "groot omwenteling" sou plaasvind wat vergelykbaar sou wees met die koms van die verlosser: 'n nuwe periode waarin die Christelike leer in die politieke en sosiale lewe verwerklik sou word. Die rol van die verlosser sou in die verskillende stromings van messianisme deur uitstekende indiwidue of gemeenskappe waargeneem word.

Alhoewel messiaanse motiewe reeds in vroeëre werke van Mickiewicz aanwesig was (veral in die tweede deel van die "Aand van die Voorvaders"), tree hulle in "Księgi narodu polskiego i pielgrzymstwa polskiego" ("Boeke van die Poolse Nasie en Pelgrimskap", 1832) sterk na vore en word hier presies geformuleer. Hierdie boeke is in die vorm van 'n gebedeboek en in 'n Bybelse styl geskryf om as vertroosting, bemoediging en wegwyser vir Poolse emigrante te dien wat ná die mislukte November-opstand in Frankryk aangekom het en is dan ook gratis onder hulle versprei. Mickiewicz het in hierdie werk sy oortuiging uitgespreek dat Pole 'n besondere leierskapsrol in die nasies se stryd teen die tirannie van owerhede sou speel en op religieuse en politieke gebied belangrike funksies sou waarneem wat die geskiedenis van die mensheid sou beïnvloed. Die pous het nogtans 'n bul uitgevaardig waarin hy die "Boeke" skerp veroordeel het – die Rooms-Katolieke Kerk was sterk gekant teen die gebruik van religieuse argumente in geskrifte wat radikale sosiale hervorming (waaronder die afskaffing van lyfeienskap en die toekenning van burgerregte aan almal, insluitende vroue en Jode) voorgestaan het.

Mickiewiczs se lesings aan die "Collège de France" is aan die hand van notas wat deur studente gemaak is, as "Cours de la littérature slave" gepubliseer. In die eerste en tweede kursus het Mickiewicz die Poolse, Tsjeggiese, Russiese en Serwiese literatuur in die konteks van dié nasies se geskiedenis en kultuur behandel en Slawiese literatuur sodoende ook vir Westerse intellektueles toeganklik gemaak. Die derde kursus was aan eietydse literatuur gewy, waarby Mickiewicz dikwels op 'n polemiese manier gedoseer het.

In die vierde kursus het messianiese historiese filosofie sentraal gestaan en Mickiewicz het sy eie visie ten opsigte van die Slawiese volke se wysgerige en godsdienstige lewe ontwikkel. Volgens het die intellektuele lewe in Wes-Europa hom destyds in 'n krisis bevind, onder meer omdat dit deur 'n bekrompe rasionalistiese sienswyse oorheers is. Dit is deur Mickiewicz gekontrasteer met die geestelike diepte van die Slawiese volke wat volgens hom "lewendige waarhede" bewaar het en sodoende in staat sou wees om die mensdom op die pad na morele vernuwing te lei. Die idee van messiaanse missie is deur Mickiewicz op die hele Slawiese wêreld geprojekteer, net soos op Frankryk wat hy as 'n "Nasie van die Daad" gewaardeer het.

Die belangrikste Poolse uitgawes van Mickiewicz se werke sluit "Pisma" ("Geskrifte", boekdele 1-11, 1860–61), "Dzieła" ("Werke", boekdele 1-16, 1948–55, Wydanie Narodowe/Nasionale Uitgewers) en "Dzieła" ("Werke", boekdele 1-16, 1953, Wydanie Jubileuszowe/Jubileum-uitgewers) in.

Baie sekondêre literatuur oor Mickiewicz en sy werke bestaan reeds, terwyl nuwes steeds gepubliseer word. Die
"Kronika życia i twórczości Mickiewicza" ("Kroniek van Mickiewicz se lewe en werk"), wat in nege boekdele deur die Poolse Akademie van Wetenskappe ("Polskiej Akademii Nauk") se "Instytut Badań Literackich" ("Instituut vir Letterkundige Navorsing") uitgegee is, word as een van die gesaghebbendste bronne van inligting oor die digter beskou.

In Pole word Adam Mickiewicz as die land se belangrikste digter vereer. Sy betekenis vir die Poolse letterkunde staan gelyk aan dié van Shakespeare vir Engeland en dié van Goethe vir Duitsland. Sy werk en lewe was met drie groot hoofidees vervul – Pole, poësie en politiek.

Mickiewicz het 'n groot passie vir die Poolse vryheidsstryd gekoester en homself vir die herstelling van Pole as 'n selfstandige staat beywer. Sy literêre werk het op 'n meesterlike manier uitdrukking aan die Poolse volk se verlange na vryheid verleen. Vir sy politieke optrede is hy uit Pole-Litaue verban, maar het nogtans daarin geslaag om met sy verbinding van politieke sending en volmaakte digkuns die geestelike en literêre sfeer te skep waarin die Poolse nasie tydens 150 jaar van onderdrukking as 'n nasie sonder staat oorleef het. Mickiewicz het die literêre idool van Pole geword en daar is geen ander Europese volk wat homself gedurende die 19de eeu só sterk met sy literatuur en sy digters vereenselwig het.

Naas Zygmunt Krasiński en Juliusz Słowacki word na Mickiewicz dikwels ook as een van die sogenaamde "Drie Barde" verwys – 'n erenaam vir Pole se drie invloedrykste 19de eeuse digters. Hul digkuns was 'n soort literêre Messianisme waarin hulle die lyde van die Poolse volk met dié van Christus vereenselwig het. Volgens die Drie Barde sou Pole die voortou neem in die stryd teen onderdrukking en tirannie.

Met sy "Pan Tadeusz" (1834) het Adam Mickiewicz die lot van sy volk en sy gevoelens in digvorm gegiet – hierdie werk is uiteindelik as die nasionale epos van Pole beskou. Die invloed van Mickiewicz se omvangryke en veelsydige literêre werk op die Poolse literatuur en kuns kan nie onderskat word nie. Naas Aleksander Poesjkin word Mickiewicz ook as die grootste Slawiese digter en as een van die beste skrywers van die Romantiese skool beskou, alhoewel hy sy inspirasie uit 'n heeltemal ander sfeer gekry het as sy Wes-Europese eweknieë. Sy werke was twee eeue lank 'n vaste bestanddeel van letterkundige en patriotiese opvoeding in Pole, terwyl sy digkuns groot invloed op die taal en gedagtewêreld uitgeoefen en selfs op die alledaagse taal uitgestraal het. Metafore, aanhalings en verwysings na sy werk kom in talle 19de en 20ste eeuse Poolse literêre werke voor en hy het ook moderne skrywers soos Czesław Miłosz en Tadeusz Różewicz geïnspireer.

Die buitelandse resepsie van Mickiewicz se werke – veral dié gedurende sy leeftyd – speel 'n beduidende rol by letterkundige navorsing oor die digter se betekenis vir die Europese literatuur. Vroeë Duitse resensies uit die jare 1828 en 1829 – soos die "Blätter für literarische Unterhaltung" wat deur "Brockhaus" uitgegee is – verwys reeds na Mickiewicz se rigtingwysende digkuns en sy "buitengewone talent".

Sy "Boeke van die Poolse volk en van die Poolse pelgrimskap", wat in die herfs van 1832 voltooi is, het al in die volgende jaar as Engelse, Franse en Duitse vertalings verskyn waarby die profetiese en enigmatiese styl van die oorspronklike teks noukeurig in die vreemde tale weergegee is. Die Duitse teks is selfs deur Mickiewicz goedgekeur en aan die Duitse volk opgedra – die digter het hierdeur sy dankbaarheid en waardering vir die vriendelike ontvangs en gasvryheid betuig wat hy saam met ander Poolse emigrante in Duitsland geniet het.

Die hoofkarakter van "Aand van die Voorvaders", Konrad, het in die Poolse literatuur en toneelkuns tot die oerbeeld van die Poolse tragiese held ontwikkel. Die "Voorvaders" word as 'n uitdaging vir die beste Poolse teaters beskou, terwyl die "Groot Improvisasie" as toneelstuk baie van die akteurs verg. Elke verwerking van "Aand van die Voorvaders" vir die verhoog is 'n beduidende kulturele gebeurtenis, waaronder die opvoerings van Stanisław Wyspiański (1901 in Krakau), Leon Schiller (Lemberg/Lviv in 1932 en Warskou in 1934), Kazimierz Dejmek (Warskou in 1967) en Konrad Swinarski (Krakau in 1973). In 2000 het Andrzej Seweryn in Brussel fragmente van die drama as Franstalige toneelstuk verwerk.

Daarnaas is verskeie pogings onderneem om "Pan Tadeusz" vir die toneel en silwerdoek te verwerk. Mieczysław Kotlarczyk het hierdie werk 1945 in Krakau as toneelstuk opgevoer. Adam Hanuszkiewicz het in 1970 en 1971 'n televisiereeks geskep wat op die "Pan Tadeusz" gebaseer het, terwyl die regisseurs Ryszard Ordynski (1928) en Andrzej Wajda (1999) dit vir die silwerskerm verfilm het. Die laasgenoemde rolprent het internasionale erkenning verwerf.

Mickiewicz se werk het daarnaas ook skilders en grafiese kunstenaars (illustrasies is onder meer deur Gerson, Andriolli, Smokowsi en Lesser geskep) en komponiste soos Fryderyk Chopin, Stanisław Moniuszko, Karol Szymanowski, Ignacy Paderewski, Tsjaikofski en Rimski-Korsakof geïnspireer.

As een van Pole se beduidendste digters en as nasionale profeet is ook Mickiewicz self in verskeie vir skilderye, tekeninge en medaljons geportretteer, onder meer deur Wańkowicz, Oleszkiewicz, Norwid en Delacroix.

Adam Mickiewicz het met sy filosofiese en sosiale oortuigings groot invloed uitgeoefen, waarby die eiesoortige vermenging van religieusiteit, romantiese nasionalisme en sosiale radikalisme daartoe gelei het dat 'n wye spektrum politieke groeperings, wat van ver-regses tot linkses strek, hulle op hom beroep het. Sy Slawiese messianisme was in elk geval van groot belang vir die vorming van 'n nasionale bewussyn in dié Oos-Sentraal-Europese lande wat nie oor hul eie staat beskik het nie.

Mickiewicz se oortuigings is steeds aktueel wat die debatvoering oor die toekomstige staatsvorm van 'n verenigde Europa betref. Mickiewicz was 'n voordenker vir 'n federasie van vrye nasies en burgers en 'n baanbreker vir die idee dat 'n vaderland ook as 'n gemeenskap beskou kan word wat op 'n gemeenskaplike kultuur en waardestelsel berus.

Adam Mickiewicz staan algemeen as 'n Poolse digter bekend, maar alhoewel sy beduidende werke almal in Pools geskryf is, is sy nasionaliteit steeds aan omstredenheid gekoppel.

Sommige Litauers beweer dat hy van Litause afkoms sou wees; sy naam word volgens die algemene gebruik in Litaue gelituaniseer en verskyn sodoende as Adomas Mickevičius. Volgens die Poolse deskundige Bonifacy Miązek is daar geen twyfel dat Mickiewicz 'n afstammeling van 'n ou adellike Litause familie, die Rimvyd-Mickiewicz, was nie. Die Mickiewiczs was oorspronklik in die Litause parogie Rodune in die Lyda-distrik woonagtig, maar het hulle teen die einde van die 18de eeu in die omgewing van die Wit-Russiese Nowogródek gevestig – 'n streek waar Litaus destyds nog nouliks gepraat is.

Maar ook vele Wit-Russe voer aan dat die digter uit 'n gepoloniseerde Wit-Russiese familie afkomstig sou wees en noem hom Ада́м Міцке́віч. Volgens die Wit-Russiese historikus Rybczonek het Mickiewicz se moeder Tataarse wortels gehad.

Ander bronne beweer dat Mickiewicz se moeder uit 'n Frankistiese Joodse familie gekom het wat later bekeer is. Daar is egter ook bronne wat die laasgenoemde bewering in twyfel trek.

Die digter se moeder, Barbara z Majewskich Mickiewiczowa, was 'n gelowige Rooms-Katoliek met 'n Poolse etniese agtergrond, soos Tomasz Łubieński in sy biografie "M jak Mickiewicz" verduidelik. Daar was 'n ander Majewski-gesin in Litaue gedurende die Pools-Litause Gemenebes wat wél van Frankistiese afkoms was.

Die kontroverse oor Mickiewicz se etniese agtergrond kan toegeskryf word aan die feit dat die moderne konsep van etnies-gebaseerde nasionaliteit in die 19de eeu nog nie volledig ontwikkel was nie. Die term "Litaue", soos Mickiewicz dit self gebruik het, het in daardie periode 'n wyer geografiese betekenis gehad as vandag.

Mickiewicz se geboorteplek, Zaosie, is tans in Wit-Rusland geleë, in 'n gewes wat in die Middeleeue oorspronklik nog 'n Oos-Slawiese streek was en in die 13de eeu deur Litaue verower is – 'n land wat later in 'n politieke unie met Pole verenig is. Die digter se geboortestreek – waarna tradisioneel as "Kresy" of "Grensland" verwys is – was eeue lank deur veeltaligheid en 'n kaleidoskoop van verskillende etniese groepe en godsdienste gekenmerk.

Mickiewicz het in die kultuur van die Pools-Litause Gemenebes opgegroei, 'n multikulturele staat wat destyds 'n aantal moderne lande soos Pole, Litaue, Letland, Wit-Rusland en Oekraïne in een ryk verenig het. Sy bekendste gedig, "Pan Tadeusz", begin met die aanroeping: "Oh Litaue, my vaderland, jy is soos goeie gesondheid".

Daar word algemeen aanvaar dat die term "Litaue" in Mickiewicz se tyd nog steeds sterk met die Grootvorstedom Litaue verbind is, wat deel van die Pools-Litause Gemenebes uitgemaak het, en dat die digter dit eerder in politieke as in etniese verband gebruik het. Hy het nogtans die etniese Litause nasie daarvan onderskei en kon Litaus in 'n sekere mate verstaan en skryf – hy het byvoorbeeld die teks van 'n Litause lied self neergeskryf.

Simonas Daukantas se Litause vertaling van die gedig "Žywila" was die eerste vertaling van 'n Mickiewicz-gedig in 'n ander taal. Sy werke het beduidende invloed op die Litause nasionale hergeboorte in die laat 19de eeu uitgeoefen.

Volgens oorlewerings kon Mickiewicz naas sy moedertaal Pools nie slegs Frans, Engels, Duits en Italiaans vlot praat nie, maar het ook kennis van Latyn en klassieke Grieks gehad. Sy gedwonge verblyf in Rusland vir 'n tydperk van vyf jaar het hom moontlik in staat gestel om ook Russies aan te leer. Daarbenewens het Mickiewicz net kort voordat hy as professor in Parys aangestel is in 'n brief na sy Tsjeggiese taalkennis verwys. Mickiewicz het sy lesings in Frans gehou.

Die Adam Mickiewicz Instituut is 'n Poolse kulturele organisasie wat ter ere na hom vernoem is.


Monografieë

Tydskrifte



</doc>
<doc id="40412" url="https://af.wikipedia.org/wiki?curid=40412" title="Universiteit van Vilnius">
Universiteit van Vilnius

Die Universiteit van Vilnius (Litaus "Vilniaus universitetas", Latyn "Universitas Vilnensis") is die grootste universiteit in Litaue en – met stigtingsdatum 7 Julie 1578 – een van die oudstes in Oos-Europa.

Die universiteit bestaan uit twaalf akademiese departemente, agt universitêre institute en tien studie- en navorsingssentra. Die universiteitsbiblioteek in Vilnius is die oudste biblioteek in Litaue. Die universiteit se geriewe sluit daarnaas drie akademiese hospitale, 'n sterrewag, die botaniese tuin, 'n rekenaarsentrum en die universiteitskerk Sint Johannes in.

Die Universiteit van Vilnius is in 1578 deur die Poolse koning Stefan Batory as "Alma Academia et Universitas Vilnensis Societatis Iesu" (Vilniusse Akademie en Universiteit van die Sosiëteit van Jesus) met twee fakulteite (filosofie en teologie) gestig en sy status in 1579 deur pous Gregorius XIII bevestig. Dit was die tweede universiteit in die Pools-Litause Gemenebes ná dié van Krakau wat reeds in 1364 ontstaan het en het vir 'n lang tyd as 'n oostelike voorpos in die akademiese landskap van Europa gefungeer.

Die totstandkoming van die plaaslike universiteit was – net soos baie ander nuutgestigte tersiêre instellings van die Jesuïete-orde in die laat 16de en vroeë 17de eeu – aan die Rooms-Katolieke Kerk se aktiwiteite in verband met die Teenreformasie te danke. In die geval van Vilnius is hierdie stap as dringend beskou aangesien talle welvarende lede van die Litause adel reeds aanhangers van die Protestantisme was en 'n Protestantse universiteit in Koningsberg in die naburige land van Pruise al in 1544 gestig is en 'n baie Litause studente en geleerdes gelok het. Die Jesuïete het vervolgens bykomende akademies in Riga, Tartu, Polotsk, Njaswisj en Grodno in die lewe geroep.


</doc>
<doc id="40414" url="https://af.wikipedia.org/wiki?curid=40414" title="Moro, Oregon">
Moro, Oregon

Moro is 'n dorp in die noorde van Oregon, in die Sherman-distrik. 

In 2000 het die dorp 'n bevolking van 337 gehad: 92,58% wit, 1,19% swart of Afro-Amerikaans, 1,19% Amerikaanse inboorlinge, 0,3% Asiaties, 0% Pasifiese eilanders, 3,26% van ander rasse en 1,48% van twee of meer rasse. Spaans-Amerikaners of Latyns-Amerikaners van enige ras het 5,34% van die bevolking uitgemaak.


</doc>
<doc id="40415" url="https://af.wikipedia.org/wiki?curid=40415" title="Pous Julius II">
Pous Julius II

Pous Julius II was die 216de pous van die Rooms-Katolieke Kerk van 1503 tot 1513. Sy bynaam was "Il Papa Terribile" (die verskriklike pous). Sy pontifikaat is gekenmerk deur 'n aggressiewe buitelandse beleid, ambisieuse bouprojekte en die bevordering van die skone kunste.

Pous Julius II is gebore as Giuliano della Rovere op 5 Desember 1443 in Albisoli, Italië. Daar is nie eenstemmigheid oor sy geboortedatum nie. Die Catholic Hierarchy gee 1453. Sy vader Raffaelo della Rovere stam uit 'n adellike maar verarmde familie en sy moeder Theodora Manerola was van Griekse afkoms. Hy volg sy oom Francesco della Rovere na die Franciskaners en word opgevoed in Perugia. Sy oom was die broer van Pous Sixtus IV. Hy sluit egter nie aan by die monnike nie en bly 'n sekuliere priester totdat hy op 16 Oktober 1471 as biskop van Carpentras, Frankryk aangestel word, kort nadat sy oom pous geword het.

Op 16 Desember 1471 word hy bevorder tot kardinaal met dieselfde titel as sy oom, San Pietro in Vinculi. Terwyl sy oom pous was, bekom hy groot invloed en word biskop van Lausanne van 31 Januarie 1472 tot 13 Januarie 1473, biskop van Catania van 13 Januarie 1473 tot 23 Mei 1474, aartsbiskop van Anignon van 23 Mei 1474 tot 11 Julie 1476, biskop van Coutances van 11 Julie 1476 tot 3 Desember 1477, biskop van Viviers van 3 Desember 1477 tot 3 Julie 1478, biskop van Mende van 3 Julie 1478 tot 19 April 1479, kardinaal-biskop van Sabina van 19 April 1479 tot 31 Januarie 1483, kardinaal-biskop van Ostia van 31 Januarie 1483 tot 3 November 1483, biskop van Bologna van 3 November 1483 tot 20 September 1499, biskop van Savona van 20 September 1499 en biskop van Vercelli van 24 Januarie 1502 tot 1 November 1503 die dag toe hy pous geword het.

In 1480 word hy na Frankryk gestuur as pouslike gesant. Hy bly vier jaar weg, maar was so suksesvol dat hy onder die aandag van die kollege van kardinale gekom het. Sy invloed in die kollege het versterk gedurende die pontifikaat van Pous Innocentius VIII.

Daar het egter wedywering ontstaan tussen hom en kardinaal Rodrigo Borgia en toe pous Innocentius in 1492 sterf, word Borgia verkies as Pous Alexander VI. Della Rovere was jaloers en kwaad en beskuldig Borgia van simonie en 'n geheime ooreenkoms met kardinaal Ascanio Sforza. Della Rovere het die wyk geneem na Ostia om Borgia se wraak te ontkom en 'n paar maande later vertrek hy na Parys waar hy die jong koning Karel VIII aanspoor om Napels te verower. Hy vergesel die koning op sy veldtog en trek Rome binne met die doel om 'n konsilie op te roep om Borgia se gedrag te ondersoek en hom (Borgia) af te set. Pous Alexander VI het egter die vriendskap bekom van die koning se minister Guillaume de Briçonnet deur hom 'n kardinaalspos te belowe en het sodoende Della Rovere se planne skipbreuk laat ly.

Alexander VI sterf in 1503, waarskynlik aan malaria. Della Rovere het nie Alexander se opvolger kardinaal Piccolomini van Sienna gesteun nie. Piccolomini word pous op 8 Oktober 1503 met die naam Pous Pius III. Della Rovere kroon hom op die trappe van die Vatikaan, maar Pius sterf al na slegs ses en twintig dae in die amp.

Della Rover het Cesare Borgia oorgehaal om hom te steun. Hy word verkies met 'n groot meerderheid tydens die kortste konklaaf in die geskiedenis. Die enigste stemme wat hy nie gekry het nie was die van die Franse kardinaal Georges D'Amboise en die kardinale Oliviero Carafa en Casanova. Op 1 November 1503 volg hy Pous Pius III op en word gekroon op 26 November 1503 deur kardinaal Giovanni Colonna. Hy regeer tot sy dood op 21 Februarie 1513 en word opgevolg deur Pous Leo X.

Die naam ‘Julius’ beteken 'uit die geslag van die Juliërs'. Dit is ook die Latynse vorm van Giuliamo, die pous se doopnaam.

Pous Julius II het sy pontifikaat begin deur sy wêreldlike mag te versterk. Hy het dit onmoontlik gemaak vir die Borgia's om hulle mag in die kerklike staat te behou en verban Cesare Borgia na Spanje. Hy het sy invloed gebruik om twee magtige Romeinse families die Colonna en die Orsini te versoen en deur dekrete het hy homself aan die orige Romeinse adel verbind.

Toe hy veilig was in Rome het hy begin om Venesië uit Faenza en Rimini te verdryf. In 1504 toe die doge van Venesië nie na hom wou luister nie, sluit hy 'n verbond met die koning van Frankryk en die Duitse keiser. Aanvanklik was die verbond nie effektief nie. Deur 'n briljante veldtog bevry Julius Perugia op 13 September 1506 en Bologna op 10 November 1506 van hulle tiranne Giampolo Baglioni en Giovanni II Bentivoglio. Dit het Julius se invloed sodanig versterk dat die Franse koning en die Duitse keiser hom moes steun.

Op 21 Januarie 1506 stig Julius die Switserse Wag as 'n permanente korps om die pous te beskerm.

Op 10 Desember 1508 sluit Julius 'n verbond met die Franse koning Lodewyk XII, die Duitse keiser Maximiliaan I en Ferdinand II koning van Aragon. Die verbond staan bekend as die Heilige Liga of as die Verbond van Cambrai (Kamerijk in Nederlands).

Die liga se troepe maak oorlog teen Venesië. Julius begeer die Venesiese gebied in Romagna, Maximiliaan wou Friuli hê, Lodewyk Cremona en Ferdinand die hawens van Napulia. Die konflik staan bekend as die Italiaanse Oorlog. Op 27 April 1509 plaas Julius Venesië onder pouslike interdik. Gedurende die oorlog het alliansies dramaties gefluktueer. In 1510 het Frankryk en Venesië plekke geruil en teen 1513 het Venesië by Frankryk aangesluit.

Die Liga se oorwinnings het gou Julius se primêre doelwitte oorskry. In die slag van Agnadello op 14 Mei 1509 word Venesië totaal verslaan. Die Franse koning en die Duitse keiser wou nie net die pous se doelwitte bereik nie, maar ook sommer die hele Italië verower, iets wat die pous nie kon toelaat nie. Die pous het toe die Venesiërs gevra om hom teen sy voormalige bondgenote te help. Venesië se interdik word gelig op 24 Februarie 1510 en Frankryk word onder die pouslike ban geplaas. Julius het ook vergeefs probeer om moeilikheid tussen Engeland en Frankryk te saai. Koning Lodewyk belê toe 'n sinode van Franse biskoppe in Tours in 1510. Die Franse biskoppe onttrek hulle toe aan die gesag van Rome en probeer om, saam met keiser Maximiliaan, Julius af te set op 5 November 1511. Op 7 November 1511 kies hulle die kardinaal Lopez de Carvajal as Teenpous Martinus IV.

Julius maak toe die Heilige Liga wat nou bestaan uit die pous, Venesië en Ferdinand II van Aragon, bymekaar vir oorlog teen Frankryk. Beide Hendrik VIII van Engeland en Maximiliaan van Duitsland sluit by die Liga aan. Die Franse verloor die veldslag by Ravenna op 11 April 1512.

Julius II het ook 'n algemene konsilie in Rome gehou in 1512. Die konsilie word later bekend as die Vyfde Lateraanse konsilie. Julius was deur 'n eed verbind om die konsilie kort na sy troonsbestyging te hou, maar het dit uitgestel omdat Italië beset was deur sy vyande.

In 1512 is die Franse oor die Alpe teruggedryf, maar ander magte het Italië beset. Julius het wel die pouslike staat gevestig in die gebiede rondom Rome, maar was net so ver as by die begin van sy pontifikaat van die vereniging van Italië as deel van die pouslike staat, toe hy sterf aan koors in 1513.

Hoewel Julius se politieke en oorlogsugtige prestasies hom seker as een van die belangrikste pouse sou laat tel, is hy ook 'n groot bevorderaar van die skone kunste en die literatuur. Hy het Rome verbeter en mooier gemaak. In 1506 lê hy die fondament vir die nuwe Sint Pieterskerk. Hy was 'n vriend en donateur van Bramante, Raphael en Michelangelo. Michelangelo het die Sistynse Kapel se plafon vir Julius geskilder. Die "Laocoon-groep" is op 14 Januarie 1506 in Rome herontdek en deur die pous aangekoop vir die Vatikaanse museum.

Julius II word gewoonlik afgebeeld met 'n baard soos in sy portret deur Raphael. Die pous het slegs 'n baard gedra vanaf 27 Junie 1511 tot Maart 1512 as 'n teken van rou oor die verlies van Bologna deur die pouslike staat. Sedert die 13de eeu was die dra van 'n baard deur die kerkreg verbied. Die pous het sy baard afgeskeer voor sy dood en sy opvolgers het ook nie baarde gedra totdat Pous Clemens VII 'n baard begin dra het na die verwoesting van Rome. Na Clemens het sy opvolgers weer baarde gedra tot na die dood van Pous Innocentius XII in 1700.

Julius was nie die eerste of enigste pous wat kinders gehad het voordat hy pous geword het nie. Sy enigste bekende dogter wat volwassenheid bereik het, was Felice della Rovere (later Felice Orsini) gebore in 1483. Pompeo Litta in sy 1833 boek "Famiglie Celebri Italiane" (Bekende Italiaanse Families) noem Felice se twee dogters Giulia en Clarice verkeerdelik dogters van Julius. Felice se ma was Lucrezia Normanni, 'n dogter uit 'n ou Romeinse geslag. Na die geboorte van Felice sorg Julius dat Lucrezia trou met Bernardino de Cupis die "maestro di casa" van Julius se neef kardinaal Girolamo Basso della Rovere.

In weerwil van sy buite-egtelike dogter, word Julius ook van sodomie beskuldig. Sy vyande (veral die Venesiërs) het sy omgang met homoseksuele kunstenaars soos Michelangelo en sy voorliefde vir Florence gebruik om die gerugte te versprei. Die bekendste beskuldiginge kom van die dagboekskrywer Giralomo Priuli, en die historikus Marcus Sanudo (1466–1536).

Pous Julius het 27 kardinale aangestel in ses konsistories.










Saamgestel en vertaal uit die , , en wikipedia en aangevul uit ander bronne soos aangedui.


</doc>
<doc id="40417" url="https://af.wikipedia.org/wiki?curid=40417" title="Sophiatown">
Sophiatown

Sophiatown is 'n voorstad van Johannesburg, Suid-Afrika. Die aanvanklike naam was ook Sophiatown, maar die township is onder apartheid gesloop en 'n wit woonbuurt genaamd Triomf is in die plek van die voormalige swart buurt gestig. In 2006 is die dorp weer na Sophiatown hernoem.

Sophiatown was een van die vier townships buite die stad Johannesburg waar swartmense eiendom kon besit, tesame met Alexandra, Martindale en Newclare. In 1913 is 'n nuwe wet ingestel wat hierdie voorreg egter van swartmense ontneem het.

Sophiatown het in die 1940's en 1950's die simboliese sentrum van swart kultuur in Johannesburg geword. Net soos Harlem in New York Stad, het dit 'n fokuspunt vir die kunste, politiek, religie en vermaak geword.

Sophiatown is in 1899 gestig en na een van die oorspronklike beleggers se vrou vernoem. Witmense het meestal belegging in eiendom in die gebied gestaak nadat die Johannesburgse Stadsraad 'n nuwe rioolaanleg langsaan Sophiatown beplan het. Swartes, kleurlinge, Indiërs en Sjinese het begin om die onverkoopte erwe op te koop en om huise daarop te bou. Terwyl apartheid en skeiding al hoe meer in Suid-Afrika gewortel geraak het, het mense van alle rassegroepe steeds in Sophiatown gewoon.

Ná die Tweede Wêreldoorlog het die bevolking van die township skerp toegeneem namate die land al hoe meer op nywerhede begin steun het en die Johannesburgse Stadsraad opgetree het om krotbuurte in die stadsentrum op te ruim. Daar het veral meer en meer werklose en ongeskoolde jong mans begin woon. Mense het hutte op hul erwe opgerig sodat hulle geld kon verdien van huurders wat uit die stad gedwing is. Blanke grondeienaars het kasernes gebou en uitverhuur. Vele daaglikse aktiwiteite het in gemeenskapserwe en -strate plaasgevind. Die lewe in Sophiatown is deur armoede, oorbevolking, geweld en die tekort aan openbare dienste gekarakteriseer. Maar die lewe hier is ook deur 'n gevoel van gemeenskap, musiek, dans en tuisgemaakte bier gekenmerk. Bierbrouery, meestal deur vroue om hul inkomste aan te vul, en bierdrinkery, meestal deur mans, was beide onwettig. Die vroue se drinkkamers het ook sentrums vir mondelingse en instrumentele musiek en dans geword.

Kerke was belangrike rolspelers in die voorsiening van opvoeding en die bedryf van klinieke in Sophiatown, maar hulle kon nie in die behoeftes van die groeiende bevolking voorsien nie. Daar was twee rolprentteaters in Sophiatown. Een van hulle, die Odeon, is gereeld vir politieke vergaderings gebruik. Die Odeon was ook die plek van jazz tydens die Odeon-konserte wat die Jazz Epistles roem in Sophiatown help verwerf het.

Verblyfpermitte was nie benodig nie en slegte verwysings in 'n indiwidu se pasboek het nie outomaties tot veroordeling gelei nie. In 'n tyd waar die apartheidswette mans tronk toe gestuur het indien hulle nie hul pasboeke gedra het nie, was die etikettering van 'n persoon as 'n krimineel geen aansienlike rede vir kommer nie. Hierdie omstandighede het tot 'n toename in die aantal bendes en misdaad gelei. 'n Bendelid het in die township as 'n tsotsie bekend gestaan. Dit is 'n korrupte vorm van die woord "zoor-suit", wat na die jong mans se modieuse kleure verwys het. Hierdie tsotsies het 'n informele taal, genaamd "Tsotsitaal", gepraat.

Die Anglikaanse kerk van "Chirst the King" is in 1933 gebou en die toring in 1936 bygevoeg. In 1940 is vr. Trevor Huddlestone as rektor aangestel. Hy was 'n uitgesproke teenstander van die apartheid en die kerk het 'n baken in die vryheidstryd geword. In 1955, tydens die gedwonge verskuiwings, is Huddelstone teruggeroep Engeland toe. Nadat die lidmate gedwing is om die buurt te verlaat, is die kerk gesekulariseer en verkoop. In 1997 is dit opnuut as Anglikaanse kerk ingewy. Biskop Huddlestone se as word op sy versoek hier geberg.



</doc>
<doc id="40418" url="https://af.wikipedia.org/wiki?curid=40418" title="Alfred die Grote">
Alfred die Grote

Alfred die Grote (848 of 849 – 26 Oktober 899) was van 871 tot met sy dood koning van Engeland). Hy was die vyfde en jongste seun van koning Ethelwulf en sy eerste vrou, Osburga. Hy het sy broer Ethelred opgevolg as monarg van Wessex, nadat dié dood is in die stryd teen die Dene. Alfred is in 868 getroud met Ealhswith van die Gaini in Noord-Lincolnshire, dogter van Ethelred Mucel, edelman van die Huis van Mercië.

Besonderhede oor Alfred se lewe is bekend danksy die werk van die Wallieser Asser, wat as sy biograaf beskou kan word.

Alfred het gou vrede gesluit met die Dene, maar ná ’n paar jaar het hulle hulle aanvalle hervat. Alfred het hulle in 878 verslaan en vir hulle ’n gebied in die noordooste van Engeland gegee.

Koning Alfred die Grote se magte het Londen ingeneem en 'n vredesooreenkoms met die Deense leier Guthrum gesluit. Die heidense Deen is tot die Christendom bekeer. Die Dene wat reeds in Engeland gevestig was, het 'n eie gebied gekry wat as Danelaw bekend gestaan het. In Danelaw het tot in die laat Middeleeue ander wette en gebruike as in die res van Engeland gegeld. Die ander deel was 'n Saksies-oorheerste koninkryk onder Alfred se gesag.

Nadat die gevare van 'n Deense inval verdwyn het, moes Alfres sy ryk van 892-896 teen Normandiese indringers uit Noord-Frankryk verdedig. Sy bekwaamheid as militêre leier, sy organisatoriese talent en die feit dat hy 'n sterk vloot opgebou het, het hom egter in staat gestel om aanvalle van die gedugte Normandiërs af te weer. Alfred se roem berus egter nie alleen op sy prestasies as militêre leier nie. Hy het die bestuur van die land gereorganiseer, die regspraak verbeter en die kulturele lewe, ekonomie en handel bevorder.

Hy het die leër hervorm en ’n verskeidenheid bestuurs- en juridiese vernuwings ingevoer wat tot voordeel van die land gestrek het, onder andere op ekonomiese gebied. Hy het sy grondgebied in graafskappe opgedeel wat hy onder toesig van ’n "earl" (Oud-Engels "ealdorman" of oudste) geplaas het. Hy het ook sheriffs benoem wat sy gesag moes afdwing. Hy het die onderwys bevorder, ’n invloedryke hofskool gestig en was ook op kulturele gebied aktief. Al hierdie eienskappe het hom die bynaam "die Grote" besorg.

Alfred was self ’n skrywer en vertaler. Hy was onder meer die medevertaler van "Cura pastoralis" van pous Gregorius die Grote, "De consolatione philosophiae" van Boethius, "Soliloquies", "Confessiones" van Augustinus en "Historiae Adversus Paganos Libri Septem" van Orosius. Nog ’n belangrike werk van hom was sy wetboek, die eerste in Europa wat in die volkstaal geskryf is.

Alfred is op 26 Oktober 899 dood en is in Winchester begrawe. Die oorsaak van sy dood is onbekend. Hy is opgevolg deur sy seun Eduard die Ouere.

Alfred is in 868 getroud met Ealhswith van die Gaini in Noord-Lincolnshire, wat in 905 oorlede is. Sy was die dogter van Ethelred Mucel, edelman van die Huis van Mercië. Hulle het ses kinders gehad, onder andere:




</doc>
<doc id="40420" url="https://af.wikipedia.org/wiki?curid=40420" title="Eduard die Ouere">
Eduard die Ouere

Eduard die Ouere (Engels: "Edward the Elder"; Oud-Engels: "Ēadweard se Ieldra") (871-924) was van 899 tot met sy dood koning van Engeland. Hy was die seun van Alfred die Grote, wat hy ná sy dood opgevolg het. Hy het die Oostelike Middellande en Oos-Anglië in 917 van die Dene verower en het in 918 die heerser van Mercië geword ná die dood van sy suster Ethelfled.

Sy opvolging is betwis deur sy neef Ethelwold, wat by die Dene in Northumbrië en Oos-Anglië aangesluit het. Ethelwold se dood in 902 het ’n einde gemaak aan dié stryd.

Eduard was ’n uitstekende militêre leier en het die Deense gebied met geweld en geduld teruggebring onder Engelse heerskappy. In 901 het hy sy stryd teen die Dene (Vikings) begin en in 906 ’n groot mag in Kent en Essex verslaan. In 910 het hy die Dene in die noorde verslaan en daarmee heerser oor die grootste deel van Engeland geword.

Eduard was drie keer getroud en het dertien kinders gehad, asook waarskynlik ’n paar buite-egtelike kinders.

Hy is in omstreeks 893 met Ecgwynn getroud. Hulle was die ouers van die toekomstige koning Athelstan en ’n dogter. Niks oor Ecgwynn is bekend nie, behalwe haar naam.

Toe hy in 899 koning word, is Eduard getroud met Elffled, ’n dogter van Ethelhelm, die "earl" ("oudste") van Wiltshire. Hul seun, Ethelweard het sy pa waarskynlik opgevolg, maar is net sestien dae daarna dood en die twee is saam begrawe. Edward and Elffled het ook ses dogters gehad.

Eduard is in omstreeks 919 vir die derde keer getroud, met Eadgifu, die dogter van Sigehelm, die "earl" van Kent. Hulle het twee seuns gehad wat hul kinderjare oorleef het, Edmund en Edred. Hulle het ook twee dogters gehad.

Eduard is in 924 dood en is nes sy pa in Winchester begrawe. Nadat sy seun en opvolger Ethelweard ná ’n bewind van slegs sestien dae dood is, is dié opgevolg deur sy waarskynlik buite-egtelike seun Athelstan. Twee ander seuns, Edmund en Edred, het ook die troon bestyg.


</doc>
<doc id="40421" url="https://af.wikipedia.org/wiki?curid=40421" title="Ethelweard van Wessex">
Ethelweard van Wessex

Ethelweard (904-924) was in 924 koning van Engeland. Hy was die seun van koning Eduard die Ouere en die jonger halfbroer van sy opvolger, Athelstan.

Eduard die Ouere het op 22-jarige leeftyd getrou met Ecgwynn. Die huwelik was egter waarskynlik nie wettig nie. Hulle het twee kinders gehad, waaronder Athelstan.

Van Ethelweard is min bekend. Hy was die seun van Eduard en sy tweede vrou, Elffled, ’n dogter van Ethelhelm, die "earl" ("oudste") van Wiltshire. Toe Eduard die Ouere in 924 sterf, is Ethelweard op die troon geplaas deur die inwoners van Wessex. Die mense van Mercië wou eerder sy ouer halfbroer Athelstan as koning hê. Dit was egter betwisbaar weens die status van Eduard se eerste huwelik. Die waarskynlike uiteinde sou gewees het ’n verdeling van die koninkryk tussen die ondersteuners van Ethelweard en dié van Athelstan, maar Ethelweard is net sestien dae ná sy pa oorlede en hulle is saam begrawe. Athelstan het toe koning van Engeland geword.


</doc>
<doc id="40422" url="https://af.wikipedia.org/wiki?curid=40422" title="Baksteengotiek">
Baksteengotiek

Die term Baksteengotiek (Duits "Backsteingotik") verwys na 'n vereenvoudigde Gotiese boustyl wat vanaf die 12de eeu veral in Noord-Duitsland en in die gebiede rondom die Oossee gebruiklik was waar natuurstene nie beskikbaar was nie en bakstene as die enigste boumateriaal ingespan is. Met die verowering van Lyfland (tans Estland en Letland) deur Duitse en Deense ridderleërs en die vestiging van Duitse Hanse-koopmans in Baltiese seehawens het Noord-Duitse baksteen-boutradisies ook na Noordoos-Europa versprei.

Baksteengotiese argitektuur is dus kenmerkend vir lande soos Duitsland, Denemarke, Swede, Finland, Estland, Letland, Litaue, Rusland, Wit-Rusland en Pole. Die Iberiese skiereiland (met Spanje en Portugal) het sy eie Gotiese baksteenstyl ontwikkel, die sogenaamde Mudéjar-gotiek.

Bakstene is in Noord-Europa reeds vanaf die 12de eeu gebruik sodat die oudste baksteengeboue nog by die Baksteenromaanse styl gereken word. Tydens die 16de eeu is die Baksteengotiek geleidelik vervang deur die Baksteenrenaissance.

Die Baksteengotiese styl word in teenstelling met Gotiese geboue in ander Europese gebiede deur die gebrek aan figuratiewe beeldhoukuns gekenmerk (wat met bakstene nie verwesenlik kon word nie), maar ook deur die stylvolle onderverdeling en strukturering van mure, waarby versierings wat van bakstene vervaardig is asook die sterk kleurkontras tussen rooi bakstene, geglasuurde teëls en wit gekalkte mure 'n beduidende rol gespeel het.

Sowel historiese stadskerne, wat deur Baksteengotiese argitektuur oorheers word, asook enkele geboue is deur Unesco as wêrelderfenis gelys. Baksteengotiese boukuns het in die laat 19de eeu en vroeë 20ste eeu herleef in style waarna as respektiewelik Neogotiese Hannoverskool en Baksteenekspressionisme verwys word. Belangrike voorbeelde hiervan word onder meer in Hamburg aangetref - die "Chilehaus" en stoorhuise in die "Speicherstadt".


</doc>
<doc id="40424" url="https://af.wikipedia.org/wiki?curid=40424" title="Athelstan van Engeland">
Athelstan van Engeland

Athelstan (895 – 27 Oktober 939) was van 924 tot met sy dood koning van Engeland. Hy was waarskynlik die buite-egtelike seun van Eduard die Ouere. Daar is twyfel oor die huwelikstaat van sy ouers.

Athelstan word wel beskou as die eerste werklike koning van Engeland. Hy het groot oorwinnings behaal oor sy vyande, waaronder die Dene, en het sy grondgebied uitgebrei na dele van Wallis en Cornwallis.
Sy grootste oorwinning oor ’n vyandige bondgenootskap van Skotland, Wallis en die Vikings was in 937 in die Slag van Brunanburh.

Athelstan het wette uitgevaardig wat die bestuur oor sy grondgebied versterk het. Hy het bondgenootskappe gesluit deur vier van sy halfsusters te laat trou met Wes-Europese heersers. Hy was ook ’n kultuurliefhebber en die versamelaar van kunswerke. Hy het ’n groot deel daarvan aan sy volgelinge en die kerk weggegee om hul steun te verseker.

Athelstan het geen kinders gehad nie en is opgevolg deur sy halfbroer Edmund I.


</doc>
<doc id="40425" url="https://af.wikipedia.org/wiki?curid=40425" title="San Joaquin-rivier">
San Joaquin-rivier

Die San Joaquin-rivier (uitgespreek /ˈsæn wɑːˈkiːn/) is die tweede langste rivier in Kalifornië, 'n deelstaat in die VSA. Die rivier is 589 km (366 myl) lank.


</doc>
<doc id="40426" url="https://af.wikipedia.org/wiki?curid=40426" title="Edmund I van Engeland">
Edmund I van Engeland

Edmund I (921 – 26 Mei 946), met die bynaam "die Manjifieke" of "die Ouere", was van 939 tot met sy dood koning van Engeland. Hy was die seun van Eduard die Ouere en die halfbroer van sy voorganger, Athelstan.

Edmund moes gou ná sy troonbestyging militêre bedreigings die hoof bied. Koning Olaf I van Dublin het Northumbrië verower en die Middellande binnegeval. Ná Olaf se dood in 942 het Edmund die gebied herower. Hy het ook opstande deur die Dene in Mercië onderdruk.

Edmund is tydens ’n fees in sy eie woning vermoor deur Leofa, ’n verbanne misdadiger wat ook in die geveg dood is. Hy is opgevolg deur sy broer Edred.

Ook sy seuns Edwy en Edgar het later koning geword.


</doc>
<doc id="40431" url="https://af.wikipedia.org/wiki?curid=40431" title="Verona">
Verona

Verona (uitgespreek [veˈro(ː)na]) is 'n belangrike toerisme-stad in die noorde van Italië en die hoofstad van die gelyknamige provinsie. Met 'n bevolking van 258 313 (soos op 30 November 2018) is Verona die grootste stedelike nedersetting in die "Terraferma", die historiese vastelandse besittings van die Republiek Venesië, asook die tweede grootste nedersetting in die huidige administratiewe streek Veneto. Verona is in 2000 deur Unesco as wêrelderfenisgebied gelys. Die stad is in die Povlakte langs die Adigerivier en sowat 25 km oos van die Gardameer geleë.

Die stad is bekend as die plek waar William Shakespeare se tragedie "Romeo en Juliet" (Romeo en Julia) afspeel. Alhoewel die tragedie geen historiese wortels het nie (behalwe vir twee Italiaanse novelles), word na een van Verona se historiese woongeboue verwys as die "Casa de Giulietta" (Huis van Julia). Die Julia-balkon in sy binnehof het in die 1930's as toeristetrekpleister ontstaan.

Die belangrikste besienswaardigheid van Verona is die goed bewaarde Romeinse amfiteater wat in 50 n.C. ontstaan het met sitplekke vir 20 000 besoekers. Hier word jaarliks operafeeste, rock- en popkonserte gehou. Die uitgestrekte plein "Piazza Bra", waar die amfiteater geleë is, word oorheers deur historiese paleise en burgerhuise uit die tydperk tussen die 16de en 18de eeu.



</doc>
<doc id="40432" url="https://af.wikipedia.org/wiki?curid=40432" title="Vryepion">
Vryepion

In skaak is 'n vryepion 'n pion met geen vyandelike pionne wat dit kan verhoed om tot by die agtste ry te vorder nie. Met ander woorde, daar is geen pionne van die teenstander voor die pion in dieselfde gelid of in die aanliggende geledere nie. Vryepionne kan 'n voordeel bied aangesien ander stukke dan gebruik moet word om dit daarvan te verhoed om te promoveer.

In die diagram na regs is die wit pionne op b5, c4 en e5 vryepionne. Swart se pion op d4 is ook 'n vryepion. As swart fxg4 speel, sal swart ook 'n vryepion hê op g4, terwyl wit 'n vryepion op f4 sal hê.


</doc>
<doc id="40435" url="https://af.wikipedia.org/wiki?curid=40435" title="Edred van Engeland">
Edred van Engeland

Edred (923 – 955) was van 946 tot met sy dood koning van Engeland. Hy was die seun van Eduard die Ouere en sy derde vrou, Eadgifu van Kent, en het sy broer Edmund I opgevolg.

In die "Anglo-Saxon Chronicle" word vertel hoe hy Northumbrië in 946 onder sy beheer gekry het. Hy het latere probleme in die noorde onderdruk deur Skandinawiese aanspraakmakers op die troon te verslaan.

Edred het ’n spysverteringsprobleem gehad wat veroorsaak het dat hy feitlik nie kon eet nie en dit het eindelik sy lewe geëis. Hy is op 23 November 955 in Frome, Somerset, dood. Hy was ongetroud en is opgevolg deur sy broerskind Edwy.


</doc>
<doc id="40436" url="https://af.wikipedia.org/wiki?curid=40436" title="Brasiliaanse Taalbeweging">
Brasiliaanse Taalbeweging

Die Brasiliaanse Taalbeweging is die beweging wat hom vir Brasiliaanse Portugees as kultuurtaal beywer het.

Teen die einde van die 19de eeu, ontsnap Brasilië nie aan die opkomende "taalromantisering van die omgangstaal", wat in talle lande gewoed het nie. Die "Academia Brazileira de Letras" is juis gestig gedurende 1896/7, met as doel die herkodifisering van Portugees vir die Brasiliane. Die begeerte onder Brasiliane om 'n eie inheemse kultuurtaal te skep, was brandend groot. Die opkoms van nasionalisme onder die Brasiliane, het tot gevolg gehad dat selfs 'n woord soos 'Portugees' vermy was. Nuwe terme is gebruik, soos "o idioma nacional" of "a língua nacional" (die nasionale taal), of "a língua Brasileira" (die Brasiliaanse taal) om te verwys na die "Nuwe Taal" van Brasilië .

In 1922 kom modernisme in Brasilië tot bloei, onder die musici, historici, digters, skrywers en skilders. Hierdie beweging wou die Brasiliaanse volk losmaak van Europa en die Europese kultuur. Skrywers en digters het begin om baie woorde in die algemene spreektaal, wat aan Indiaans ontleen is, op te neem in hul werke. Met hierdie poging is gerebelleer teen die gewoonte in Brasilië, om korrekte Portugees te gebruik. Die Brasiliaanse spreektaal en volksmusiek is deur die kunstenaars aangeprys en die 'stywe' Portugese skryftaal is op die agtergrond gedruk.

Die spreektaal in Brasilië verskil, soos ook te verwagte is, van die Portugese spreektaal. Die invloei van miljoene anderstalige immigrante moes 'n invloed uitoefen op die omgangstaal. São Paulo het alleen tussen 1890 en 1900 sowat 340,000 Italiaanse immigrante opgeneem.

Brasiliaanse Portugees is grammatikaal eenvoudiger as Europese Portugees, omdat dit dieselfde ontwikkeling deurgemaak het as Afrikaans. Werkwoorde word nie vervoeg nie en daar is ’n neiging om slegs enkelvoudsvorme van die werkwoord te gebruik. Hierdie verskynsel kom ook in Afrikaans voor.

In Brasilië het die Portugese taal eers ’n kreoliseringsproses ondergaan wat gelei het tot die ontstaan van talle sterk gekreoliseerde omgangsvariëteite. In die poging om Standaardportugees oor te neem het daar weer ’n dekreolisringsproses plaasgevind. Die dekreoliseringsproses is egter nooit ten volle uitgevoer nie. Die stedelinge het eerste gedekreoliseer omdat Standaardportugees die taalmodel was met hoë presige-waarde. Die omgangsvariëteite wat op die platteland gebruik word, het sterk gekreoliseer gebly.

Die hele dekreoliseringsproses in die stede, het 'n stilstand bereik teen ongeveer 1960 toe die Brasiliane nie Lissabon meer as taalmodel wou volg nie, maar Rio de Janeiro. Brasiliaanse skrywers het ’n taal begin gebruik wat sintakties afwyk van die taal in Portugal.

Teen ongeveer 1975 was daar reeds ’n sterk skeiding tussen Brasiliaanse Portugees en Europese Portugees. In die tyd het baie Brasiliane min kennis geneem van Europese Portugees, en het sommige Brasiliane dit selfs nooit meer gehoor nie. Die geskoolde Brasiliaan het egter groter kontak met Europese Portugees behou, veral in sy geskrewe vorm, en het Europese Portugees ook vir die hoër geskooldes 'n sekere kulturele prestige –waarde behou.

Die variëteite wat in Brasilië vandag die meeste prestige geniet, is die stedelike variëteite van Rio de Janeiro en São Paulo, en dien hierdie variëteite dan ook as televisietaal.

Ten spyte van groot verskille tussen Brasiliaanse Portugees en Europese Portugees, vloei Brasiliaanse televisiereekse na alle Portugeessprekende lande, en selfs na gebiede waar Portugeessprekendes 'n minderheid in 'n vreemde land vorm. Hierdie programme geniet hoë populariteit, en word 'n groot deel van die sendtyd in alle Portugeessprekende lande met Brasiliaanse programme gevul, selfs in Portugal.

In Lissabon is daar selfs 'n radiosender, wat slegs Brasiliaanse Portugees gebruik in sy uitsendings. Hierdie radiosender, "Radio Cidade", geniet hoë aansien en populariteit onder veral die Portugese jeug. Tans styg die populariteit van Brasiliaanse Portugees in alle Portugeessprekende lande.

Brasiliaanse Portugees en Europese Portugees verskil wat fonologie, morfologie, sintaksis, leksikon, spelling en pragmatika betref.

Om die onderling verstaanbaarheid tussen Brasiliaanse- en Portugese Portugees te bevorder en ook taaleenheid te verseker tussen die twee variëteite is die "Academia das Ciêcias de Lisboa" en die "Academia Brasileira de Letras" gestig. Talle spellingsooreenkomste is in die 20ste eeu deur die regerings en taalakademies van Portugal en Brasilië onderteken, in 'n poging om die status en eenheid van die Portugese taal so ver moontlik te handhaaf en uit te bou.

Ten spyte van die groot taalverskille tussen Brasiliaanse Portugees en Europese Portugees is die onderlinge taalband behou. Beide die taalvariëteite staan onder gesag van één taalakademie: "Instituto Internacional da Língua Portuguesa". Die hoofdoelstelling van hierdie akademie is om die taaleenheid tussen Portugeessprekende lande te handhaaf. Teen ongeveer 1990 het die behoefte onder Brasiliane om terme te gebruik soos "o idioma nacional, a língua nacional", of "a língua Brasileira" verdwyn. Die Brasiliane noem hulle moedertaal vandag dan ook 'Portugees'.


</doc>
<doc id="40437" url="https://af.wikipedia.org/wiki?curid=40437" title="Edwy van Engeland">
Edwy van Engeland

Edwy (ook bekend as Edwig of Eadwig, met die bynaam "die Regverdige"; 941 – 1 Oktober 959) was van 955 tot met sy dood koning van Engeland. Hy was die oudste seun van Edmund 1 en sy vrou Elfgifa. Hy is deur die adel gekies om sy oom Edred op te volg. In 956 word hy op 13-jarige ouderdom gekroon.

Sy kort bewind is gekenmerk deur talle konflikte – met sy familie, die kerk, deur intriges aan die hof en deur opstande in Northumbrië en Mercië.

Volgens een legende het sy vete met die kerk onder leierskap van sint Dunstan en aartsbiskop Odo al op die dag van sy inwyding begin. Hy het nie opgedaag vir ’n byeenkoms van die adel nie. Dunstan het die jong koning aan die vry met ’n adellike meisie, ene Elfgifa, aangetref. Edwy het geweier om saam met Dunstan te gaan, maar dié het hom saamgesleep. Toe Dunstan besef hy het sy lewe in gevaar gestel, het hy na sy klooster gevlug. Edwy, onder aanmoediging van Elfgifa, het die klooster geplunder. Dunstan het ontsnap en eers ná die koning se dood na Engeland terugkeer.

In die "Anglo-Saxon Chronicle" word berig oor Edwy se opvolging en dat Duncan uit Engeland gevlug het, maar gee nie die rede nie. Die bostaande weergawe van die gebeure kan dus gebaseer wees op ’n ware politieke stryd tussen die jong koning en die kerkleiers, wat die storie later vertel het om hom te beswadder, of dit kan bloot ’n legende wees. In die Chronicle word ook vertel dat Odo die koning se latere huwelik met Elfgifa onwettig verklaar het omdat hulle "te naby familie" was.

Gesteun deur Odo het die inwoners van Mercië en Northumbrië hulle in 957 geskaar by Edwy se broer, Edgar die Vreedsame. Edwy is by die Slag van Gloucester verslaan, maar om ’n burgeroorlog te voorkom, is die ryk in twee verdeel al met die Teemsrivier langs. Edwy het oor die suidelike deel (Wessex en Kent) regeer en Edgar oor die noordelike deel.

Daarna het Edwy wyser opgetree en die kerk begunstig. Hy is egter kort daarna dood en is opgevolg deur Edgar, wat die ryk weer verenig het.


</doc>
<doc id="40438" url="https://af.wikipedia.org/wiki?curid=40438" title="Via Baltica">
Via Baltica

Die naam Via Baltica verwys na 'n padgedeelte van die Europese Roete 67 (kort E67), wat die Tsjeggiese hoofstad Praag met Helsinki in Finland verbind. Hierdie gedeelte is die belangrikste grootpad in die Baltiese lande wat in die Poolse hoofstad Warskou begin en oor 'n lengte van 670 kilometer tot by die Estiese hoofstad Tallinn loop. Motoriste moet die laaste gedeelte van die E67 tussen Tallinn en Helsinki per veerboot gaan.

Die Via Baltica is grotendeels nog 'n gewone pad, alhoewel daar beplan word om dit tot 'n snelweg uit te bou. Hierdie planne was aanvanklik omstrede omdat die voorgestelde roete deur Poolse natuurbewaringsgebiede sou geloop het. 

Die owerhede in die metropolitaanse gebied van Helsinki oorweeg daarnaas om 'n padtonnel onder die Oossee te bou wat die veerbootverbinding tussen Helsinki en Tallinn sou vervang.


</doc>
<doc id="40440" url="https://af.wikipedia.org/wiki?curid=40440" title="Piaste">
Piaste

Die Piaste (Pools: "Piastowie") was 'n Poolse dinastie wat tussen die 9de en 17de eeu met talle hertoë en konings 'n belangrike rol in die geskiedenis van die land gespeel het. Die Piaste het hulle oorsprong in die Polane, 'n vroeë Poolse stam, terwyl die naam "Piaste" na hul legendariese stamvader Piast verwys.

Die term "Piaste-dinastie" is vir die eerste keer in die 18de eeu deur die Poolse geskiedkundige Adam Naruszewicz (1733-1796) gebruik.


</doc>
<doc id="40441" url="https://af.wikipedia.org/wiki?curid=40441" title="Edgar die Vreedsame">
Edgar die Vreedsame

Edgar (ca. 942 – 8 Julie 975) was van 959 tot met sy dood koning van Engeland. Hy was die jongste seun van koning Edmund I en sy vrou Elfgifa van Shaftesbury.

Hy het die bynaam "die Vreedsame" gekry, maar was in werklikheid sterker en minder vreedsaam as sy broer en voorganger, Edwy. Met die hulp van aartsbiskop Odo het hy Northumbrië en Mercië in 957 van sy broer afgeneem. Dit het gelei tot ’n verdeling van die ryk in ’n poging om ’n burgeroorlog te voorkom. Hy het sy broer ná sy dood in 959 amptelik opgevolg en die ryk weer verenig.

Edgar was ’n daadkragtige en bekwame koning wie se bewind deur ander Britse heersers, onder andere dié in Wallis en Skotland, erken is. Met sy Kloosterhervormingsbeweging het hy die Reël van Benediktus herstel in die land se ongedissiplineerde kloosters. Hy het Dunstan, wat later tot heilige verklaar is, aangestel as Aartsbiskop van Kantelberg. Daar word beweer dat Dunstan aanvanklik geweier het om Edgar te kroon weens sy lewenswyse – die koning het Wulfthryth, ’n non, glo ontvoer en ’n dogter, Edith, by haar gehad. Edith het later ’n non geword en is tot heilige verklaar.

Die kroning het eindelik tog in 973 plaasgevind in Bath. Edgar se vrou, Elfrida, was die eerste eggenote van ’n koning wat tot koningin van Engeland gekroon is. Dunstan het tot met Edgar se dood sy raadgewer gebly.

Edgar is op 8 Julie 975 in Winchester dood. Hy het twee seuns gehad van wie die oudste, Eduard, moontlik ’n buite-egtelike kind was. Die jongste seun was Ethelred, sy kind by Elfrida. Eduard het hom opgevolg.

Van Edgar se dood tot met die Normandiese verowering was daar nie ’n enkele troonopvolging wat nie betwis is nie. Sommige sien Edgar se dood as die begin van die einde van Angel-Saksiese Engeland: Dit is gevolg deur drie geslaagde verowerings in die 11de eeu – twee Deense en een Normandiese verowering.


</doc>
<doc id="40442" url="https://af.wikipedia.org/wiki?curid=40442" title="Polane">
Polane

Die naam Polane verwys na twee Slawiese stamme:

Die westelike Polane (Pools: "Polanie") was die magtigste van die Wes-Slawiese stamme in die gebied van die huidige Pole en het ook hulle naam aan die land gegee. Tydens die groot volksverhuisings het Slawiese groepe vanuit Oos-Europa weswaarts tot by die Elbe-rivier en suidwaarts tot by die Balkan-skiereiland uitgebrei. Die Wes-Slawe het hulle omstreeks die 6de eeu onder meer in die gebied tussen die Oder- en die Weichsel-rivier gevestig, met Gnesen (Gniezno) as een van hulle beduidendste nedersettings. Hulle het vinnig tot die magtigste stam in die gebied ontwikkel en is deur 'n dinastie geregeer wat later as Piaste sou bekend staan.

Vors Mieszko I het tot by die einde van die 10de eeu daarin geslaag om alle Poolse stamme onder sy heerskappy te verenig, te kersten en 'n staat te stig waarna vanaf die 11de eeu as "Pole" verwys is. Sy seun Bolesław I het die sentrale gesag gevestig en koning van Pole geword.

Die historiese bronne verwys ook na oostelike Polane of Poljane wat in die gebied rondom die Pripjat-rivier in die huidige Wit-Rusland en rondom Kyiv (Kiëf) gewoon het. Hulle het gedurende die staatwording van die Kiëf-Roes met ander Oos-Slawiese stamme versmelt.

Die term Polane is oorspronklik van "Polan" afgelei wat in die Oudslawiese taal na 'n veldbewoner verwys het. Die etimologie van die naam insinueer dat die Polane 'n oorwegend agrariese bevolking was. Ook in die moderne Slawiese tale beteken "pole" "veld".



</doc>
<doc id="40443" url="https://af.wikipedia.org/wiki?curid=40443" title="Skaakmat">
Skaakmat

Skaakmat (baie keer afgekort na mat) is die doel van skaak (en ander bordspele van die sjatoerangafamilie) en word bereik wanneer die teenstander se koning aangeval word en vasgekeer op so 'n wyse dat die koning op geen wettige wyse uit die aanval kan ontsnap nie. Die speler wie se koning in skaakmat is verloor die spel sodra hy of sy in skaakmat is. In praktyk gee meeste spelers oor as dit duidelik is dat skaakmat nie vermy kan word nie.

As 'n koning aangeval word maar die aanval afgeweer kan word is die koning in skaak maar nie in skaakmat nie. As 'n speler "nie" in skaak is nie maar geen wettige skuiwe kan uitvoer nie (dit wil sê enige moontlike skuif sou die koning in skaak plaas) is die resultaat pat en eindig die skaakspel gelykop (in ander spelle verloor die speler wat in pat is).

'n Skuif wat die teenstander in skaakmat plaas word in algebraïese notasie met die kardinaalteken (#) aangedui – byvoorbeeld, 34.Dh8# of deur "++". (Die simbool "++" word egter ook soms gebruik om dubbele skaak aan te dui.)


</doc>
<doc id="40445" url="https://af.wikipedia.org/wiki?curid=40445" title="En passant">
En passant

En passant (uit Frans: "in verbygang") is 'n skuif in die bordspel skaak. "En passant" is spesiale skuif wat deur 'n pion uitgevoer word direk nadat die teenstander sy pion twee blokkie vorentoe geskuif het vanaf die pion se aanvangsposisieen,en die pion die teenstander se stuk buit asof die pion slegs een blokkie vorentoe geskuif het. In hierdie situasie buit eersgenoemde pion die pion wat twee blokkies skuif "in verbygang" deur die eerste blokkie. Die skuif kan net gemaak word as die speler die teenstander se pion sou kon buit as dit net een blokkie vorentoe gekuif het en die posisie na die skuif is dieselfde as wat dit sou wees as die teenstander sy pion net een blokkie vorentoe geskuif het en die speler dit dan gebuit het. Die "en passant" buit moet in die volgende beurt uitgevoer word direk nadat die teenstander sy pion twee blokkies vorentoe geskuif het, anders word die reg op en passant verloor. Die skuif is die enigste in skaak waarin die stuk wat 'n ander stuk buit nie beweeg na die posisie waar die gebuite stuk voor die skuif gestaan het nie. As 'n "en passant" skuif die enigste wettige skuif is wat gemaak kan word, moet dit gemaak word.

Die en passant reël is in die 14de of 15de eeu aangeneem toe pionne die opsie om twee blokkie vorentoe te beweeg tydens hulle eerste skuif bekom het. Die rasionaal vir die reël is dat 'n pion nie verby 'n ander pion kan skuif sonder die risiko dat dit gebuit kan word nie.

In skaaknotasie word "en passant" soms aangedui met "e.p." maar die aanduiding word nie vereis nie. In algebraïese notasie word die skuif geskryf asof die pion wat gebuit is slegs een blokkie vorentoe geskuif het, "b.v.", exf6 (of exf6 e.p.) in die onderstaande illustrasie.

Wanneer 'n gelykopuitslag deur drievoudige herhaling beweer word, waar twee posisies voorkom waar al die stukke op dieselfde blokkies is met dieselfde speler om te skuif, moet in ag geneem word dat die posisies as verskillend beskou word as daar in die eerste van die posisies 'n geleentheid was om 'n "en passant" skuif uit te voer. So 'n geleentheid sou nie in die tweede posisie bestaan nie as gevolg van die vereiste dat dit direk na die teenstander se twee blokkie skuif van sy pion gedoen moet word.

In die 19de eeu is debatte gevoer oor of "en passant" uitgevoer moet word om uit pat uit te kom. Daar is gevoel dat die uitvoer van "en passant" 'n voorreg is en dat dit daarom nie afgedwing kan word nie. Die amptelike skaakreëls is later aangepas om dit duidelik te maak dat en passant verpligtend is in dié geval. 'n Speler moet ook "en passant" uitvoer as dit die enigste skuif is om uit skaak te kom.

In hierdie lyn van die Russiese Verdediging kan Wit die pion op d5 met "en passant" buit op sy sesde skuif.

'n Ander voorbeeld kom voor in die Franse Verdediging na 1.e4 e6 2.e5, 'n skuif wat voorgestaan is deur Wilhelm Steinitz. As Swart reageer met 2...d5 kan Wit die pion "en passant" buit met 3.exd6. Op soortgelyke wyse kan Wit antwoord met 2...f5 met 3.exf6.

Swart het so pas sy pion van f7 na f5 geskuif in 'n spel tussen Gunnar Gundersen and A. H. Faul. Wit kon die f-pion "en passant" buit met sy e-pion, maar het 'm ander idee:
Die "en passant" buit plaas Swart in dubbele skaak deur Wit se toring op h1 en sy loper op c1. Aangesien Swart nie beide aanvalle gelyk kan afweer nie, en sy laaste uitweg, om na g7 te skuif, deur Wit se ruiter op e6 verhoed word, is hy in skaakmat.
Die "en passant" reël is een van die laaste belangrike veranderings in Europese skaak wat in die 14de tot 15de eeu plaasgevind het te same met die invoer van die twee-blokkie eerste skuif vir pionne, rokade, en die onbeperkte reikwydte van die dame en loper. Asiese skaakvariante soos chiangtsi, shogi, janggi en makruk vertoon as gevolg van hulle afsonderlike ontwikkeling nie enige van hierdie skuiwe nie.

Die motivering vir "en passant" was om te verhoed dat die nuut toegevoegde twee-blokkie eerste skuif vir pionne gebruik kon word om sonder risiko by die teenstander se pionne verby te skuif. In besonder laat die reël toe dat 'n pion op 'n speler se vyfde ry die teenstander se pion te buit al gebruik die teenstander die opsie om tydens die eerste skuif van sy pion twee blokkies ver te skuif.


</doc>
<doc id="40446" url="https://af.wikipedia.org/wiki?curid=40446" title="Eduard die Martelaar">
Eduard die Martelaar

Eduard die Martelaar (Engels: "Edward the Martyr"; c. 962 – 18 Maart 978) was waarskynlik die buite-egtelike seun van Edgar die Vreedsame en Ethelfleda, ’n non wat hy verlei het, hoewel verskeie weergawes van sy afkoms bestaan. Hy het sy pa in 975 opgevolg as koning van Engeland, maar is ná ’n paar jaar vermoor. Eduard is beskou as ’n groot Christen en is in 1001 tot heilige verklaar.

Sy troonbestyging is betwis deur ’n groep mense onder leiding van sy stiefma, koningin Elfrida. Sy het gevoel haar seun en Eduard se halfbroer, Ethelred, moes koning geword het. Eduard het egter groter steun gehad. ’n Paar jaar later is hy vermoor terwyl hy Elfrida en Ethelred besoek het. Sommige bronne meld nie wie hom vermoor het nie, terwyl ander beweer hy is deur Elfrida vermoor of laat vermoor. Hy is sonder koninklike seremonie in Wareham begrawe.

Eduard se liggaam is vroeg in 980 met groot seremonie herbegrawe by Shaftesbury-abdy. In 1001 is sy oorskot na ’n meer prominente plek in die abdy geskuif, waarskynlik met die seëning van sy halfbroer, koning Ethelred. In dié tyd is Eduard tot heilige verklaar. Sy feesdag is op 18 Maart, die dag van sy moord.

In die 16de eeu onder koning Hendrik VIII is talle kloosters gesluit en heilige plekke verwoes, maar Eduard se oorskot is versteek om te keer dat dit geskend word. In 1931 het J. Wilson-Claridge die oorskot gevind tydens ’n argeologiese opgrawing. Die beenkundige T.E.A. Stowell het bevestig dat dit wel Eduard s’n is. In 1970 het ’n ondersoek getoon dat die jong man op dieselfde manier as Eduard gesterf het.

Die oorskot is later na ’n kerk in die Brookwood-begraafplaas in Woking, Surrey, geskuif. Die kerk heet tans die "St. Edward the Martyr Orthodox Church".




</doc>
<doc id="40447" url="https://af.wikipedia.org/wiki?curid=40447" title="Ethelred II van Engeland">
Ethelred II van Engeland

Ethelred II (c. 968 – 23 April 1016) was die seun van Edgar die Vreedsame en sy vrou, Elfrida. Hy was van 978 tot 1013 en van 1014 tot 1016 koning van Engeland.

Ethelred het op tienjarige ouderdom koning geword ná die moord op sy halfbroer, Eduard die Martelaar. In Engels is sy bynaam "the Unready" – dit kom in dié geval van die Angel-Saksiese woord "unræd", wat "sonder raad" beteken.

Ná enkele dekades van rus het die Dene aan die begin van Ethelred se bewind weer begin met strooptogte aan die Engelse kus, en later met aanvalle deur leëreenhede. Die koning het probeer om die Vikings af te koop. Hy het nie juis ’n keuse gehad nie, want hy kon nie sy generaals vertrou nie. Die afkoopgeld het egter die Dene jaar ná jaar teruggelok.

Eindelik het Ethelred op 13 November 1002 besluit om alle Dene in Engeland uit te moor. In reaksie hierop het koning Sven Vurkbaard van Denemarke begin met sy pogings om Engeland te verower. Dit het toe ook in 1013 gebeur en Ethelred het in bannelingskap gegaan. In 1014 het die Engelse Sven se opvolger, Knoet die Grote, uitgedryf en Ethelred se mag herstel.

Ethelred het minstens sestien kinders uit twee huwelike gehad. Sy tweede vrou was Emma van Normandië. Haar kleinneef Willem I die Veroweraar het sy verwantskap aan haar later gebruik as basis vir sy aanspraak op die troon van Engeland.

In April 1016 is Ethelred in Londen dood, waar hy ook begrawe is. Hy is opgevolg deur sy seun Edmund Ironside.


</doc>
<doc id="40452" url="https://af.wikipedia.org/wiki?curid=40452" title="Sven I van Denemarke">
Sven I van Denemarke

Sven Vurkbaard (Deens: Svend Tveskæg; c. 960, Denemarke – 3 Februarie 1014, Engeland) was koning van Denemarke, Engeland en dele van Noorweë. Hy was na bewering die stigter van die stad Kopenhagen saam met sy seun Knoet die Grote. Sy bynaam kom van sy hooivurkvormige baard wat in dié tyd gewild was, veral in Engeland.

Groot dele van Sven se lewe word betwis. Die besonderhede weerspreek mekaar dikwels, veral in geskrifte uit sy tyd soos die "Anglo-Saxon Chronicle", Adam van Bremen se "Gesta Hammaburgensis Ecclesiae Pontificum" en die "Heimskringla", ’n 13de-eeuse werk deur die Yslandse skrywer Snorri Sturluson.

Sven was ’n Vikingleier wat sy pa, Harald Bloutand, in 986 opgevolg het as koning van Denemarke. Op 9 September 999 het hy, saam met die Swede, die Noorse koning Olaf I Tryggvason in die Seeslag van Svolder verslaan. Olaf het tydens die gevegte verdrink. In 1000 het Sven die mag in ’n deel van Noorweë oorgeneem.

Sven het met ’n hele reeks aanvalle op Engeland begin nadat koning Ethelred II in 1002 besluit het om alle Dene in die land uit te moor uit vergelding vir die talle Deense invalle in dié tyd. Onder die vermoordes was Sven se suster en swaer. In Desember 1013 het Sven eindelik die mag in Engeland oorgeneem toe Ethelred na Normandië gevlug het. Nadat hy vyf weke lank oor Engeland regeer het, is hy in Gainsborough, Lincolnshire, dood.

Sven was getroud met die weduwee van koning Erik VI van Swede, Gunhilda (eintlik Swiatoslawa), ’n dogter van Mieszko I van Pole. Hy is as koning van Denemarke opgevolg deur sy oudste seun, Harald II en as koning van Engeland deur sy ander seun, Knoet die Grote.

Sven se seun Knoet en kleinseuns Harold Haasvoet en Hartaknoet het 26 jaar lank oor Engeland regeer. Ná Hartaknoet se dood het die troon egter teruggegaan na die Huis van Wessex.

Sven se afstammelinge deur sy dogter Estrid regeer tot vandag oor Denemarke. Een van sy afstammelinge, Margrete van Denemarke, het getrou met Jakobus III van Skotland en so Sven se bloed in die Skotse koninklike bloedlyn ingebring – en nadat Jakobus VI van Skotland die Engelse troon in 1603 geërf het, ook in die Engelse koninklike bloedlyn. Alle Engelse en Britse monarge sedert 1603 is dus afstammelinge van Sven.


</doc>
<doc id="40456" url="https://af.wikipedia.org/wiki?curid=40456" title="Quebecse Taalbeweging">
Quebecse Taalbeweging

Quebec was vir 200 jaar, sedert 1759 van die huidige standaardtaal in Frankryk afgesny, as gevolg van die Britse besetting van Kanada. Dit het ’n groot invloed op die Franse taal in Quebec gehad. Die Frans wat vandag in Quebec gepraat word, verskil sterk van die taal in Frankryk. Slegs ’n klein persentasie van die mense in Quebec praat Frans soos in Frankryk en hulle vorm die akademiese elite.
Die taalkwessie het in die 20ste eeu tot hewige debatte gelei in Quebec. Daar was mense wat van mening was dat daar in Quebec 'n nuwe taal tot stand gekom het en dat hierdie taal geen bande meer met Frankryk en die Franse taal het nie. Verskillende omgangsvariëteite het in Kanada ontstaan, waarvan sommige van hierdie variëteite sterk gekreoliseer was. Die voorstanders van ’n eie taal in Kanada was van mening dat een van hierdie variëteite ontwikkel moes word tot ’n eie inheemse Quebecse taal.
Hierdie groep was van mening dat die mense van Quebec ’n eie identiteit gevorm het en dat Parys nie meer as taalmodel kon dien nie. Die elite in Quebec het hierdie ontwikkeling met mag en mening probeer smoor.

Onder leiding van "La société du parler français au Canada" was kampanjes veral in skole georganiseer, om kinders aan te moedig om Europese Frans as model te gebruik, maar weinig sukses is behaal. Die toestand verander egter drasties gedurende die sestigerjare van die 20ste eeu, toe onderwysers, parlementslede, sakelui en amptenare begin besef het dat die Paryse model daadwerklik gepropageer en nagestreef móét word ten einde die verengelsing in Kanada teë te gaan Die groot kultuurskat van die Franse taal en die prestige daarvan sou help om te voorkom dat die inwoners van Quebec verengels.

In 1961 gee die regering opdrag aan "Office de la langue française" (taalraad) om ’n program uit te werk waarvolgens die Quebecse Frans aansluiting moes soek by Franse Frans .). Die "Office de la langue française" moes ook die spreektaal van die Quebeccers stuur in die rigting van Europese Frans. "Radio Canada" sou dan ook 'n waardevolle bydra gelewer het in die propagering van die Paryse model.
In 1974 word ’n nuwe beslissing deur die taalraad geneem. Die taalraad het verklaar dat Quebec en Frankryk gelyke vennote is, ongeag die rigting waarin die Franse taal mag evolueer en dat daar na taaleenheid gestreef moet word. Met "gelyke vennote" is wel erkenning gegee aan die bestaan van ’n eie inheemse taal in Quebec. Nogtans is bepaal dat Quebec die geskrewe en gesproke taalgebruik van Frankryk op die voet sou volg.

Die taalgebruik in die staatsdiens en die media het die Paryse model so goed moontlik bemark. Die navolging van die Paryse model het egter onder veral die lae sosiale vlakke stadig gevorder, in teenstelling tot die intellektuele. Dit is vandag steeds so, dat die omgangstaal nog skerp verskil van die taal wat deur die intellektuele elite gepropageer word. Tog het talle tipiese Quebecse uitdrukkinge sedert 1960 begin verdwyn, ten gunste van die Paryse model.

In Quebec kan vandag gekies word tussen een van twee taalmodelle – as skryf en spreektaal. Enersyds is daar die "modèle populaire" of "Québécois", wat gebaseer is op die gesproke taal, soos dit uit die taal van die vroeëre immigrante ontwikkel het. In hierdie model kom argaïese en kreoolse taalverskynsels voor. Andersyds is daar die "modèle élitaire", wat veral op Europese Frans gerig is, waarvoor Parys model staan.

Die verskille tussen "Québécois" en Franse Frans is egter groter as die verskille tussen Brasiliaanse Portugees en Europese Portugees. Daarom is baie mense in Quebec van mening dat hulle nie Europese Frans as model moet volg nie, maar die inheemse "Québécois" as taalmodel moet dien. In Quebec word vandag 'n gesproke standaard aanvaar, wat van Europese Frans verskil. Hierdie variëteit simboliseer 'n duidelike Quebecse identiteit.
Die bestaan van 'n eie inheemse kultuurtaal in Quebec, hou egter nie taalskeuring in met Franse Frans nie. Beide Québécois en Franse Frans, staan onder gesag van één taalakademie, naamlik die "Académie Française".


</doc>
<doc id="40457" url="https://af.wikipedia.org/wiki?curid=40457" title="Skandinawiese Korps">
Skandinawiese Korps

Die Skandinawiese Korps (Sweeds: Skandinaviska kåren) was 'n militêre eenheid wat deur Christer Uggla gestig is, en hul by Boeremagte aangesluit het toe die Tweede Vryheidsoorlog in 1899 tussen die Boererepublieke en die Verenigde Koninkryk uitgebreek het. Die eenheid het uit ongeveer 100 Sweedse, Finse, Deense en Noorweegse vrywilligers bestaan. Die eenheid het aan die beleg van Mafeking en die Slag van Magersfontein van 10 tot 11 Desember 1899 deelgeneem waar dit swaar verliese gelei het. Die soldate wat gesneuwel het is op die slagveld begrawe. Die eenheid is weer versterk en geherorganiseer. Die oorblywende lede is egter op 27 Februarie 1900 krygsgevangene geneem met Generaal Cronjé se oorgawe by Paardeberg. Later is 'n Skandinawiese monument opgerig op die plek waar die Skandinawiese soldate gesterf het.

Nordiese immigrante was reeds aan die begin in die 17de eeu deel van Europese vestiging in Suid-Afrika. Die immigrante wat as werknemers van die VOC aangekom het, is meestal in die Afrikanerbevolking opgeneem. Vanaf 1850 het die patroon begin verander met die vestiging van Finse, Noorse en Sweedse sendeling genootskappe in Suid-Afrika asook die vestiging van Noorweegse en Sweedse gemeenskaplike nedersettings. 

Immigrasie van individue uit die arm Nordiese lande het vinnig toegeneem nadat diamante in Kimberley in 1867 en goud in 1886 in die Witwatersrand ontdek is. Duisende Nordiese avonturiers, matrose, spoorwegwerkers, vakmanne en ingenieurs is deur die ekonomiese geleenthede gelok. Immigrasie uit die Nordiese lande het 'n hoogtepunt bereik tussen 1890 en 1910. Teen die einde van die tydperk was daar tussen 4 000 en 5 000 immigrante wat in die Nordiese lande gebore is in Suid-Afrika; rofweg ewe veel uit Swede, Noorweë en Denemarke met 'n kleiner aantal, meestal Sweedssprekende, Finne. Die immigrante het hulle ook ongeveer gelykop in die Kaapkolonie, Natal en Transvaal gevestig. 

Na die uitbreek van die oorlog is 'n vergadering op 12 Oktober 1899 in Pretoria gehou waar die Skandinawiese korps gestig is vir vrywilligers uit Skandinawië en Finland om magte in die Transvaal te ondersteun. Die stigter was kaptein Axel Christer Helmfrid Uggla, hoofingenieur van die Nederlandsch-Zuid-Afrikaansche Spoorweg Maatschappij. Die diens van die eenheid is aan die ZAR-regering aangebied wat dit aanvaar het. Model 1888 Mausergewere en 90 perde is deur die ZAR-regering verskaf en gepaste klere en uniforms is deur die komitee aangekoop. Op die eerste dag het 68 Skandinawiërs aangesluit waarvan drie vir mediese diens. Drie ossewaens is vir logistieke doeleindes aangeskaf. Johannes Flygare, 'n landmeter wat in Zoeloeland aan Lutherse sendelinge uit Swede gebore is en Afrikaans en swart tale kon praat, is as Veldkornet aangestel. Erik Stålberg wat tevore 'n adjudant-offisier in die Koninklike Sweedse leër was, was die enigste opgeleide offisier en is as luitenant aangestel en die Deen William Baerentzen as tweede luitenant. 
In 1899 het die eenheid uit 9 offisiere en onderoffisiere bestaan en 104 gewone rekrute waarvan 45 Swede, 24 Dene, 18 Finne, 13 Noorweërs en 13 ander nasionaliteite was. Ander nasionaliteite wat in die vrykorps verteenwoordig is was sewe Duitsers, waaronder die Jood Gustav Lindenberg uit Klerksdorp, drie Nederlanders, twee Russe en een Engelsman.

Die eenheid se hooftaak sou sabotasie-operasies wees maar hulle het ook deelgeneem aan die Beleg van Mafikeng en die Veldslae van Magersfontein en Paardeberg. Luitenant Ståhlberg het slegs ongeveer 'n week gehad om basiese militêre opleiding aan die eenheid wat min vorige militêre, wapen of ruiter vaardighede gehad het, te verskaf 

Op 16 Oktober 1899 het ongeveer 50 manne van die korps voor President Paul Kruger geparadeer voor hulle na die front vertrek het. Kruger het die eenheid toegespreek en al die vrywilligers se hande geskud.

Die eenheid wat teen die tyd ongeveer 100 man en 130 perde getel het is per spoor van Pretoria na Klerksdorp vervoer waar verdere opleiding ondergaan is. 'n Polisie-offisier het luitenant Stålberg hier met perdryopleiding bygestaan. Die troepe het van Kleksdorp af verder te perd gereis. In Polfontein moes die eenheid help met die beskerming van die Long Tom belegkanon wat na Mafeking op pad was. Op 21 Oktober 1899 is twee vrywilligers, die Sweed Carl Hultin en Noorweër Einar Olsen gewond. Olsen het later by Magersfontein omgekom. 

Op 23 Oktober 1899 het die eenheid aangesluit by die magte van genl. Piet Cronje by Rietvlei naby Mafeking. Op 25 Oktober het die eenheid deelgeneem aan 'n onsuksesvolle aanval op Mafeking deur ongeveer 1 200 Boere onder Kommandant Vallmarens. Twee vrywilligers is gewond naamlik 'n Deen genaamd Klaussen en 'n Fin Jacob Johansson wat later krygsgevangene geneem is en in 1900 in Sint Helena gesterf het. 

In die nag van 3 November 1899 het Veldkornet Flygare en 20 van die bes opgeleide Skandinawiërs saam met 80 Boere die Britse stellings binnegedring en hulle ingegrawe. Die posisie is gehou tot 5 November toe 'n deel van die Britse verdedigingslinie aangeval en ingeneem is waardeur die Britse artillerie op "Kannon-koppie" afgesny is. 

Die posisie moes egter verlaat word, en die eenheid het deelgeneem aan verkennings- en demolisie-aksies.

Op 20 November 1899 het die Skandinawise Korps saam met die res van Generaal Cronje se mag begin beweeg om te verhoed dat die Britte onder Lord Methuen die beleg van Kimberley kon oplê. In Klerksdorp het nog 15 vrywilligers wat deur Uggla gewerf is by die eenheid aangesluit wat per trein na en van daar te perd na Jacobsdal vertrek het. Die eenheid is beveel om by genl. De la Rey by Scholtznek aan te sluit om die twee Krupp veldkannonne te verdedig.

In Scholtznek is verdere opleiding gedoen en het sabotasie spanne die spoorweglyn na Kimberly opgeblaas. Generaal Cronje het die eenheid na aanleiding hiervan 'n donkiewa vol plofstof en loopgraafgereedskap toegeken. 'n Demolisie span bestaande uit tien vrywilliggers onder leiding van twee Finse deskundiges het die spoorweg op twee plekke omtrent 20 km suid van die Modderrivier vernietig.

Nadat verkenning op 6 Desember aangetoon het dat Britse magte aan die nader kom was het De la Rey genl. Cronje oortuig om 'n verdedigingslinie by Magersfontein in te neem op 8 Desember. Op 10 Desember het Veldkornet Flygare en twee Troepe verkenning gedoen en in die nag van 11 Desember het ongeveer die helfte van die eenheid 'n voorpos beman en het die res hulle ingegrawe sowat 1,5 km verder Noordoos. Die geveg om die Skandinawiese voorpos het op 11 Desember 1899 omstreeks 03:15 vm begin. Genl. Cronje het omstreeks 02:00 vm kommandant Tolly de Beer beveel om die voorposte te verlaat maar die bevel het nie by die Skandinawiese eenheid uitgekom nie. Die Skandinawiërs het die eerste Britse aanval afgeweer. 'n Tweede aanval wat 'n halfuur geduur het is egter teen ongeveer 06:15 vm gelanseer. Flygare was een van die eerste wat omgekom het. Luit. Stålberg is drie keer gewond maar het daarin geslaag om die troepe te beveel om die voorpos te verlaat voor hy sy bewussyn verloor het. Luitenant Baerentzen is ook twee keer gewond en buite aksie gestel. Altesaam 39 van die Skandinawiese Korps in die voorpos is dood of gevangene geneem en slegs 11 kon daarin slaag om te ontsnap en terug te val tot by die hoofverdedigingslinie.

Luitenant-Kwartiermeester Appelgren was nie by die voorpos nie maar is in die hoofverdedigingslinie gewond en het 'n paar dae later beswyk wat Luitenant-Kwartiermeester Claudelin as die laaste oorblywende offisier gelaat het. Hansen-Stoermoen van die Johannesburgse Komitee is deur Uggla gestuur om die eenheid te help. Drie grafte is gegrawe en Claudelin het die begrafnis behartig.

Die swaar verliese onder die Skandinawiese helde tydens die Slag van Magersfontein het 'n skokgolf deur die Afrikanergemeenskap gestuur. Daar is besluit om die eenheid te ontbind en die oorblywende manskappe by 'n Boerekommando in te sluit. Uggla het egter aanhou om vrywilligers te werf en op 20 Januarie 1900 het 20 nuwe vrywilligers by die eenheid aangesluit onder bevel van kapt. Jens Friis, 'n Deen. Die besluit om die eenheid te ontbind is opsy gestel en die eenheid is geherorganiseer. Jens Friis is as veldkornet aan die hoof van die eenheid geplaas en die Swede Helge Fägersköld en Magnus Lang is onderskeidelik as eerste en tweede luitenant aangestel.

Nadat die Britte vir 'n tyd lank by Magersfontein gestuit is, het hulle in Februarie 1900 weer begin opruk. In plaas daarvan om die Magersfontein posisies aan te val het hulle egter probeer om dit te omflank. Laat op 15 Februarie het genl Cronje begin om die posisie te ontruim en noord te beweeg. Die Skandinawiese Korps moes te voet marsjeer aangesien hulle perde op 'n plaas was wat deur die Britte ingeneem is. Drie vrywilligers is in die tydperk verloor.

Op 16 Februarie 06:00 het die Britse berede eenheid die klomp begin teister en moes hulle die aanvalle 'n paar keer afweer voor hulle Klipdrift 10 km wes van Paardeberg bereik het. In die nag van 17 Februarie het die eenheid verder marsjeer met Bloemfontein as eindbestemming. Teen dagbreek het hulp kamp opgeslaan by Wolwespruit. Die volgende dag is 'n aanval deur die Britte afgeweer maar die Sweed Elof Blombergson en die Nederlander Jacob Woolf het omgekom. Die Finne, sersant Johan Viklund en vrywilliger Otto Backman, sowel as die Deense vrywilliger Peter Krohn is gevangene geneem deur die Britte. 'n Ernstige terugslag is dat die wa met proviand en wapens deur kanonvuur getref is en uitgebrand het.

Op 19 Februarie is die Sweed Oscar Cederström en die Noorweër Adolf Hansen gewond. Beide is 'n week later as krygsgevangenes gevangene geneem. Nadat genl Cronje nog vir 'n week aanhou veg het, het hy op 27 Februarie aan die Britte oorgegee en die oorblywende 47 lede van die Skandinawiese Korps is saam met die Boere krygsgevangene geneem. Drie van hulle het daarin geslaag om te ontsnap voor hulle uit Simonstad verskeep is. Twee het hulself in die sand laat begrawe terwyl hulle in die see geswem het en een het oorboord gespring met 'n reddingsgordel en mes. Al drie het die Boerelinie veilig bereik.


</doc>
<doc id="40458" url="https://af.wikipedia.org/wiki?curid=40458" title="Lahore">
Lahore

Lahore (uitgespreek [laːˈhoːr], Urdu: لاہور, Panjabi: لہور) is die tweede grootste stad in Pakistan naas Karatsji en het 'n bevolking van sowat 10 miljoen in 2009 gehad. Die stad bevat baie voorbeelde van Britse koloniale argitektuur soos die Lahore-museum en die Universiteit van Punjab.


</doc>
<doc id="40459" url="https://af.wikipedia.org/wiki?curid=40459" title="Noorse Taalbeweging">
Noorse Taalbeweging

Sedert die einde van die veertiende eeu het die huidige Noorweë, Swede, Finland en Denemarke 'n eenheid gevorm, wat heelwat daartoe bygedra het dat die huidige standaardtale in die lande vandag onderling betreklik goed verstaanbaar is. Die Skandinawiese lande is vanuit Denemarke bestuur, wat beteken het dat Deens 'n groot invloed op die taalontwikkeling van die hele gebied gehad het, in so 'n mate dat Deens die standaardtaal van Noorweë geword het en byna ook van Swede.

Vroeg in die sestiende eeu het die Sweedse elite nog prominent verklaar dat Deens en Sweeds één taal was, maar met die afskeiding van Swede in 1523 het die Swede groot verskille tussen Sweeds en Deens ontdek. Die Swede het 'n eie geskrewe norm vir Sweeds ontwikkel, wat so ver moontlik van Deens moes afwyk. In een generasie is van geskrewe Deens na Sweeds in talle provinsies oorgeskakel, sonder dat die gesproke taal verander het. Teen die begin van die agtiende eeu, was die nuwe standaard al goed ingeburger.

In 1809 breek Finland weg van Swede, en in 1814 verkry Noorweë sy onafhanklikheid van Denemarke. Dieselfde denkstroom vir 'n eie taal in die nuwe onafhanklike state kom op gang soos wat Sweeds in Swede tot stand gekom het. In Finland was Fins 'n minderheidstaal, wat geografie en funksie betref, maar het dit 'n nasionale simbool geword, en Sweeds uitgedruk. In 1980 was daar in Finland nie meer as 6.4% Sweedstaliges oor nie. 

In 1840 is in Noorweë deur Knudsen 'n eie spelling opgestel. Deens was egter teen hierdie tyd 'n gevestigde taal onder die elite en stedelike bevolking. Hierdie norm van Knudsen het derhalwe weinig van Deens afgewyk, sodat gepraat is van Deens-Noors of Bokmål (boektaal), of deur sommige Riksmål (Staatstaal) genoem is. Nasionaliste, uit die dialeksprekende platteland was nie hiermee gediend nie, en onder leiding van Ivar Aasen, wat op sy eie 'n norm uit die Noorse dialekte opgestel het, en Landsmål genoem is, is geveg vir 'n eie Noorse taal wat veel meer van Deens moes afwyk as Bokmål. 'n Stryd tussen die twee tale het losgebars, wat in hewigheid toegeneem het teen die einde van die 19de eeu. In 1885 is Bokmål en Landsmål (of Nynorsk) as amptelike tale van Noorweë erken. Tot vandag is Noorweë dus 'n tweetalige land.

In 1892 is 'n wet aanvaar wat bepaal het dat skole self kon kies welke taal aan die kinders geleer moes word. Landsmål of Nynorsk het ook in populariteit toegeneem, veral na die Eerste Wêreldoorlog. In 1944 het die taal 'n hoogtepunt in sy populariteit bereik toe 34.1% van die skole die taal gebruik het. Daarna het die populariteit begin taan. In 1980 het tussen 16% en 20% van die skole Nynorsk nog gebruik. Die agteruitgang van Landsmål of Nynorsk is te wyte aan die feit dat die variëteit weinig status het. Die taal word met die laaggeskoolde plattelanders geassosieer. Daar is min boeke in geskryf en geen enkele koerant nie.

Landsmål of Nynorsk (Nieuw Noors) maak daarop aanspraak dat dit 'n meer nasionalistiese taal is en die "regte" en inheemse taal is van Noorweë. Bokmål daarenteen, word as 'n gekultiveerde, elitêre taal beskou. Die stryd tussen die twee tale is nog nooit bygelê nie, maar Nynorsk blaas die aftog. Bokmål is die stedelike taal, die taal van die jeug en die elite, die taal wat oorheers in die kerk, die pers, die radio en televisie. Nynorsk kry tans ongeveer 20% van die sendtyd op televisie en die radio, alhoewel daar 'n wet is wat bepaal dat die ten minste 25% van die sendtyd in Nynorsk moet wees. Daar was in die verlede pogings gewees om die twee tale te verenig onder die naam Samnorsk, maar dit is laat vaar.

Daar word algemeen aanvaar dat Nynorsk nie meer vir lank sal bestaan nie.


</doc>
<doc id="40460" url="https://af.wikipedia.org/wiki?curid=40460" title="Islamabad">
Islamabad

Islamabad (Oerdoe: اسلام آباد) is die hoofstad en negende grootste stad in Pakistan, met 'n bevolking van sowat 1 151 860 in 2011 en 'n oppervlakte van 120 km.


</doc>
<doc id="40462" url="https://af.wikipedia.org/wiki?curid=40462" title="Knoet die Grote">
Knoet die Grote

Knoet die Grote (of Kanoet die Grote; Deens: "Knud den Store", Engels: "Canute the Great", Noors: "Knut den Store"; c. 995 – 12 November 1035) was tot met sy dood koning van Engeland, Denemarke en Noorweë en goewerneur van Sleeswyk en Pommere. Hy was die seun van Sven Vurkbaard en sy vrou, Gunhilda.

Knoet het sy pa gehep om Engeland in Augustus 1013 binne te val en is ná sy pa se dood in Februarie 1014 deur die Deense vloot tot koning van Engeland uitgeroep. Toe die Engelse adel die verslane koning Ethelred II weer op die troon plaas, het Knoet egter na Denemarke teruggekeer.

In Augustus 1015 het hy Engeland weer binnegeval en ’n paar onbesliste veldtogte teen Ethelred gevoer en vanaf April 1016 teen dié se seun Edmund Ironside. In Oktober 1016 het Knoet die Engelse by Ashingdon in Essex verslaan. Hy en Edmund het ooreengekom om die ryk te verdeel, maar in November is Edmund dood. Knoet het toe die enigste heerser geword.

In 1017 het Knoet Engeland in vier groot graafskappe verdeel, nes hy in Denemarke gedoen het. Dié graafskappe was Wessex, Mercië, Oos-Anglië en Northumbrië. In 1018 het Knoet veilig genoeg gevoel om sy vloot terug te stuur Denemarke toe.

Om hom aan die ou Engelse monargie te verbind en hom te beskerm teen aanvalle deur Normandië (waar Ethelred sy Normandiese vrou, Emma, en hul seun, Eduard, in 1013 tydelik gelos het), het Knoet met Emma, die dogter van die Hertog van Normandië, getrou. Omdat Normandië Christelik was, het Knoet hom amptelik tot die Christendom bekeer. Sy ma was ’n Christen, maar sy pa, Sven Vurkbaard, ’n heiden. Knoet het by Emma sy seun en opvolger Hartaknoet gehad.

In 1018 het Knoet sy ouer broer Harald II opgevolg as koning van Denemarke en in 1028 het hy Noorweë vanuit Engeland verower. Die Nore het egter gerebelleer en die ou dinastie onder Magnus I weer op die troon geplaas.

Keiser Koenraad II van die Heilige Romeinse Ryk was met Knoet bevriend en het sy seun Hendrik met Knoet se dogter Gunhilda laat trou. Die keiser het Knoet ook goewerneur van Sleeswyk en Pommere gemaak.

Knoet word oor die algemeen beskou as ’n wyse en suksesvolle koning, maar dié beeld kom dalk van die feit dat hy die kerk baie goed behandel het en die meeste geskiedskrywers van dié tyd monnike was.

Knoet is op 12 November 1035 in Shaftesbury, Dorset, dood en is in Winchester begrawe. Hy is in Denemarke opgevolg deur sy seun Hartaknoet. Sy ander seun, Harold by sy eerste vrou, Elgifa van Northampton, het hom in Engeland opgevolg, maar ná Harold se dood in 1040 het Hartaknoet koning van albei ryke geword.


</doc>
<doc id="40463" url="https://af.wikipedia.org/wiki?curid=40463" title="Diglossie">
Diglossie

Diglossie kom in baie taalgemeenskappe voor, waar twee verwante taalvariëteite in wese as dieselfde taal beskou word. In Suid-Afrika was vroeër onder die term 'Hollands', beide Afrikaans en Nederlands verstaan en was Nederlands (Hoog-Hollands) en Afrikaans (Hollands) toe, in wese as sinonieme beskou.

Diglossie is 'n normale taalverskynsel en kom voor waar twee verwante taalvariëteite in dieselfde taalgemeenskap gebruik word, maar in verskillende omstandighede. Hierdie variëteite leef in simbiose met mekaar, maar het elke variëteit 'n duidelik afgebakende rol. Beide die taalvariëteite was as 'moedertaal' beskou. 

Voorbeelde van diglossie is Suid-Afrika met Afrikaans en Nederlands van voor 1925, maar ook die Arabiessprekende lande, Griekeland, Duitstalige Switserland, Vlaandere en Haïti. In elk van die gebiede word 'n verhewe variëteit (H=hoog) en 'n omgangstaal (L=laag) gebruik. In 'n bepaalde situasie word slegs H gebruik en in ander situasies weer slegs L, byvoorbeeld:

In 'n diglossie-gemeenskap is die L-variëteit die algemene spreektaal en die H-variëteit die algemeen aanvaarde skryftaal of kultuurtaal. Die H-variant word nie by moeder geleer nie maar op skool. Die H-variant word nie deur elkeen in die diglossie-gemeenskap ewe vlot beheers nie, maar hang af van die vlak van geletterdheid.  

Om die korrekte variëteit in die juiste situasie te gebruik, is van groot belang, want 'n vreemdeling wat alleen die L variëteit vlot en akkuraat aanleer, en dit dan in formele situasies sou gebruik, sou 'n bespotting uitmaak. Daarteenoor sal iemand wat alleen die H variëteit gebruik in 'n informele situasie, byvoorbeeld tydens die doen van inkopies, eweneens bespotlik wees. Dit was die geval met Afrikaans (L) en Nederlands (H) in Suid-Afrika van voor 1925.

Binne hierdie taalgemeenskappe word die H variëteit veel hoër gewaardeer dan die L variëteit. Hierdie superioriteit van die H variëteit is soms so groot dat sprekers van die taalgemeenskap die bestaan van die L variëteit ontken (baie Afrikaners het voor 1910 ontken dat hulle Afrikaans praat). Baie sprekers van L sal selfs ontken dat hulle die L variëteit gebruik, al gebruik hulle dit daagliks.

Binne die taalgemeenskap, waar selfs die persepsie bestaan dat H tog nie so verhewe en superieur is nie, bestaan nogtans die geloof dat H mooier klink, meer logies is, beter geskik is om belangrike gedagtes oor te dra, ensovoorts. Hierdie houding bestaan selfs onder taalgebruikers wat die H vorm kwalik beheers.

In elk van die taalgemeenskappe waar diglossie voorkom, is daar 'n geskrewe literatuur in H, wat hoë respek binne die gemeenskap geniet. Alhoewel die literatuur in die verre verlede tot stand gekom het in 'n bepaalde gebied (soos in die geval van Arabies), beskou alle Arabiestaliges uit ander gebiede, hierdie ou literatuur as hul literêre erfenis. Dieselfde gebeur ook vandag, waar in 'n ander taalgemeenskap, die H vorm 'n standaardtaal is (vir Haïti Kreools is dit Frankryk, vir Switserduits is dit Duitsland, en vir Afrikaans was dit Nederlands), en word die daargeskepte literatuur, ook beskou as behorende tot die diglossiegemeenskap.

In diaglossiegemeenskappe gebruik volwassenes L, wanneer hulle met kinders praat en kinders gebruik L in hul onderlinge kommunikasie. Die gevolg is dat L aan kinders geleer word, en word dit deur die gemeenskap gesien as die normale manier waarop kinders hul moedertaal aanleer. Die H vorm word wel soms deur kinders gebruik, maar die werklike aanleer van H word gedoen deur middel van formele onderwys.

Binne diglossiegemeenskappe, geniet H voorrang by die grammatikale bestudering van die taal. Daar bestaan grammatika handboeke, woordeboeke, riglyne vir uitspraak, styl ensovoorts vir H. Daar is dus 'n vasgestelde norm vir uitspraak, grammatika, en woordeskat vit H (wat variasie alleen in 'n beperkte mate toelaat). Die spelling is goed gevestig en vertoon min variasie. Hierteenoor bestaan deskriptiewe en normatiewe riglyne vir die L vorm nie, of byna nie, of is dit betreklik resent.

Diglossie dui nie op ’n onstabiele toestand nie. Diglossie kan vir eeue lank, en selfs vir meer as duisend jaar, binne 'n taalgemeenskap bestaan.

Een van die treffendste verskille tussen H en L is die grammatikale struktuur. H beskik oor grammatikale kategorieë, wat in L nie voorkom nie, en het 'n verbuigingsisteem van die naamwoorde en werkwoorde wat in L vereenvoudig is, of geheel afwesig is in L. Dit is ook opmerklik dat in diglossiegemeenskappe, altyd uitgebreide verskille bestaan tussen die grammatikale strukture van H en L.

Die grootste gros van woordeskat van H en L word gedeel, met variasies in vorm en met verskille in betekenis. In H kom daar tegniese terme en aangeleerde uitdrukkings in die leksikon voor, wat in L nie voorkom nie. Aan die ander kant beskik L oor populêre uitdrukkings, en die name van huishoudelike voorwerpe, wat in die leksikon van H nie voorkom nie. Maar 'n verrassende kenmerk van diglossie is die voorkoms van gepaarde items, een H en een L, wat verwys na gemeenskaplike konsepte, wat dikwels in H en L voorkom. Die betekenis van die items is dan ook min of meer dieselfde, en dui onmiddellik by gebruik aan, dat H of L die bedoeling van die gebruiker is. Voorbeelde hiervan in Nederlands-Afrikaans is vlees (L = vleis), soep (L = sop), ezel (L = donkie), hoofd (L = kop), gij of u (L = jy), ensovoorts.

Ook op fonologiese gebied bestaan daar soms duidelike verskille tussen H en L. Die fonologiese verskille tussen H en L mag heel klein wees, soos in byvoorbeeld Grieks, of groter verskil toon soos in byvoorbeeld Arabies of Haïti Kreools, of daar mag drastiese verskille wees, soos in Switserduits.

Diglossie is deur die Afrikaanse Taalbeweging beskou as ’n ongesonde taaltoestand, terwyl dit deur die Nederlandse Taalbeweging beskou is as normaal.



</doc>
<doc id="40464" url="https://af.wikipedia.org/wiki?curid=40464" title="Edmund Ironside">
Edmund Ironside

Edmund Ironside of Edmond Ysterkant of Edmund II was van 23 April 1016 – 30 November 1016 koning van Engeland. Hy was die seun van koning Ethelred II en sy eerste vrou, Elfgifa. Hy het ’n ouer broer, Athelstan, gehad, maar dié is in 1014 dood.

Edmund is ná Ethelred se dood in 1016 deur die inwoners van Londen tot koning van Engeland uitgeroep, maar sy teenstander Knoet die Grote van Denemarke, wat Engeland talle kere eers saam met sy pa, Sven Vurkbaard, en daarna alleen binnegeval het, het in die res van die land meer steun geniet.

Edmund is eindelik by die Slag van Ashingdon in Essex deur die Dene verslaan en Knoet het hom toegelaat om Wessex te behou. Hulle het ooreengekom dat as een van hulle sterf, die ander een oor die hele Engeland sou regeer.

Kort ná hierdie ooreenkoms is Edmund dood. Hy is in Glastonbury begrawe en Knoet het hom opgevolg soos afgespreek.

Edmund het twee kinders by sy vrou, Elfgifa, gehad: Eduard die Banneling en Edmund, wat albei deur Knoet na Swede gestuur is om vermoor te word. Hulle is egter na Kiëf geneem en is van daar na Hongarye.

Edmund Ironside is ook die naam van ’n toneelstuk deur ’n onbekende skrywer in die Shakespeare-apokriewe. Sommige glo dis deur Shakespeare geskryf vanweë die styl daarvan. Toneelstukke in dié apokriewe word in die algemeen nie aanvaar as deur Shakespeare geskryf nie.


</doc>
<doc id="40467" url="https://af.wikipedia.org/wiki?curid=40467" title="Harold Haasvoet">
Harold Haasvoet

Harold Haasvoet (Engels: "Harold Harefoot") was van 12 November 1035 tot met sy dood koning van Engeland. Hy was die seun van koning Knoet die Grote en Elgifa van Northampton. Sy bynaam "Haasvoet" het hy gekry omdat hy so vlugvoetig was op jagtogte.

Met Knoet se dood was Harold se jonger broer, Hartaknoet – Knoet se seun by Emma van Normandië – die amptelike erfgenaam en opvolger van die Deense en die Engelse troon. Hy kon egter nie na Engeland reis vir sy kroning nie omdat Noorweë en Swede Denemarke wou binneval.

Harold is intussen ondanks teenkanting as regent aangestel.

In 1036 het Harold ’n poging afgeweer om hom te onttroon. Dit is gelei deur Ethelred II en Emma van Normandië se twee seuns, Alfred Adeling en Eduard die Belyer. In die volgende jaar het Emma uit die land gevlug en Harold is "oral as koning gekies". Daar is min oor hom bekend en die historikus Frank Stenton beweer dis moontlik dat sy ma, Elgifa, "die ware heerser van Engeland" was tydens sy bewind.

Hartaknoet het beplan om Engeland binne te val, maar voor hy tot aksie kon oorgaan, is Harold dood. Nadat Hartaknoet koning geword het, is Harold se lyk opgegrawe, onthoof en in ’n moeras gegooi.

Harold het blykbaar ’n seun, Elfwine, gehad wat ’n monnik geword het. Elgifa van Northampton het ná 1040 skynbaar spoorloos verdwyn.


</doc>
<doc id="40468" url="https://af.wikipedia.org/wiki?curid=40468" title="Hartaknoet">
Hartaknoet

Hartaknoet of Hardeknoet (Engels: Harthacanute, Deens Hardeknud; 1018 – 8 Junie 1042) was van 1035 tot met sy dood koning van Denemarke as Knoet III en van 1040 af ook koning van Engeland.

Hy was die enigste seun van Knoet die Grote en Emma van Normandië. In 1035 het hy sy pa opgevolg as koning van Denemarke. Hy was ook die wettige erfgenaam van die troon van Engeland, maar kon nie na Engeland reis vir sy kroning nie omdat Noorweë en Swede Denemarke wou binneval. Sy halfbroer Harold Haasvoet, Knoet se seun by Elgifa van Northampton, is intussen ondanks teenkanting as regent aangestel.

In 1036 het Harold ’n poging afgeweer om hom te onttroon. Dit is gelei deur Alfred Adeling en Eduard die Belyer – die twee seuns van Hartaknoet se ma by Ethelred II. In die volgende jaar het Emma uit die land gevlug en Harold is "oral as koning gekies".

Hartaknoet het intussen sy probleme tuis opgelos deur in 1038 of 1039 ’n verdrag te sluit met Magnus I van Noorweë. Daarvolgens het hulle ooreengekom dat indien die een sonder kinders sou sterf, die ander hom sou opvolg. Hartaknoet het toe beplan om Engeland binne te val, maar voor hy tot aksie kon oorgaan, is Harold op 17 Maart 1040 dood. Nadat Hartaknoet koning geword het, is Harold se lyk opgegrawe, onthoof en in ’n moeras gegooi.

Hartaknoet was ’n ongewilde leier. Om vir sy vloot te betaal het hy swaar belasting opgelê. Hy was nie getroud nie en het nie kinders gehad nie. In 1041 het hy sy halfbroer Eduard die Belyer uit bannelingskap genooi en hom waarskynlik as erfgenaam gekies. Hy is in 1042 dood en is in Winchester begrawe.

Eduard het hom opgevolg en so het die Huis van Wessex vir ’n kort rukkie weer oor Engeland regeer.


</doc>
<doc id="40470" url="https://af.wikipedia.org/wiki?curid=40470" title="Fornebu">
Fornebu

Fornebu, soms ook Fornebo, is 'n skiereilandagtige gebied tussen Lysaker en Snarøya in die Noorse munisipaliteit Bærum wat aan die westelike stadsgebied van Oslo grens. Die naam is afgelei van die plaas Fornebo.

Fornebu staan veral bekend vir die gelyknamige internasionale lughawe wat vanaf 1939 tot 1998 as Oslo en Noorweë se beduidendste lughawe gedien het. Hierdie funksie word intussen deur die nuwe Gardermoen-lughawe vervul.

Fornebu is tussen die Lysakerfjord en Holtekilen geleë en het 'n oorwegend residensiële karakter met talle villa's in die noorde en op die skiereiland Snarøya in die suide.

Omstreeks die jaar 2000 het Fornebu se ontwikkeling tot 'n sentrum van die informasie- en telekommunikasiebedryf begin, en die ou lughawe se terminaalgebou huisves tans die kantore van 'n aantal maatskappye, waaronder "IT Fornebu" wat deur die Noorse staat gefinansieer word. Ook die Noorse telefoonreus "Telenor" het hier in September 2002 sy nuwe hoofkwartier met 6 000 werkgeleenthede geopen. Ander belangrike ondernemings in Fornebu sluit "Norske Skog" en "Aker Solutions" in, terwyl "StatoilHydro" van plan is om sy hoofkwartier in die najaar van 2012 na Fornebu te verskuif.

Fridtjof Nansen se huis "Polhøgda" is in die noorde van Fornebu naby Lysaker geleë. Die ou lughawe-toring in Fornebu huisves tans die koffiekroeg "Café Odonata".

Die boubedrywighede vir die nuwe sokkerstadion in Fornebu, "Telenor Arena", het in 2007 begin. Dit is die tuisveld van "Stabæk Fotball", en in 2010 is die Europese Uitsaai-unie ("European Broadcasting Union, EBU") se sangfees Eurovision-sangfees hier gehou.


</doc>
<doc id="40473" url="https://af.wikipedia.org/wiki?curid=40473" title="Morgedal">
Morgedal

Morgedal is 'n nedersetting en landelike streek in die weste van die Noorse provinsie (fylke) Telemark met omstreeks 300 inwoners, sowat 32 km van Oslo af.

Morgedal staan as die bakermat van die moderne skisport bekend vanweë Sondre Nordheim, 'n skipionier wat hier in 1825 gebore is. In sy tyd was 'n paar ski's nog niks meer as twee lang, smal planke waarop die skoene met 'n riem vasgebind is nie. Nordheim het 'n klem uitgevind wat rondom die hakke vasgemaak is en het sodoende die tegniese basis vir die moderne Telemark-skisport geskep. In 1884 het Nordheim met sy gesin na Noord-Dakota in die Verenigde State geëmigreer.

Die Olimpiese Vlamme vir die Winterspele van 1952 in Oslo, die Winterspele van 1960 in Squaw Valley (Kalifornië) en die Winterspele van 1994 in Lillehammer is almal by Sondre Nordheim se geboortehuis Øvrebø aangesteek.

Die museum "Norsk Skieventyr" behandel die geskiedenis van die skisport wat meer as 4 000 jaar terugstrek.


</doc>
<doc id="40475" url="https://af.wikipedia.org/wiki?curid=40475" title="Eduard die Belyer">
Eduard die Belyer

Eduard die Belyer (Engels: "Edward the Confessor"; ca. 1003 – 5 Januarie 1066) was een van die laaste Angel-Saksiese konings van Engeland. Hy het sy halfbroer Hartaknoet opgevolg en het van 8 Junie 1042 tot op 4 Januarie 1066 regeer. Hy word in die algemeen beskou as die laaste koning van die Huis van Wessex. Die laaste monarg is eintlik Edgar die Adeling, wat in 1066 vir ’n kort rukkie as koning uitgeroep is. Hy is egter nooit gekroon nie en het net sowat agt weke regeer.

Eduard was lank in Normandië in ballingskap en dit het daartoe gelei dat Normandiese konings lank oor Engeland regeer het ná sy opvolger, Harold Godwinson, se kort bewind.

Toe sy pa, koning Ethelred II in 1013 voor die Dene gevlug het, het sy ma, Emma van Normandië, die koningsgesin na Normandië geneem – sy was die suster van hertog Richard van Normandië. Ná die dood van haar man is sy getroud met die Deense koning Knoet die Grote, wat intussen ook koning van Engeland geword het.

In die kwarteeu dat Eduard in Normandië was, het hy baie kontakte opgebou. Hy het in 1036 vergeefs probeer om op die Engelse troon te kom toe hy en sy broer, Alfred Adeling, probeer het om Harold Haasvoet te onttroon. Sy broer is vermoor en Eduard moes na Normandië terugkeer.

In 1041 het Hartaknoet hom genooi om saam met hom te regeer. Op 8 Junie 1042 het hy sy kinderlose halfbroer opgevolg en so het die Huis van Wessex weer aan die bewind gekom.

Op 23 Januarie 1045 het Eduard met Edith van Wessex getrou, hoewel die huwelik volgens sommige bronne om godsdienstige redes nooit voltrek is nie. Eduard het sy grootneef Edgar Adeling gekies as sy erfgenaam. Edgar het egter nie ’n groot aanhang gehad nie en was maar 14 jaar oud.

Nie die Saksiese of Deense adel was ingenome met Eduard se Normandiese vriende wat hy bevoordeel het nie. Struwelinge het veral ontstaan tussen Eduard en sy skoonpa, Godwin, Graaf van Wessex. Godwin is in 1051 selfs verban, maar het ’n jaar later met ’n gewapende mag teruggekeer en sy titel teruggeëis. Hy is in 1053 dood, maar sy seun, Harold, het nog meer grond en mag bymekaargemaak en met die dood van die kinderlose Eduard in Januarie 1066 het hy die troon opgeëis. Hy het verklaar dat Eduard hom die troon op sy sterfbed belowe het.

Hertog Willem van Normandië het egter beweer dat die troon aan hóm belowe is en hy het Engeland later die jaar met 7 000 man binnegeval en Harold van die troon gesit. Edgar is toe as koning uitgeroep, maar ná ’n bewind van sowat agt weke is hy van die troon gesit en het Willem koning geword.

Eduard is in 1161 heiligverklaar deur pous Alexander III. Hy word beskou as die beskermheilige van konings, moeilike huwelike en geskeide eggenote. Sy feesdag is op 13 Oktober, die datum waarop hy as heilige verklaar is, eerder as sy sterfdag.

Histories word Eduard se bewind beskou as die skeidslyn tussen die 10de-eeuse Wes-Saksiese konings van Engeland en die Normandiese monargie wat op Harold se dood gevolg het. Eduard se lojaliteit was verdeel tussen Engeland en sy ma se Normandiese bande. Die groot graafskappe wat onder Knoet die Grote gestig is, het al hoe magtiger geword terwyl Normandiese invloede ’n groot faktor geword het in die regering en die leierskap van die Rooms-Katolieke Kerk.

Sekere eienskappe van die Engelse monargie wat vandag nog bestaan, is tydens Eduard se bewind ingevoer. Hy was verantwoordelik vir die instelling van die koninklike seël en kroonsierade. Daar was ook ’n merkbare verandering in Angel-Saksiese kuns, met invloede van die Europese vasteland wat al hoe meer prominent geword en Keltiese invloede vervang het in skilderye, beeldhouwerk, kalligrafie en juweliersware. Sy kroon het glo behoue gebly tot met die Engelse Burgeroorlog, toe Oliver Cromwell in 1649 na bewering opdrag gegee het dat dit vernietig word.


</doc>
<doc id="40476" url="https://af.wikipedia.org/wiki?curid=40476" title="Tigard, Oregon">
Tigard, Oregon

Tigard (uitgespreek /ˈtaɪɡərd/, voorheen "East Butte") is 'n dorp in die noordweste van Oregon, in die Washington-distrik. 

In 2000 het die dorp 'n bevolking van 41 223 gehad: 85,38% wit, 1,14% swart of Afro-Amerikaans, 0,61% Amerikaanse inboorlinge, 5,57% Asiaties, 0,53% Pasifiese eilanders, 3,76% van ander rasse en 3,00% van twee of meer rasse. Spaans-Amerikaners of Latyns-Amerikaners van enige ras het 8,94% van die bevolking uitgemaak.


</doc>
<doc id="40480" url="https://af.wikipedia.org/wiki?curid=40480" title="Harold Godwinson">
Harold Godwinson

Harold II Godwinson (1022 – 14 Oktober 1066) was van 5 Januarie 1066 tot met sy dood die laaste Angel-Saksiese koning van Engeland voor die Normandiese verowering. Hy was die seun van Godwin, Graaf van Wessex en sy tweede vrou, Gytha Thorkelsdóttir, ’n familielid van koning Sven Vurkbaard van Denemarke en Engeland.

Godwin het tydens die bewind van Eduard die Belyer die werklike gesag oor Engeland gehad. Harold het dié posisie van sy pa geërf.

Vanweë sy suster, Edith van Wessex, se huwelik met koning Eduard het hy in 1045 die Graaf van Oos-Anglië geword. In 1051 het hy sy pa in ballingskap vergesel en hom die volgende jaar gehelp om sy titel terug te kry. Toe Godwin in 1053 sterf, het Harold hom opgevolg as Graaf van Wessex (’n gebied wat destyds ’n derde van Engeland beslaan het). So het hy naas die koning die magtigste man in die land geword.

In 1058 het hy ook die Graaf van Hereford geword en soos sy pa leier van die opposisie teen die toenemende Normandiese invloed onder die herstelde Saksiese koningskap van Eduard die Belyer, wat langer as ’n kwarteeu in ballingskap in Normandië gewoon het.

Harold was sowat 20 jaar "in die Deense styl" getroud met Edith Swannesha en hulle het minstens ses kinders gehad. Die huwelik is wyd aanvaar, hoewel die kerk Edith as Harold se minnares beskou het. Hulle kinders is egter nie as buite-egtelik beskou nie. Onder hulle was ’n dogter, Gytha, wat later getrou het met die Kiëfse prins Wladimir Monomach. Deur afstammelinge van die egpaar was sy ’n voorsaat van die Engelse koningin Isabella van Frankryk, en dus is Harold die voorvader van daaropvolgende Engelse monarge.

In omstreeks Januarie 1066 het Harold getrou met Edith van Mercië. Hulle het twee seuns, waarskynlik ’n tweeling, gehad: Harold en Ulf (gebore c. November 1066), wat albei blykbaar tot met hul dood in bannelingskap gewoon het.

Eduard het sy grootneef Edgar Adeling gekies as sy erfgenaam. Edgar het egter nie ’n groot aanhang gehad nie en was maar 14 jaar oud. Toe Eduard op 5 Januarie 1066 sterf, het Harold aanspraak gemaak op die troon wat Eduard volgens hom aan hom beloof het. ’n Dag later is hy gekroon.

Hertog Willem van Normandië het egter beweer dat die troon aan hóm belowe is en hy het Engeland later die jaar met 7 000 man binnegeval en Harold van die troon gesit. Edgar is toe as koning uitgeroep, maar ná ’n bewind van sowat agt weke is hy van die troon gesit en het Willem koning geword.

Hiermee het die bewind van die 10de-eeuse Wes-Saksiese konings van Engeland tot ’n einde gekom en die Normandiese monargie begin.



</doc>
<doc id="40482" url="https://af.wikipedia.org/wiki?curid=40482" title="Germaanse mitologie">
Germaanse mitologie

Die term Germaanse mitologie het in sy nouste betekenis betrekking tot die mitologieë van verskillende Germaanse beskawings waarvan die ontstaansgeskiedenis tot in die Ystertydperk en die periode van die groot volksverhuisings terugdateer. Germaanse mites moet afsonderlik van die religieuse sfeer en tradisionele rites beskou word. 

Ons kennis oor die Nordiese en Germaanse mitologie is uit die legendes oor Godhede en heldedigte ontsluit wat oorspronklik mondeling van generasie tot generasie oorgedra is - alhoewel die Germane die rune-alfabet ontwikkel het, is dit gewoonlik slegs vir kort inskrifte gebruik. Literêre tekste is eers relatief laat deur Christelike geleerdes met die Latynse alfabet neergeskryf.


</doc>
<doc id="40485" url="https://af.wikipedia.org/wiki?curid=40485" title="Edgar Adeling">
Edgar Adeling

Edgar Adeling (c. 1051–1126) was die laaste Angel-Saksiese koning van Engeland voor die Normandiese verowering in 1066. Hy is in Oktober 1066 uitgeroep as koning Edgar II, maar is nooit gekroon nie. Ná agt weke moes hy die troon afstaan aan Willem die Veroweraar.

Die benaming Adeling (Engels: Ætheling of Adeling, Angel-Saksies: Æþeling) is deur Angel-Saksiese prinse gebruik wat van koning Ethelred II afgestam het en dus kandidate was vir die troon van Engeland.

Edgar is waarskynlik in Hongarye gebore. Hy was die seun van Eduard die Banneling (die seun van koning Edmund Ironside) en Agatha, oor wie min bekend is.

In 1056 het koning Eduard die Belyer sy neef Eduard die Banneling uit Hongarye teruggeroep na Engeland en hom as sy erfgenaam benoem. Eduard die Banneling is egter kort daarna dood en sy seun Edgar is as troonopvolger gekies.

Omdat hy maar 14 jaar oud was en in die buiteland gebore is, het hy nie die troon geërf ná Eduard die Belyer se dood nie, maar het dit in 1066 gegaan na Harold Godwinson nadat dié beweer het dat Eduard die troon aan hom nagelaat het. Harold is by die Slag van Hastings deur die Normandiërs onder Willem die Veroweraar verslaan en is op die slagveld dood.

Edgar is toe as koning uitgeroep, maar ná ’n bewind van sowat agt weke is hy van die troon gesit en het Willem, wat beweer het dat die troon aan hóm nagelaat is, koning geword. Hy is op 25 Desember 1066 gekroon.

In 1068 het Edgar die hof van Willem verlaat en saam met sy ma en suster na Skotland gereis. Die jaar daarna het hy aan ’n Angel-Saksiese opstand teen Willem deelgeneem. Dit het egter misluk en Edgar moes na Skotland vlug. In 1069 het Edgar Engeland weer binnegeval saam met die Deense koning Sven Estridsen. Nadat hulle die stad York verower het, het Sven egter omkoopgeld van Willem aanvaar en hom uit Engeland teruggetrek. Edgar moes weer eens na Skotland vlug.

Willem het Skotland in 1074 binnegeval en die Skotse koning Malcolm gedwing om ’n vredesverdag te sluit, waarvolgens Edgar uit Skotland verban is. Hy het na Vlaandere gevlug, maar het later daardie jaar teruggekeer nadat Willem Sotland verlaat het. Malcolm het Edgar oortuig om vrede met Willem te sluit en Edgar het toe na Normandië gereis en daar vergifnis van Willem gekry. Hy het Normandië weer in 1086 verlaat.

In 1097 het hy ’n Engelse leër gelei teen koning Donald III van Skotland en sy aangewese troonopvolger, Edmund I. Edgar het Donald en Edmund verslaan en so sy neef Edgar gehelp om koning van Skotland te word.

Hy was by verskeie ander aanvalle in Europa betrokke voor hy na sy landgoed in Hertfordshire, Engeland, teruggekeer het. Hy is in 1126 op sowat 75-jarige leeftyd dood.




</doc>
<doc id="40486" url="https://af.wikipedia.org/wiki?curid=40486" title="Huis van Wessex">
Huis van Wessex

Die Huis van Wessex, ook bekend as die Huis van Cerdic, verwys na ’n familie wat oor Wessex, ’n koninkryk in die suidweste van Engeland, regeer het. Die huis was aan die bewind van die 6de eeu tot met die vereniging van die koninkryke van Engeland.

In dié stadium het die huis die heersers van die hele Engeland geword – tot met Edmund Ironside in 1016. Dié periode van die Engelse monargie staan bekend as die Angel-Saksiese periode, hoewel hul bewind dikwels betwis is, veral deur die Deense koning Sven Vurkbaard wat die troon van 1013 tot 1014 opgeëis het tydens die bewind van Ethelred II.

Sven en sy nakomelinge het tot in 1042 regeer. Ná Hartaknoet was daar ’n kort tyd waarin die Angel-Saksers weer regeer het, tussen 1042 en 1066 onder Eduard die Belyer en Harold Godwinson.

Ná die Slag van Hastings, ’n deurslaggewende gebeurtenis in die geskiedenis van Engeland, het Willem die Veroweraar koning van Engeland geword. Pogings deur Edgar Adeling, ’n kleinseun van Edmund Ironside wat aanvanklik oorgesien is ten gunste van Harold, om die bewind terug te neem was onsuksesvol en Willem se afstammelinge het op die troon gebly. Edgar se niggie Matilda van Skotland het later met Willem se seun Hendrik I getrou en so die twee dinastieë verbind.

Die Huis van Wessex was die laaste inheemse dinastie wat oor Engeland regeer het. Hulle is opgevolg deur die Huis van Normandië (Normandies-Frans), Huis van Plantagenet (Frans), Huis van Tudor (Wallies), Huis van Stuart (Skots), Huis van Oranje (Nederlands), Huis van Hannover (Duits) en die Huis van Sakse-Koburg en Gotha wat in 1917 hernoem is tot die Huis van Windsor (Duits).

Die lys van Engelse konings begin tradisioneel in 829 met Egbert van Wessex.


</doc>
<doc id="40493" url="https://af.wikipedia.org/wiki?curid=40493" title="Guadalajara">
Guadalajara

Guadalajara ([ɡwɑːdələˈhɑːrə], Spaans: "Ciudad de Guadalajara") is die hoofstad en grootste stad van die Meksikaanse deelstaat Jalisco, die tweede grootste stad van Meksiko ná Meksikostad en is op 14 Februarie 1542 deur Spanjaarde onder Cristóbal de Oñate as "Espíritu Santo" (die "Heilige Gees") gestig. Die stad het 'n bevolking van 1 495 182 en van 4 434 252 in die metropolitaanse gebied Guadalajara/Zapopan in 2010 gehad en het 'n oppervlakte van 699 km².

Guadalajara is geleë net suidoostelik van Zapopan, noordwes van Meksikostad en suidwes van León. Die stad staan bekend as "Perla del Occidente", die "pêrel van die Weste", is 'n belangrike ekonomiese sentrum en knooppunt vir lug- en padvervoer. In 1818 en 1875 is Guadalajara deur swaar aardbewings verwoes en daarna weer opgebou. Die Hospicio Cabañas van Guadalajara is in 1997 deur die UNESCO as 'n wêrelderfenisgebied gelys.



</doc>
<doc id="40496" url="https://af.wikipedia.org/wiki?curid=40496" title="Vryheidsbeker">
Vryheidsbeker

Die Vryheidsbeker is 'n internasionale rugbykompetisie wat elke jaar gespeel word tussen die nasionale rugbyspanne van Nieu-Seeland en Suid-Afrika as deel van Die Rugbykampioenskap. Dit is in 2004, die 10de verjaarsdag van Suid-Afrika se demokrasie, vir die eerste keer uitgespeel.

Bron:

Meeste titels gewen:

"Langste tyd gehou deur Nieu-Seeland:" 8 jaar (2010–2017, 9 titels)

"Langste tyd gehou deur Suid-Afrika:" 2 jaar (2004–2006, 1 titel)

Soortgelyke rugbykompetisies tydens Die Rugbykampioenskap:


</doc>
<doc id="40497" url="https://af.wikipedia.org/wiki?curid=40497" title="Mandela Uitdaagplaat">
Mandela Uitdaagplaat

Die Mandela Uitdaagplaat is 'n internasionale rugbykompetisie wat elke jaar gespeel word tussen die nasionale rugbyspanne van Australië en Suid-Afrika as deel van Die Rugbykampioenskapreeks. Dit is ná Nelson Mandela, die eerste president van 'n volledig demokratiese Suid-Afrika, genoem. Die huidige kampioen is Suid-Afrika, nadat hulle die beslissende wedstryd tydens die 2019-Rugbykampioenskapreeks gewen het.

Bron:

Meeste titels gewen:

"Langste tyd gehou deur Australië:" 4 jaar (2015–2018, 4 titels elk)

"Langste tyd gehou deur Suid-Afrika:" 4 jaar (2002–2005, 2 titels)

Soortgelyke rugbykompetisies tydens Die Rugbykampioenskap:


</doc>
<doc id="40498" url="https://af.wikipedia.org/wiki?curid=40498" title="2008-Drienasiesreeks">
2008-Drienasiesreeks

Die 2008-Drienasiesreeks is van 5 Julie tot 13 September gespeel. Nieu-Seeland het die reeks gewen. Dan Carter van Nieu-Seeland het die meeste punte aangeteken. Jongi Nokwe van Suid-Afrika het die meeste drieë gedruk (4).


</doc>
<doc id="40499" url="https://af.wikipedia.org/wiki?curid=40499" title="2007-Drienasiesreeks">
2007-Drienasiesreeks

Die 2007-Drienasiesreeks is van 16 Junie tot 21 Julie 2007 gespeel. Nieu-Seeland het die reeks gewen. Dan Carter van Nieu-Seeland het die meeste punte aangeteken. Woodcock van Nieu-Seeland en Matt Giteau van Australië het elk twee drieë gedruk.


</doc>
<doc id="40500" url="https://af.wikipedia.org/wiki?curid=40500" title="2006-Drienasiesreeks">
2006-Drienasiesreeks

Die 2006-Drienasiesreeks is van 8 Julie tot 9 September 2006 aangebied. Nieu-Seeland het die reeks gewen. Dan Carter van Nieu-Seeland het die meeste punte aangeteken. Lote Tuqiri van Australië en Jaque Fourie van Suid-Afrika het elk 3 drieë gedruk.


</doc>
<doc id="40501" url="https://af.wikipedia.org/wiki?curid=40501" title="2005-Drienasiesreeks">
2005-Drienasiesreeks

Die 2005-Drienasiesreeks is deur Nieu-Seeland gewen.


</doc>
<doc id="40502" url="https://af.wikipedia.org/wiki?curid=40502" title="2004-Drienasiesreeks">
2004-Drienasiesreeks

Die 2004 Drienasiesreeks is deur Suid-Afrika gewen. 
Dit was die tweede keer dat Suid-Afrika die reeks wen.


</doc>
<doc id="40503" url="https://af.wikipedia.org/wiki?curid=40503" title="2003-Drienasiesreeks">
2003-Drienasiesreeks

Die 2003 Drienasiesreeks is deur Nieu-Seeland gewen.


</doc>
<doc id="40504" url="https://af.wikipedia.org/wiki?curid=40504" title="2002-Drienasiesreeks">
2002-Drienasiesreeks

Die 2002 Drienasiesreeks is deur Nieu-Seeland gewen.


</doc>
<doc id="40505" url="https://af.wikipedia.org/wiki?curid=40505" title="2001-Drienasiesreeks">
2001-Drienasiesreeks

Die 2001 Drienasiesreeks is deur Australië gewen.


</doc>
<doc id="40506" url="https://af.wikipedia.org/wiki?curid=40506" title="2000-Drienasiesreeks">
2000-Drienasiesreeks

Die 2000 Drienasiesreeks is deur Australië gewen.
Dit is die eerste keer dat Australië die reeks wen.


</doc>
<doc id="40507" url="https://af.wikipedia.org/wiki?curid=40507" title="1999-Drienasiesreeks">
1999-Drienasiesreeks

Die 1999 Drienasiesreeks is deur Nieu-Seeland gewen.


</doc>
<doc id="40508" url="https://af.wikipedia.org/wiki?curid=40508" title="1998-Drienasiesreeks">
1998-Drienasiesreeks

Die 1998 Drienasiesreeks is deur Suid-Afrika gewen. Dit was die derde keer wat die reeks gespeel is s


</doc>
<doc id="40509" url="https://af.wikipedia.org/wiki?curid=40509" title="1997-Drienasiesreeks">
1997-Drienasiesreeks

Die 1997-Drienasiesreeks is deur Nieu-Seeland gewen.


</doc>
<doc id="40510" url="https://af.wikipedia.org/wiki?curid=40510" title="1996-Drienasiesreeks">
1996-Drienasiesreeks

Die 1996-Drienasiesreeks is deur Nieu-Seeland gewen. Dit was die eerste keer wat die kompetisie tussen Australië, Nieu-Seeland en Suid-Afrika plaasgevind het.


</doc>
<doc id="40514" url="https://af.wikipedia.org/wiki?curid=40514" title="Hoër Landbouskool Boland">
Hoër Landbouskool Boland

Die Hoër Landbouskool Boland is 'n Afrikaansmedium-landbouskool wat in 1962 gestig is buite die Paarl. Al die leerlinge van die skool is woonagtig in die koshuis. Die amptelike sportsoorte wat deur die skool aangebied word, is rugby, krieket, atletiek, tennis, gholf en gimkana. Attie Strauss, Hottie Louw, Deon Carstens en Derick Hougaard is oudleerlinge van die skool wat almal vir die Springbokke uitgedraf het. Die skool se leuse is "Bewaar ons bodem".

Die Bolandse Landbou-Unie, voorheen die Landbou-unie van die Winterreënstreek, het hom reeds voor 1954 beywer vir die oprigting van 'n hoër landbouskool in die Boland. Dis reeds vir die eerste keer in 1953 in beginsel goedgekeur deur die administrateur, dr. J.H.O. du Plessis. In 1954 het die saak nuwe stukrag gekry toe 'n konferensie op Malmesbury van verteenwoordigers van die boereverenigings van Durbanville, Philadelphia, Malmesbury, Middel-Swartland, Hermon, Moorreesburg en Hopefield oor hierdie aangeleentheid gehou is. Die konferensie het besluit om die bestuur van die Landbou-unie te versoek om hom baie sterk te beywer vir die oprigting van ’n hoër landbouskool in die Boland.

Die bestuur het hierdie saak met erns aangepak en sy onderwyskomitee opdrag gegee om 'n onderhoud in dié verband met die superintendent-generaal van onderwys, D.J. Liebenberg te voer. Uit dié onderhoud, wat in 1955 gevoer is, het geblyk dat die SGO die saak goedgesind is. Hy het onderneem om die versoek aan die provinsiale uitvoerende komitee vir oorweging voor te lê. In 1956 het die Kaaplanse onderwysdepartement (KOD) die stigting van so 'n skool in beginsel goedgekeur en is die bestuur van die Winterreënstreek-landbou-unie versoek om 'n geskikte plaas aan te beveel. Die bestuur het toe 'n komitee aangestel om plase te besigtig en 'n aanbeveling aan die bestuur voor te lê. Dié komitee het 'n hele aantal plase in verskillende distrikte besoek en sorgvuldige oorweging aan die moontlikhede van almal gegee. 'n Hele aantal faktore is by die keuse van 'n plaas in aanmerking geneem, waarvan die volgende die vernaamste was:

Die Komitee het van die standpunt uitgegaan dat dit nie saak maak in watter distrik die plaas geleë is nie, solank dit net voldoen aan die vereistes wat gestel word, sodat dit as opleidingsentrum vir seuns uit alle dele van die streek kan dien. Daar is nie voorkeur aan een distrik bo 'n ander gegee nie, maar die onderwysbehoeftes is vooropgestel.

Ná deeglike ondersoek is die plaas Langerug vir die oprigting van die hoër landbouskool aanbeveel.
In 1957 is verdere ondersoek na moontlike geskikte plase ingestel en lede van die provinsiale uitvoerende komitee het ook sekere van die plase besoek. Eindelik is gedurende 1957 die plaas Langerug deur die provinsiale administrasie by F. Hauptfleisch vir die bedrag van R150 000,00 aangekoop. Die plaas is daarna vir drie jaar verhuur ten einde tyd te gun vir die nodige beplanning en oprigting van geboue.

Die beplanning is opgedra aan 'n komitee van die unie, te wete dr. A.J. du Toit, J.E. de V. Loubser en W.D. de Waal, tesame met die inspekteur van landbou-onderwys, dr. S.J.G. Hofmeyr.

Die beplanning is gedurende 1958 afgehandel en in 1959 kon argitekte, Naudé, Papendorp en Van der Merwe, aangestel word om die plan vir die geboue op te stel. In 1960 is aanvang met die bouwerk gemaak.

In 1960 is tydens een van die vele onderhoude met die SGO 'n onderhoud oor hierdie aangeleentheid gevoer en by die geleentheid is die naam Hoër Landbouskool Boland deur die unie aanbeveel. Dit is deur die SGO aanvaar. In 1960 is die voormelde beplanningskomitee met toevoeging van adv. P.R. de Villiers as 'n voorlopige komitee benoem om die departement van raad te bedien. Vanaf begin 1961 het die eerste sekretaris, S.M. Olivier, vir die skool diens aanvaar. In 1961 is die eerste plaasvoorman, F. Huysamen aangestel. As eerste superintendent in die hostel is S.M. Olivier aangestel. In 1961 is ook 'n hoof vir die skool aangestel, naamlik C. du Toit (Vonk) van der Merwe, wat op daardie tydstip nog hoof was van die Hoër Landbouskool Augsburg op Clanwilliam.

Op 22 Januarie 1962 is die skool geopen. Dit het dus eintlik sewe jaar geduur om die skool tot stand te bring. Met 'n onderwyspersoneel uit verskeie oorde, nuut en vreemd vir mekaar en meeste ook nog onbekend met die organisasie en wese van landbouonderwys aan 'n Hoër Landbouskool, moes die hoof, Vonk van der Merwe, 'n nuwe skool begin en n fondament lê, om in die toekoms op te bou.

'n Toonaangewende Hoër Landbouskool wat Christelike opvoeding en professionele onderrig aan sy leerders bied, en deur middel van sy unieke onderrigomgewing, hul potensiaal optimaal ontwikkel ten einde die samelewing se behoefte na gebalanseerde gemeenskapsleiers te bevredig.

Om die Hoër Landbouskool Boland uit te bou en te handhaaf as leier in opvoedkundige onderrig deur:

Van lojale leerlinge van die Hoër Landbouskool Boland word die volgende verwag:



</doc>
<doc id="40521" url="https://af.wikipedia.org/wiki?curid=40521" title="Bledisloebeker">
Bledisloebeker

Die Bledisloebeker (Engels: "Bledisloe Cup") is 'n internasionale rugbykompetisie wat elke jaar gespeel word tussen die nasionale rugbyspanne van Australië en Nieu-Seeland as deel van Die Rugbykampioenskap. Dit is genoem ná Lord Bledisloe, voormalige goewerneur-generaal van Nieu-Seeland, wat die trofee in 1931 geskenk het. Die trofee is in Nieu-Seeland deur Nelson Isaac ontwerp en gemaak deur Walker en Hall in Sheffield, Engeland. Dit is fisies die grootste trofee in wêreldrugby.

Oorspronklik nou en dan elke paar jaar gespeel, gebeur wedstryde nou jaarliks en sluit wedstryde van Die Rugbykampioenskap (voorheen Drienasies) tussen die twee mededingers in. Hul Rugbywêreldbeker-wedstryde tel nie as Bledisloe-wedstryde nie, wat altyd in Australië of Nieu-Seeland gespeel word. Maar in 2008 is 'n Bledisloe-wedstryd vir die eerste keer buite die twee lande gehou toe die spanne in Hongkong gespeel het en in 2009 is 'n Bledisloe-wedstryd in Tokio gespeel. Ter voorbereiding vir die Rugbywêreldbeker 2019 in Japan is in 2018 'n Bledisloe-wedstryd in die stad Jokohama beslis.

Nieu-Seeland oorheers die beker omdat hulle dit 17 keer in 'n ry (2003–2019) gewen het. Hulle is ook die huidige kampioen, nadat Nieu-Seeland die beslissende wedstryde tydens die 2019-Rugbykampioenskapreeks gewen het.

Meeste titels gewen:

"Langste tyd gehou deur Australië:" 5 jaar (1998–2002, 5 titels)

"Langste tyd gehou deur Nieu-Seeland:" 28 jaar (1951–1978, 12 titels)

"Meeste titels in 'n ry deur Nieu-Seeland:" (2003–2019, 17 titels)

Soortgelyke rugbykompetisies tydens Die Rugbykampioenskap:


</doc>
<doc id="40525" url="https://af.wikipedia.org/wiki?curid=40525" title="Strong se Konkordansie">
Strong se Konkordansie

Strong se Uitgebreide Konkordansie van die Bybel, algemeen bekend as Strong se Konkordansie, is ŉ konkordansie van die Koning Jakobus Bybel (KJV) wat saamgestel is onder leiding van Dr. James Strong (1822–1894) en is vir die eerste keer gepubliseer in 1890. Dr. Strong was ŉ Professor in eksegetiese teologie te Drew Teologiese Kweekskool ten tye van die vertaling. Dit is ŉ uitgebreide kruisverwysing van elke woord in die KJV na die woord in die oorspronklike teks.

Anders as ander Bybelse verwysingsboeke is die doel van Strong se Konkordansie nie om inhoud te bied of kommentaar te lewer op die Bybel nie, maar om ŉ indeks van die Bybel daar te stel. Dit stel die leser daartoe in staat om vas te stel waar woorde in die Bybel voorkom. Dit stel iemand wat die Bybel bestudeer daartoe in staat om ŉ frase of passasie na te spoor wat vroeër; bestudeer is of om dieselfde onderwerp te vergelyk soos wat dit voorkom op verskillende plekke in die Bybel.

Strong se Konkordansie sluit in:

James Strong het nie eiehandig die Strong se Konkordansie saamgestel nie; dit is die produk van meer as ŉ honderd kollegas se arbeid. Dit het die mees gebruikte konkordansie van die Koning Jakobus Vertaling (KJV) geword.

ŉ Inskrywingsnommer word toegeken aan elke woord in die oorspronklike taal en dienooreenkomstig gelys aan die einde van die konkordansie. Dit het bekend geword as "Strong se Nommer". Die hoof-konkordansie lys elke woord in die KJV Bybel in alfabetiese orde met elke vers waarin dit voorkom in die orde waarin dit verskyn in die Bybel, asook ŉ uittreksel van die omliggende teks (insluitend die woord in skuinsgedrukte letters). Strong se nommer verskyn aan die regterkant van die skrifverwysing. Dit stel die konkordansiegebruiker in staat om die betekenis van die woord in die toepaslike en oorspronklike taal na te slaan in die woordeboek aan die einde daarvan, en wys sodoende hoe die woord uit die oorspronklike taal in Engels vertaal is in die KJV Bybel. 

Nuwe uitgawes van "Strong se Uitgebreide Konkordansie van die Bybel" was steeds in druk in 2007. Ander skrywers gebruik ook Strong se nommers in konkordansies van die Bybel in ander tale, soos die "Nuwe Internasionale Vertaling" en die "Gestandaardiseerde Amerikaanse Vertaling". Daar word soms ook hierna as "Strong se konkordansies" verwys.

Alhoewel die Griekse woorde in Strong se Konkordansie genommer is vanaf 1–5624, is die nommers 2717 en 3203–3302 ongeallokeer weens veranderinge in die indeksering tydens prosessering. Daar is nie nommers toegeken aan elke woord nie, maar slegs aan "die woord van oorsprong". Byvoorbeeld, dieselfde getal is toegeken aan αγαπησεις en aan αγαπατε — beide word gelys as "αγαπαω".

Strong se Konkordansie is nie ŉ vertaling van die Bybel nie en is ook nie bedoel om gebruik te word as ŉ vertalingshulpmiddel nie. Strong se Konkordansie is nie ŉ plaasvervanger vir professionele vertaling van die Bybel vanuit Hebreeus en Grieks in Engels of ander tale deur formeel geskoolde taalkundiges in antieke tale en literatuur van die kulture waarin die Bybel geskryf is nie. 

Aangesien Strong se Konkordansie die oorspronklike woorde in Hebreeus en Grieks weergee, word Strong se nommers soms verkeerdelik geïnterpreteer deur leke sonder voldoende taalkundige opleiding deurdat die akkurate betekenis van die Bybel gewysig word deur woorde uit hulle oorspronklike kulturele konteks te haal. Die gebruik van Strong se nommers neem nie stylfigure, metafore, idiome, algemene uitdrukkings, kulturele verwysings, verwysings na historiese gebeure, of alternatiewe gebruike deur tydgenote om hulle denke in hulle eie taal uit te druk in ag nie. Gevolglik moet beide professionele persone en leke verskeie kontekstuele hulpmiddels gebruik ten einde die kulturele agtergrond te rekonstrueer. Baie akademiese Griekse en Hebreeuse Leksikons (bv. Brown-Driver-Briggs Hebreeuse Leksikon, Thayer se Griekse Woordeboek, en Vine se Bybelwoordeboek) gebruik Strong se nommers in kruisverwysing ten einde ŉ hermeneutiese studiebenaderings te bevorder.




</doc>
<doc id="40535" url="https://af.wikipedia.org/wiki?curid=40535" title="Speld">
Speld

'n Speld is 'n soort gereedskap wat by die naai van byvoorbeeld kledingstukke gebruik word. Voordat 'n naaiwerk in mekaargesit word, word die kledingstuk eers gespeld. Die voordeel van die gebruik van spelde is dat daar eers gekyk kan word of die kledingstuk op die juiste manier inmekaargesit is. Spelde is ongeveer 2 cm lank en is meestal van staal. Soms het hulle 'n gekleurde plastiese kop. Om spelde maklik weg te sit en weer op te pak, kan hulle op 'n speldekussing geprik word.

Spreekwoorde met 'speld':


</doc>
<doc id="40536" url="https://af.wikipedia.org/wiki?curid=40536" title="Pythagoras">
Pythagoras

Pythagoras van Samos (Grieks: Ὁ Πυθαγόρας ὁ Σάμιος, "O Pūthagoras o Samios", "Pythagoras die Samiaan", of slegs Ὁ Πυθαγόρας; * tussen 580 en 572 v.C.; † tussen 500 en 490 v.C.) was 'n Griekse filosoof, wiskundige, wysgeer en stigter van die religieuse beweging genaamd Pythagorisme. Hy word gewoonlik as 'n groot wiskundige, mistikus en wetenskaplike geëer, alhoewel sommiges die waarde van sy bydrae tot die wiskunde en natuurfilosofie bevraagteken. Herodotos het na hom verwys as "die bekwaamste filosoof onder die Grieke".
Min is werklik bekend van Pythagoras en niks het oorleef wat deur Pythagoras self geskryf is nie. Die biografie van Pythagoras is in die 3de eeu geskryf deur Diogenes Laërtios, en Iamblichus het "Die lewe van Pythagoras" in 300 n.C. geskryf. Wat wel bekend is, is dat Pythagoras se idees mense oor 'n lang tydperk beïnvloed het en dat hy vandag nog bekend staan as: "Die vader van getalle".

Pythagoras is omstreeks 580 v.C. gebore in 'n ryk familie. Sy vader was Mnesarchos wat handel gedryf het in waardevolle goedere, en sy ma was Pythias. Gedurende sy leeftyd is opvoeding gesien as 'n tipe spirituele inisiasie. Aangesien hy van 'n ryk familie gekom het, het hy onder vele Griekse meesters gestudeer soos by voorbeeld die digter en musikant Hemodamas van Samos, die filosowe Anaximander van Milete en Bias van Priëne, Pherekydes van Syros wat verkondig het dat die siel onsterflik is en Thales van Milete. Op Thales se aanbeveling het Pythagoras na Egipte gegaan vir verdere opleiding by die tempel van Heliopolis. In Egipte is Pythagoras gevange geneem deur die soldate van Cambyses II, die Koning van Persië. Hy is egter vrygelaat en het verder gestudeer in onder ander Klein-Asië en was selfs volgens oorlewering in Indië.

Hy het homself uiteindelik tuisgemaak in Kroton in suid-Italië waar hy 'n skool gestig het. Pythagoras het die mense van Kroton aangemoedig om die goeie aan te gryp. Hy het geleer dat mense sterflik is maar nie hul siel nie. Die mens moes volgens hom streef om 'n suiwer gees te wees en sodoende te verenig met die universele gees waarvan hy deel is. Pythagoras was die eerste persoon wat die term filosoof gebruik het vir 'n liefhebber van kennis. Hy het sy studente aangemoedig tot 'n dissipline van stille oordenking.

Sy skool het uit 'n gemeenskap bestaan van volgelinge wat geglo het in gemene besitreg en in 'n vegetariese leefwyse. Die gemeenskap was in twee verdeel, die Mathemaikoi en die Akousmatikoi. Die eerste groep was die gevorderde voltydse leerlinge en was blootgestel aan dieper leringe. Die tweede groep het met hul eie families geleef en deeltyds aan lesings deelgeneem deur te luister na Pythagoras se lesings. Pythagoras se gemeenskap was uniek vir daardie tyd in die sin dat mans en vroue totaal gelyk behandel was. Die skool het geleer dat getalle die onderliggende saambindende faktor is van alles in die heelal en dat alles vergestalt word deur getalle.

Pythagoras het geleer dat slegs die waarheid gespreek moet word ten alle tye en dat getalle die basis was waarop alles berus. Volgens Pythagoras bring getalle alle dinge in harmonie met mekaar en reguleer getalle die heelal. Pythagoras het geglo in die invloed van sekere harmoniese verhoudings. Hy het mense genees deur bepaalde musiek te speel wat deur hom saamgestel was.
Sy studente moes 'n gelofte aflê van geheimhouding en niks van wat hy geleer het is ooit op skrif gestel nie. Sy studente het egter groot respek vir hom gehad en het verskeie dinge aan hom toegedig.

In ongeveer 508 is Pythagoras se gemeenskap by Kroton aangeval deur Kylon, 'n adellike uit Kroton self. Kylon se aansoek om deel van die gemeenskap te word is geweier weens swakhede in sy karakter. Pytagoras se groep volgelinge is tydelik verban en Pythagoras self moes met sy familie vlug na Metapontum waar hy uiteindelik gesterf het op die ouderdom van ongeveer 90 jaar.



</doc>
<doc id="40541" url="https://af.wikipedia.org/wiki?curid=40541" title="Łódź">
Łódź

Łódź (['wut͡ɕ] , Duits ook "Lodz" of "Lodsch", 1940–1945: "Litzmannstadt") is die derde grootste stad van Pole en die administratiewe sentrum van die gelyknamige woiwodskap. Die stad, wat sowat 120 kilometer suidwes van die hoofstad Warskou in die sentrum van die land geleë is, is die setel van 'n universiteit en die Nasionale Filmskool van Pole.

Toe die destydse tsaristiese "Kongres-Pole" in 1820 besluit om van Łódź die sentrum van die Poolse tekstielbedryf te maak, was dit nog 'n klein markdorpie. Die stad is volgens die vereistes van die nywerheidsomwenteling aangelê en het vinnig tot 'n trekpleister vir duisende boere uit die omgewing asook beleggers uit Pole en die buiteland ontwikkel. Die opheffing van die doeanegrens tussen Pole en Rusland in 1850 het verdere stukrag aan Łódź se florerende nywerhede gegee. In die tweede helfte van die 19de eeu was Łódź reeds die belangrikste tekstielstad ter wêreld en 'n metropool met 'n kosmopolitiese karakter waarna soms as die "Manchester van Pole" verwys is.

In die eerste helfte van die 20ste eeu het sake vir die tekstielbedryf begin versleg. Tydens die Tweede Wêreldoorlog is Łódź deur Duitse troepe beset en die eerste Joodse ghetto in Pole opgerig. Die sowat 260 000 Joodse bewoners, wat hier aangehou is, was reeds deur uithongering bedreig toe hulle na die verdelgingskampe gedeporteer is.

Vandag is Łódź steeds 'n belangrike nywerheidstad en kulturele metropool met 'n verskeidenheid museums en ander instellings. Łódź tree gereeld as gasheerstad vir kultuurfeeste op.


</doc>
<doc id="40544" url="https://af.wikipedia.org/wiki?curid=40544" title="Joyce Barker">
Joyce Barker

Joyce Barker (6 Junie 1931 – 23 Mei 1992) was 'n Suid-Afrikaanse dramatiese sopraan wat 'n aansienlike bydrae tot die groei en ontwikkeling van Suid-Afrikaanse opera gelewer het, beide as 'n internasionale operasangeres en, in haar latere jare, 'n onderwyseres. Sy het verskeie sangbeurse en internasionale pryse oor haar loopbaan ontvang. Sy verhuis in 1954 na Londen, waar sy haar by Sadler’s Wells en Covent Garden, asook in Ierland, as sopraan in operas en oratoria vestig. Sy keer in 1963 na Johannesburg terug, waar sy ’n leidende rol in die vestiging van professionele opera by die destydse kunsstreeksrade speel.

Barker is op 6 Junie 1931 op Mooirivier in Natal gebore. Op 19 het sy haar aanvanklike sangopleiding van Daisy Holmes in Durban ontvang. Sy het die Ernest Whitcutt Memorial Cup drie jaar agter mekaar verower, wat tot drie verskillende studiebeurse gelei het. Die beurse, saam met 'n oorsese beurs van die Royal School of Music en 'n spesiale beurs vir oorsese studie van die Natal Society for the Advancement of Music, het haar in staat gestel om haar onderrig in Londen, Engeland, voort te sit. Na 'n driejarige opleiding in Engeland was Barker in 1956 die eerste wenner van die Kathleen Ferrier Scholarship, 'n toekenning wat as een van Brittanje se mees prestigeryke toekennings gesien word.

Ná haar opleiding in Engeland het Barker na Europa gegaan, waar sy tussen 1956–1959 onderrig ontvang het van Paula Köhler en Maria Hittorff (wat ook onderrig aan Mimi Coertse gegee het). Ná die tydperk het sy na Londen teruggekeer, waar sy opleiding in stemproduksie van Borishka Gereb en Mario en Katerina Baziola ontvang het. Eduard Pedrazolli het haar vanaf 1959 ook gelei in die Italiaanse opera-repertoire. Alhoewel sy in hierdie tydperk steeds op haar loopbaan as operasangeres voorberei het, het sy reeds verskeie toekennings in die tyd gewen, waaronder die Goue Medalje van die Internasionale "Concours de Chant" (1959). Sy het in Engeland ook in verskeie operas opgetree: haar eerste was in Felix Mendelssohn se Bybelse opera "Elias", wat tydens die Canterbury Festival van 1954 opgevoer was. Sy het ook by die Londense Sadler's Wells en Covent Garden opgetree in Richard Wagner se "Götterdämmerung" en "Die Walküre", Arrigo Boito se "Mefistofele", Wolgang Amadeus Mozarts se "Die bruilof van Figaro" en Guiseppe Verdi se "I Lombardi" en "Nabucco".

Barker het in hierdie tyd ook na Ierland gereis, waar sy opgetree het in produksies van "Die verhale van Hoffman" (deur Jacques Offenbach), "Die bruilof van Figaro" en "La Boheme" (deur Giacomo Puccini). Ander belangrike optredes in hierdie tyd sluit die sopraanhoofrolle in Mahler se "Agste simfonie", Verdi se "Aïda" en Carl Nielsen se "Saul en Dawid". Sy het ook in Amerika opgetree, as Amerila in "Un Ballo in Maschera", by die Lincoln-sentrum in New York. Winthrop Sargeant, die kritikus vir die New Yorker het opgemerk dat sy "'n regte ontdekking is... 'n dramatiese sopraan van belang", terwyl die publikasie Musical America van mening was dat sy "die werklike artikel is... 'n egte dramatiese sopraan van merkwaardige sensitiwiteit en grootse musikale krag, seker van haar beheer van die Verdiese lyn en in besit van 'n stem om oor verbaas te staan".

Met die uitsondering van 'n kort Suid-Afrikaanse toer in 1957–1958, het Baker tien jaar lank buite Suid-Afrika gewoon. Sy het egter in 1963 permanent teruggekeer en haar as 'n prominente sopraan in die land gevestig. Sy het as die solo-uitvoerder met al vier die Suid-Afrikaanse Streeksrade vir die Uitvoerende Kunste en leidende orkeste opgetree. Ook het sy aan talle uitsendings deelgeneem en talle ander hoofrolle in verskeie operaproduksies gehad.

In die sewentigerjare het sy meermale na die buiteland teruggekeer, o.a. Brittanje, Amerika en Frankryk, waar sy in verskeie operas opgetree het.

Ná sy as sopraan afgetree het, het Barker begin om ander potensiële operasangers op te lei.

Sy was erg krities oor die vier Streeksrade vir Uitvoerende Kunste: volgens haar het hulle nie voldoende werksgeleenthede of permanente aanstelling aan Suid-Afrikaanse sangers gebied nie, wat daartoe gelei het dat baie van hulle na ander lande vertrek het op soek na werk. Sy het later die posisie as hoof van die Operaskool van die Witwatersrand beklee, in welke tyd sy 'n bydrae gemaak het tot die verhoging van opleidingstandaarde vir jong sangers.

Barker het na 'n lang siekte op 23 Mei 1992 in Johannesburg gesterf.



</doc>
<doc id="40545" url="https://af.wikipedia.org/wiki?curid=40545" title="Provensaals">
Provensaals

Provensaal (Oksitaans: "Provençau", Frans: "Provençal") is 'n Oksitaanse dialek wat in die suide van Frankryk gepraat word in die gebiede Provence en Languedoc. 

Die naam van die dialek is afkomstig van die historiese provinsie Provence. 

Provensaals behoort saam met Languedokies tot die Suid-Oksitaanse dialekgroep. 



</doc>
<doc id="40546" url="https://af.wikipedia.org/wiki?curid=40546" title="2009 Formule Een-seisoen">
2009 Formule Een-seisoen

Die 2009 Formule Een-seisoen was die 60ste FIA Formule Een Wêreldkampioenskapseisoen.

Jenson Button en Brawn GP het onderskeidelik die bestuurders- en vervaardigerskampioenskap beklink na afloop van die Brasiliaanse Grand Prix.

Die seisoen is oor 17 byeenkomste beslis wat afgeskop het met die Australiese Grand Prix op 29 Maart 2009 en op 1 November 2009 afgesluit is met die nuwe Aboe Dhabi Grand Prix.


Na 'n hele paar hersienings het die FIA die 2009 Formule Een Wêreldkampioenskapskalender op 5 November 2008 gepubliseer.<ref name="FIA 5/11/2008"></ref>

† Nagren
‡ Nuwe Ren/Baan

 Bestuurders het nie die ren voltooi nie, maar is geklassifiseer omdat hul wel 90% van die ren voltooi het.

 Bestuurders het nie die ren voltooi nie, maar is geklassifiseer omdat hul wel 90% van die ren voltooi het.


</doc>
<doc id="40548" url="https://af.wikipedia.org/wiki?curid=40548" title="Cathcart">
Cathcart

Cathcart is 'n dorp in die Oos-Kaap, tussen Queenstown en Stutterheim. Die N6 nasionale pad loop deur Cathcart.

Die dorp het ontstaan as 'n militêre buitepos aan die hange van die Windvogelberg. Die dorp is aanvanklik vernoem na 'n hoofman van die San voordat hulle deur die Thembu Xhosas verdryf is. Die eerste woonerwe is in 1858 verkoop en die dorp hernoem na sir George Cathcart, goewerneur van die Kaapkolonie van 1852 tot 1854. Sir George het die Agtste Grensoorlog tussen die Xhosas en die setlaars beëindig. Hy het ook baie gedoen om die veiligheid van die grensbewoners te verbeter.

"Vir hoofartikel sien NG gemeente Cathcart"

Die gebied wat nou Cathcart heet, was sowat 30 jaar lank 'n buitewyk van die NG gemeente Queenstown, maar teen Julie 1905 het daar sprake van afstigting gekom. Toe 'n gemeentevergadering gehou is, kon daar egter nie tot 'n beslissing gekom word nie. Hierop is besluit om lyste uit te stuur om die gevoel van die lidmate te toets. Die gevolg hiervan was dat weer 'n gemeentevergadering gehou is, waarop die stemming meer beslissend was. Die gemeente is egter eers op 26 Oktober 1907 amptelik gestig.

Op 28 Julie 1906 is reeds besluit om 'n baie ruim pastorie op die dorp te bou om te voorsien in die behoeftes van die predikante, wat gewoonlik 'n baie groot huisgesin gehad het. Die pastorie het £1 270 gekos, maar het nog te klein geblyk te wees en is in 1913 teen 'n koste van £115 vergroot met 'n vertrek wat as studeerkamer vir die leraar kon dien. In 1950 is dié gebou as skoolkoshuis verkoop en toe het die kerkraad besluit om 'n nuwe langs die kerkgebou op te rig. Hiermee is in 1951 begin.

Die distrik is 2 600 km groot en is skaap- en beeswêreld. 




</doc>
<doc id="40551" url="https://af.wikipedia.org/wiki?curid=40551" title="Balfour">
Balfour

Die dorpsnaam Balfour kan verwys na die volgende:



</doc>
<doc id="40572" url="https://af.wikipedia.org/wiki?curid=40572" title="Kwantum">
Kwantum

’n Kwantum in fisika is die kleinste, ondeelbare hoeveelheid van enige fisiese entiteit wat in ’n interaksie betrokke is.

Kwantummeganika is ’n stel beginsels wat die fisiese realiteit beskryf op die subatomiese vlak van materie (molekules en atome) en die subatomiese (elektrone, protone en selfs kleiner) deeltjies. Hierdie beskrywings sluit die gelyktydige golf-agtige en partikel-agtige gedrag van beide materie en straling ("golf-partikel-tweeledigheid") in. Daarbenewens maak kwantummeganika ook die stelling dat ’n mens nooit met sekerheid die toestand van die partikels, soos hul ligging of snelheid, kan voorspel nie. Hierdie wet staan bekend as Heisenberg se Onsekerheidsbeginsel, 'n belangrike konsep in kwantummeganika.

Sekere stelsels vertoon egter kwantummeganiese invloede op ’n groter skaal; supervloeibaarheid (die wrywinglose vloei van ’n vloeistof by temperature naby die absolute nulpunt) is ’n bekende voorbeeld. Kwantumteorie verskaf ook akkurate beskrywings vir baie voorheen onverklaarbare verskynsels.


</doc>
<doc id="40576" url="https://af.wikipedia.org/wiki?curid=40576" title="Lys van Formule Een wêreldkampioenskap punteleer metodes">
Lys van Formule Een wêreldkampioenskap punteleer metodes

Hierdie is 'n lys van punteleer metodes wat die uislag van die FIA Wêreld Bestuurders- en Vervaardigerskampioenskap sedert 1950 bepaal. Die Kampioenskap word oorhandig aan die bestuurder en vervaardiger wat die meeste punte oor die duur van 'n Kampioenskap-seisoen bymekaar maak.

In sekere seisoene is net 'n sekere hoeveelheid van 'n bestuurder se beste uitslae getel vir die kampioenskaptitel. Dit kan die beste geïllustreer word aan die 1988 Formule Een-seisoen toe die McLaren-bestuurders Alain Prost en Ayrton Senna oorheers het. Prost het in 14 wedrenne òf eerste òf tweede geëindig, en nie die ander twee voltooi nie, tweryl Senna 8 wedrenne gewen het teenoor die 7 van Prost wat beteken het dat hy (Senna) slegs 3 verdere tweede plekke nodig gehad het om die Kampioenskaptitel te verower, ongeag Prost se uitslae. Dit het gelei tot die afwyking waar Prost meer punte gekry het in die seisoen maar nie die kampioen was nie. 'n Nuwe stelsel wat al die punte vir al die wedrenne getel het is ingestel in 1991, saam met 'n addisionele punt vir die wenner.

Die huidige stelsel is in die 2003 seisoen bekend gestel en is ontwerp om meer spanne en bestuurders in staat te stel om meer gereeld punte aan te teken, terwyl die kleiner verskil in punte beteken dat betroubaarheid en herhaalbaarheid dikwels belangriker is as die finale posisie.

Die bestuurder wat oor jare die beste vertoon het in terme van punte is Jim Clark, wie 'n maksimum van 54 punte (6 seges) in die 1963 Formule Een-seisoen en die 1966 Formule Een-seisoen behaal het. Meer onlangs het Michael Schumacher elke wedren van die 2002 Formule Een-seisoen gewen om 144 uit 'n maksimum van 170 punte te kry. Die mees dominante vervaardigerskampioen is Mclaren wat in die 1988 Formule Een-seisoen 199 uit 'n maksimum van 240 punte aangeteken het; hulle was 134 punte voor die naaste teenstander. In 2002 het Ferari 221 punte aangeteken, soveel soos al die ander spanne saam.


</doc>
<doc id="40582" url="https://af.wikipedia.org/wiki?curid=40582" title="Kimi Räikkönen">
Kimi Räikkönen

Kimi-Matias Räikkönen (gebore 17 Oktober 1979 in Espoo), byname "Iceman" en "Kimster", is 'n Finse Formule Een motorrenbestuurder wat vir Scuderia Ferrari jaag. Hy was die Formule Een-wêreldbestuurderskampioen in 2007, en het ook aan 22 wêreldtydrenne in 2009–2011 deelgeneem, maar met min sukses.

Räikkönen het sy tydrendebuut in die Arktiese Laplandtydren gemaak, wat van 23-24 Januarie 2009 plaasgevind het, deur 'n Tommi Mäkinen Racing-voorbereide Abarth Grande Punto S2000 te bestuur. Hy het die 13de plek behaal. Räikkönen het sy WRC-debuut in die Finse tydren gemaak, van 30 Julie tot 2 Augustus 2009, slegs vier dae na sy tweede plek in die Hongaarse Grand Prix. Hy was derde in groep N en 15de algeheel voordat hy in Väärinmaja, die laaste sneldeel van Saterdag, die pad byster geraak het.

Op 4 Desember 2009 is aangekondig dat Räikkönen heeltemal van Formule 1 na die Wêreldtydrenkampioenskap sou skuif vir die 2010-seisoen, as 'n voltydse bestuurder vir die Citroën Juniorspan, en dat hy 'n Red Bull-geborgde Citroën C4 WRC met sy medebestuurder, Kaj Lindström, sou beman.

Op 3 April 2010 het Räikkönen sy eerste WRC-punte behaal toe hy agtste in die Tydren van Jordanië geëindig het. Hy het gevolglik slegs die tweede bestuurder geword na Carlos Reutemann om kampioenskapspunte in beide Formule Een en die Wêreldtydrenkampioenskap aan te teken. In die volgende WRC-tydren, die Tydren van Turkye, het Räikkönen sy beste uitslag verbeter met 'n vyfde plek, 6m 44.3s agter die wenner, Sebastien Loeb. Met dié uitslag het hy 'n hele paar gevestigde en meer ervare bestuurders in die veld geklop.
Hy het sewende gekom in die Tydren van Duitsland, sy tweede teertydren, terwyl hy sy eerste loopbaansneldeel gewen het, die laaste trajek van die tydren. Op 18 September 2010 het Räikkönen sy eerste tydrenoorwinning behaal toe hy aan die Rallye Vosgien 2010 in Frankryk deelgeneem het. Hy het al ses sneldele van die teertydren gewen. Räikkönen kon nie in die Rally Catalunya begin nie, want hy het in die openingsdeel gerol, die rolkas beskadig, en die span het nie genoeg tyd gehad om dit te herstel nie. Daarna het Räikkönen besluit om nie deel te neem aan die res van die tydren nie, selfs al kon hy onder die superreëls. Die rede hiervoor was om die motor te spaar. Räikkönen het die seisoen van die 2011 Wêreldbyeenkoms in 2011 onder sy eie vaandel, ICE 1 Racing, gejaag. Hy het 'n Citroën DS3 WRC bestuur. Hy het agtste geëindig in die openingsronde, die Sweedse Tydren. Hy het daarna Meksiko oorgeslaan en aan die Portugese Tydren ("Rally Portugal") deelgeneem en sewende geëindig.


</doc>
<doc id="40588" url="https://af.wikipedia.org/wiki?curid=40588" title="Yas-eiland">
Yas-eiland

Yas-eiland (Arabies: جزيرة ياس) is 'n eiland in Aboe Dhabi.


</doc>
<doc id="40591" url="https://af.wikipedia.org/wiki?curid=40591" title="Medininkai">
Medininkai

Medininkai (Pools: "Miedniki Królewskie") is 'n dorp en munisipaliteit in Litaue wat sowat 25 kilometer suidoos van die hoofstad Vilnius langs die ou pad na Minsk en digby die grens met Wit-Rusland geleë is. Die dorp en munisipaliteit (Litaus: "seniūnija") het respektiewelik 500 en 1 500 inwoners. Die ekonomies aktiewe bevolking is oorwegend in die landbousektor werksaam.

Die twee hoogste bergspitse van Litaue, Aukštasis kalnas (293,84 meter) en Juozapinės kalnas ("Josefsberg", 293,60 meter) is albei in die munisipaliteit geleë.

Medininkai is tydens die Napoleontiese Oorloë in 1812 deur Franse troepe aan die brand gesteek en was daarna 'n onbeduidende nedersettings. Die dorp het in 1991 internasionale bekendheid verwerf nadat Russiese eenhede tydens Litaue se stryd om onafhanklikheid ses van sewe Litause grenswagters by die plaaslike grenspos vermoor het.

Tans is sowat 95 persent van Medininkai se bevolking van Poolse afkoms. Naas Litause Pools word in die dorp ook Wit-Russies, Litaus en Russies gebesig. Sowat 98 persent van die inwoners is aanhangers van die Rooms-Katolieke Kerk. Die plaaslike Rooms-Katolieke kerk, wat van hout gebou is, beskik ook oor 'n klein klooster.

Die bouvalle van die kasteel Medininkai, 'n vesting wat uit die tydperk van die oorloë tussen Litaue en die Duitse Orde dateer, is naby die dorp geleë. Dit is een van min Litause vestings wat uit stene en teëls gebou is.


</doc>
<doc id="40595" url="https://af.wikipedia.org/wiki?curid=40595" title="Calitzdorp">
Calitzdorp

Calitzdorp is 'n landboudorp in die Wes-Kaap (Suid-Afrika), omtrent halfpad tussen Ladismith en De Hoop. Die bekende R 62 provinsiale pad gaan deur Calitzdorp. Vrugteverbouing en wynbou speel 'n belangrike rol in die dorp se ekonomie. Sy portwyne is verskeie kere met pryse bekroon sodat Calitzdorp daarop aanspraak maak om die "Portwynhoofstad van Suid-Afrika" te wees.

Aan die begin van die 19de eeu het die eerste veeboere en jagters in die gebied inbeweeg. Die plaas Buffelsvlei is in 1821 aan die broers JJ en MC Calitz toegeken. Teen die 1840's was daar genoeg mense om 'n dorp te regverdig. In 1845 het een van die Calitz broers 'n gedeelte van sy plaas aan die NG Kerk geskenk. Die eerste kerk is eers in 1857 gebou. Die dorp het in 1913 'n munisipaliteit geword.

Calitzdorp se munisipale raad het in 1975 'n wapen by die Buro vir Heraldiek geregistreer : "In blou, 'n goue dwarsbalk belaai met 'n aan die bokant uitgetande dwarsbalk van swart, in die skildhoof vergesel van 'n gaande leeu van goud en in die skildvoet van 'n horing van oorvloed van natuurlike kleur". Die helmteken is 'n swart buffelkop uitkomend uit 'n goue muurkroon, en die wapenspreuk is "Met Gods hulp".

Die distrik is 1 100 km² groot. Lusern, koring en tabak word onder besproeiing verbou maar die dorp is veral bekend vir die gehalte van sy sagte vrugte, tafeldruiwe en wyn. Die Calitzdorpdam is 3 km noord van die dorp in die Nelsrivier. Calitzdorp is die terminus vir 'n takspoor wat die dorp in 1924 bereik het vanaf Oudtshoorn. Calitzdorp Spa is 17 km noordoos van die dorp.




</doc>
<doc id="40596" url="https://af.wikipedia.org/wiki?curid=40596" title="Tegal">
Tegal

Tegal is 'n stad in Indonesië op die Java-eiland in die Midde-Java-provinsie.

Tegal is die sentrum vir die suikernywerheid (suikerriet). Die stad is veral bekend vir sy soete brood.

Die stad het 4 buurte/administratiewe distrikte:

Nederlands-Indiese tyd:



</doc>
<doc id="40597" url="https://af.wikipedia.org/wiki?curid=40597" title="Huis van Normandië">
Huis van Normandië

Die Huis van Normandië is die naam wat gebruik word vir die konings van Engeland ná die Normandiese verowering in 1066. Die invallende Normandiërs en hul nageslag het die Engelse heersersklas vervang. Die adel van Engeland was deel van ’n enkele Franssprekende kultuur en baie het grond weerskante van die Engelse kanaal besit. Die vroeë Normandiese konings van Engeland was as Hertoë van Normandië onderhorig aan die koning van Frankryk. Hulle het Engeland nie noodwendig as hul belangrikste eiendom beskou nie (hoewel dit hulle die titel koning besorg het – ’n belangrike statussimbool).

Die bewind van die Huis van Normandië het geduur tot met die totstandkoming van die Plantagenet-dinastie in 1154. Dit het Willem die Veroweraar en sy erfgename tot in 1135 ingesluit. Daarna is dit betwis deur Willem se kleinkinders Matilda en Stephen van die Huis van Blois (of die Blesevin-dinastie).

Dit was eers ná die Normandiese verowering dat Engelse monarge volgens die Franse manier genommer is, hoewel die vroeëre gebruik om konings deur byname te onderskei, nie dadelik uitgesterf het nie.


</doc>
<doc id="40605" url="https://af.wikipedia.org/wiki?curid=40605" title="Huis van Plantagenêt">
Huis van Plantagenêt

Die Huis van Plantagenêt het van 1154 tot 1485 oor Engeland regeer. Dit was oorspronklik die Huis van Anjou, ook die Angevyne genoem, en dié het later verdeel in die Huis van York en die Huis van Lancaster.

Die dinastie het ook Wallis en Ierland verower en oor groot dele van Frankryk regeer: Normandië, Akwitanië, Maine, Anjou, Touraine, Gascogne en Saintonge. Koning Jan Sonder Land het egter al sy Franse grondgebied in die Honderdjarige Oorlog verloor; in 1453 was net Calais nog in Engelse hande.

Die naam Plantagenêt is nie deur die dinastie se eerste konings gebruik nie. Richard van York, die pa van Eduard IV en Richard III, was die eerste monarg wat dit gebruik het, vanaf c. 1448. Dit is afgelei van "Planta genesta", die Latynse naam vir die brem-plant. Dit was die bynaam van die huis se stamvader, Godfried V van Anjou, wat glo die gewoonte gehad het om ’n bremtakkie op sy hoed te dra.

Godfried V, die Graaf van Anjou, het met Matilda, dogter en erfgenaam van die Engelse koning Hendrik I getrou. Ná Hendrik se dood in 1135 is Stefanus van Blois egter tot koning van Engeland gekroon. Dit het tot ’n burgeroorlog gelei. Matilda het Engeland in 1139 binnegeval en Stefanus in 1141 verslaan. Hy is gedwing om Hendrik, die seun van Matilda en Godfried, as sy erfgenaam te erken. So het Hendrik na Stefanus se dood in 1154 die troon bestyg as Hendrik II, die eerste Plantagenêt-koning van Engeland.

Aan die einde van die 14de eeu het die huis verdeel in twee takke, die Huis van York en die Huis van Lancaster, wat slaags geraak het oor die troon tydens die Rose-oorlog.

In 1461 is die Rose-oorlog beëindig en het die Huis van Tudor aan die bewind gekom toe Hendrik VII Richard III verslaan het. Hendrik VII het egter van moederskant afgestam van Jan van Gent, die vierde seun van Eduard III, en het dus die Plantagenêt-lyn indirek voortgesit.

seun van Hendrik II en Eleanor van Aquitanië
(2) Isabella van AngoulêmeBordeaux-katedraal24 Augustus 1200vyf kinders
(2) Marguerite van Frankryk10 September 1299drie kinders
(2) Isabella van ValoisCalais4 November 1396geen kinders

Dié huis stam af van Eduard III se derde oudste oorlewende seun, John van Gaunt.
(2) Joanna van NavarreWinchester-katedraal7 Februarie 1403geen kinders

Die Huis van York stam af van Edmund van Langley, 1ste Hertog van York, die vierde oudste oorlewende seun van Eduard III.



</doc>
<doc id="40612" url="https://af.wikipedia.org/wiki?curid=40612" title="Luberon">
Luberon

Die Luberon (Frans: "Massif du Luberon") is 'n bergreeks wat uit kalksteen gevorm is en oor sowat 65 kilometer tussen die Suid-Franse stede Cavaillon en Manosque (naby Avignon) strek. 'n Laagte naby Lourmarin verdeel die Luberon in twee bergmassiewe: die Klein Luberon ("Petit Luberon") met sy buitengewone rotsformasies in die weste bereik 'n maksimale hoogte van sowat 700 meter, terwyl die Groot Luberon ("Grand Luberon") in die ooste met die bergspits Mourre Nègre 1 250 meter bo seevlak rys.

Die bergreeks se twee hellings verskil duidelik van mekaar. Die sonnige suidhelling daal geleidelik en bied met sy Mediterreense klimaat 'n uitgestrekte oppervlakte wat vir landboudoeleindes gebruik kan word. Daarenteen word die steil noordelike helling deur laer temperature gekenmerk. Die Luberon het onder meer bekendheid met sy landskapsvorme - valleie met steil rotswande en grotte - asook met sy dorpe verwerf wat dikwels bo-op rotshellings troon.

In die prehistoriese tydperk was die Luberon relatief dig bevolk aangesien die kalksteenformasies met sy talle grotte as menslike behuisings kon dien. Die bevolkingsdigtheid het in latere periodes duidelik afgeneem, en veral tydens die Middeleeue het baie bewoners hulle in die groter nedersettings van die omgewing gevestig. Hier het klein heerskappye ontstaan wat hul landerye vanuit kastele bestuur het.

Gedurende die 16de eeu het bloedige kruistogte teen die Vaudois- of Waldenser-beweging in die Luberon-berggebied plaasgevind - 19 dorpe wat na bewering aanhangers van die beweging gehuisves het, is in April 1545 aan die brand gesteek en hul leiers vermoor. Meer as 3 000 mense het in die veldtog hul lewens verloor, terwyl 'n verdere 600 bewoners gedwing is om as gevangenes op galeie te roei.

Die Luberon was in die volgende eeue 'n afgeleë en rustige gewes wat ook nie deur die 19de eeuse toerisme geraak is nie. Eers ná die einde van die Tweede Wêreldoorlog het veral kunstenaars en intellektueles die natuurskoon en afgeskeidenheid van die Luberon begin waardeer en hulle in die streek gevestig. Om die bergmassief teen die nadelige gevolge van massatoerisme te beskerm, is groot dele van die bergreeks met sy skaarse diere- en plantspesies in 1977 tot natuurbewaringsgebied verklaar ("Parc naturel régional du Luberon").

Die Luberon het in die laat 20ste eeu onder meer by Britse toeriste gewild geraak, en 'n aantal Britte het hulle in die streek gevestig, waaronder die skrywer Peter Mayle wat in die dorp Lourmarin woon. Die gebied het ook die belangstelling van argeoloë gewek wat hier opgrawings doen.

Tans is wyn ("Côtes du Luberon"), graan, vrugte, groente en laventel die belangrikste agrariese produkte in die Luberon. Die berggebied is grotendeels bebos, onder meer met Atlas-seders.



</doc>
<doc id="40613" url="https://af.wikipedia.org/wiki?curid=40613" title="Pichat">
Pichat

Pichat staan bekend as kits-klets sagteware, 'n netwerkprotokol waardeur jy kan kommunikeer (klets) en informasie kan uitruil. Gebruikers kan hul eie kits-klets huisves, deur middel van die internet of lokale netwerk. Geen sagteware hoef afgelaai te word nie, net 'n webblaaier word benodig.

Alternatiewelik kan 'n telnet-sessie gebruik word om te klets. Die standaard poort vir alle klets bedieners is 9009/TCP.



</doc>
<doc id="40614" url="https://af.wikipedia.org/wiki?curid=40614" title="Modesto">
Modesto

Modesto is die 16de grootste stad in die Amerikaanse deelstaat van Kalifornië. Die stad het 'n bevolking van 210 096 in 2009 gehad.

Modesto is geleë in sentraal-Kalifornië, omtrent 92 myl oos van San Francisco en 74 myl suid van Sacramento (Kalifornië se hoofstad).

In 2000 het die stad 'n bevolking van 188 856 gehad: 69,58% wit, 3,97% swart of Afro-Amerikaans, 25,58 Spaans-Amerikaners of Latyns-Amerikaners, 1,24% Amerikaanse inboorlinge, 6,03% Asiaties, 0,5% Pasifiese eilanders.



</doc>
<doc id="40615" url="https://af.wikipedia.org/wiki?curid=40615" title="Italiaanse nasionale rugbyspan">
Italiaanse nasionale rugbyspan

Die Italiaanse nasionale rugbyspan verteenwoordig Italië in rugby en staan ook bekend as die "Azzurri" (die Hemelbloues). 
Italië ding reeds sedert die laat 1920's internasionaal mee in die sportsoort en word deesdae beskou as een van die topspanne in Europese rugby. Hulle ding jaarliks mee om die Sesnasies-toernooi met Engeland, Frankryk, Ierland, Skotland en Wallis.



</doc>
<doc id="40617" url="https://af.wikipedia.org/wiki?curid=40617" title="Anargisme">
Anargisme

Anargisme is 'n politiese filosofie wat teoretiseer dat die staat, wat hiërargie en verpligtende regering bevat, onnodig, skadelik en/of ongewens is, en dit is ten gunste van die afskaffing van die staat (anargie, of suiwer komunisme). Anargisme was ontwerp in die Internasionale Arbeiders-Assosiasie (of Eerste Internasionaal) deur die Bakuninistiese faksie, in opposisie vir die outeritêrse Marxistiese faksie van die Internasionaal. 
Daar is n tradisie in anargie om kapitalisme te verwerp aangesien dit ware vryheid sou teëwerk. Maar daar is ook gevestigte aanvaarding van pro-kapitalistiese anargie soos anargisme-kapitalisme.

In Suid-Afrika word anargisme verteenwordig deur die Zabalaza Anargistiese Kommunistiese Front (ZAKF), in die platformistiese of especifista tradisie van anargisme.


</doc>
<doc id="40619" url="https://af.wikipedia.org/wiki?curid=40619" title="John Thomas Baines">
John Thomas Baines

(John) Thomas Baines (27 November 1820 – 8 Mei 1875) was 'n Engelse kunstenaar en ontdekkingsreisiger van die Britse kolonies van Suider-Afrika en Australië. Baines is van jongs af as koetsskilder opgelei en het as jong man na Suid-Afrika gevaar, waar hy as 'n landskaps- en portretkunstenaar gewerk het, en later ook as amptelike oorlogkunstenaar vir die Britte tydens hul oorlog teen die Xhosas opgetree het. Hy lewer ’n belangrike bydrae met die wetenskaplike tekeninge wat hy van die plaaslike fauna en ﬂora gemaak het. Sy skilderwerk, waarin hy landskappe en skeepstonele dokumenteer, word deur die dramatiese gebruik van helder kleure gekenmerk.

John Thomas Baines is op 27 November 1820 in King's Lynn, Norfolk, Engeland gebore aan 'n skeepskaptein en dié se vrou. Baines is by die "Horatio Nelson's Classical and Commercial Academy" geskool en het daarna 'n vakleerlingskap as koetsbouer en -verwer aanvaar. Hierdie vakleerlingskap was egter van korte duur, aangesien Baines besluit het om voltyds te skilder, ná hy onderrig daarin ontvang het van die skilder William Carr.

In 1842 het Baines besluit om na Suid-Afrika te emigreer, waar die brandarme kunstenaar in Kaapstad uiteindelik werk gekry het as onder ander 'n koetsskilder en kabinetmaker. In sy vrye tyd het hy sy skilderkuns beoefen en in die loop van drie jaar so bedrewe geword dat hy voltyds kon skilder, hoofsaaklik seetonele en portrette.

Baines was tussen 1848 en 1853 in die Oos-Kaap gevestig en het uit hierdie basis drie ontdekkingstogte onderneem: die eerste verby die Oranjerivier (1848), die tweede tussen die Groot-Keirivier en oor die Winterberg (1849) en die derde in 'n poging om die Okavangomoerasse te bereik (1850). Tydens sy reise het hy talle sketse en skilderye van die Suider-Afrikaanse landskap en volke gemaak. Tydens die agtste Xhosa-oorlog (1850–1853) is Baines aangestel as die Britse amptelike oorlogskunstenaar.

In 1852 het Baines vir 'n kort wyle na Engeland getrek, waar hy "Scenery and Events in South Africa" gepubliseer het. Drie jaar later het hy egter weer vertrek, die keer na Australië, as die amptelike kunstenaar van A.C. Gregory se ekspedisie na Noord-Australië. Sy werke in Suider-Afrika en Australië het aan hom lidmaatskap van die "Royal Geographical Society" en die instelling se goue medalje in 1858 besorg. Ook is hy geëer deurdat 'n kewer ("Bolbotritus baines"), 'n rivier (Baines-rivier in Noord-Australië) en 'n berg (Mount Baines, in Noord-Australië) na hom vernoem is.

Baines het twee jaar in Australië gebly, waarna hy na terug na Engeland verhuis het. Dit was egter nie lank nie, of hy is in 1858 weer terug na Afrika, die keer saam met dr. Livingstone na die Zambezirivier. Baines het vir die res van sy lewe in Suider-Afrika vertoef en is op 8 Mei 1875 in Durban oorlede.

Die duisende aantekeninge, sketse en skilderye wat Baines tydens sy baie reistogte gemaak het, is vandag van groot geskiedkundige en wetenskaplike waarde, deels danksy die noukeurigheid waarmee hy sy dagboeke instandgehou en opgedateer het en die realisme wat in sy kunswerke gesien kan word. Op elke reis waaraan hy deelgeneem het, het hy die plaaslike mense en landskappe geskilder of geskets. Sy vrugbaarste tyd was tussen Maart 1852 en Februarie 1853 in Grahamstad en die omliggende omgewing: 95 van sy 130 olieverfskildery wat tans in die Africana Museum besigtig kan word, dateer uit hierdie tydperk.

Vir baie van sy werke is daar ook meer as een weergawe beskikbaar: sommige van sy werke, soos sy skildery van die wrak "Francis Spaight", was só gewild, dat hy opdrag vir meerdere weergawes gekry het; sommige kopieë, sommige vanuit 'n ander oogpunt. Vir hierdie onderwerpe bestaan daar dus 'n realistiese tweedimensionele weergawe van verskeie oogpunt, 'n waardevolle vonds uit 'n geskiedkundige oogpunt.

'n Beraamde 500 olieverfskilderye en duisende sketse en waterverfskilderye kan in o.a. die Africana Museum, die Argiewe van Midde-Afrika, die Suid-Afrikaanse Biblioteek en die Suid-Afrikaanse Kunsgalery besigtig word.

Enkele van sy werke:



</doc>
<doc id="40621" url="https://af.wikipedia.org/wiki?curid=40621" title="Ierse nasionale rugbyspan">
Ierse nasionale rugbyspan

Die Ierse nasionale rugbyspan verteenwoordig Ierland in rugby. Ierland is die huidige Sesnasies-kampioene. Die span neem jaarliks deel in die Sesnasies-toernooi wat hulle reeds elf keer gewen het en agt keer die titel gedeel het. Hulle het ook tot dusver aan elke Rugbywêreldbeker deelgeneem wat elke vier jaar plaasvind, waar hulle, behalwe in 1999 en 2007, in die kwarteindronde uitgeskakel is. Ierland is ook een van die lande wat deel uitmaak van die Britse en Ierse Leeus – spelers wat vir Ierland mag speel mag dus ook gekies word vir die Leeus. Agt oud-Ierse rugbyspelers is opgeneem in die Internasionale Rugby Heldesaal en Jack Kyle is ook in die IRR se Heldesaal opgeneem.



</doc>
<doc id="40623" url="https://af.wikipedia.org/wiki?curid=40623" title="Sesnasies-toernooi">
Sesnasies-toernooi

Die Sesnasies-toernooi is ’n jaarlikse rugbytoernooi tussen ses Europese spanne: Engeland, Frankryk, Ierland, Italië, Skotland en Wallis. Die kompetisie word geborg deur die Royal Bank of Scotland. Die huidige kampioen is Wallis, wat die 2019-toernooi gewen het.

Die Sesnasies is die opvolger van die Vyfnasies-toernooi (1910–'31 en 1947–'99) wat op sy beurt die opvolger van die Tuisnasies-toernooi (1883–1909 en 1932–'39) is. Die Tuisnasies-toernooi, gespeel tussen spanne van Engeland, Ierland, Skotland en Wallis, was die eerste internasionale rugbytoernooi. Daar word soms nieamptelik in die media na die wenner van die Sesnasies-toernooi as die Europese of Noordelike Halfrond-kampioen verwys.

Engeland hou die rekord vir die meeste volslae toernooititels van die Tuisnasies, Vyfnasies en Sesnasies-toernooie met 28 titels. Sedert die Sesnasies in 2000 ’n aanvang geneem het, het slegs Italië en Skotland die toernooi nog nie gewen nie. Skotland het wel die laaste toernooi van die Vyfnasies in 1999 gewen.

Die toernooi word jaarliks gespeel en het ’n eenvoudige formaat: Elke span speel een keer teen elk van die ander vyf spanne met die tuisveldvoordeel wat jaarliks omruil tussen die spanne. Spanne kry twee punte vir ’n oorwinning, een vir ’n gelykopuitslag en geen vir ’n verlies. Tot in 2017 was bonuspunte in hierdie toernooi nie toegeken nie. Sedert die 2017-toernooi word bonuspunte soos by die Rugbywêreldbeker toegeken:

Indien ’n span al sy wedstryde wen, word gesê dat ’n "Grand Slam" behaal is. Enige van die Tuisnasies wat die drie ander Tuisnasies wen, behaal die "Driekrone". Hoewel hierdie prestasie lank reeds deel is van die toernooi, is in 2006 vir die eerste keer ’n fisieke Driekrone-trofee toegeken. Geen trofee word toegeken vir die span wat aan die einde van die toernooi laaste geëindig het nie, maar daar word gesê dat hulle die "Houtlepel" gewen het. Sedert die eerste Sesnasies-toernooi in 2000 het slegs Engeland en Ierland nog nie die Houtlepel “gewen” nie. Italië het die meeste Houtlepels in die Sesnasies met 14, maar die ander spanne het weens deelname aan die voorafgaande toernooie meer Houtlepels.

Verskeie individuele kompetisies vind plaas gedurende die loop van die toernooi. Die oudste hiervan is die Calcuttabeker wat sedert 1879 jaarliks tussen Engeland en Skotland beslis word. Dit word die Calcuttabeker genoem omdat dit gemaak is van gesmelte Indiese roepees. Sedert 1988 word die Millennium-trofee aan die wenner tussen Engeland en Ierland toegeken en sedert 1989 word die Eeufees-quaich aan die wenner tussen Ierland en Skotland toegeken. Sedert 2007 ding Frankryk en Italië mee om die Giuseppe Garibaldi-trofee; die kompetisie is geskep om die 200ste herdenking van die geboorte van Giuseppe Garibaldi, die Italiaanse held wat Italië help herenig het, te vier. Garibaldi is in 1807 in Nizza (nou Nice), Frankryk, gebore. Sedert 2018 word die Auld Alliansie-trofee tussen Frankryk en Skotland ter nagedagtenis van die tydens die Eerste Wêreldoorlog gesneuwelde rugbyspelers uitgespeel. In 2019 is die Doddie Weir-trofee, genoem na die voormalige Skotse rugbyspeler Doddie Weir wat met Motorneuronsiekte gediagnoseer is, tussen Skotland en Wallis vir die eerste keer beslis.

Voor 1994 het spanne met dieselfde hoeveelheid ligapunte gesamentlik met die louere weggestap. Sedertdien is bepaal dat die span met ’n beter punteverskil die wenner sal wees. Die toernooireëls stel dit ook dat indien spanne op ligapunte en punteverskil gelyk is, die span wat die meeste drieë gedruk het, moet wen. Indien dieselfde hoeveelheid drieë ook gedruk is, word al die betrokke spanne as wenner aangewys. Tot op hede was ligapunte en punteverskil egter voldoende op die wenner te bepaal.

Die wenners van die Sesnasies ontvang die Toernooitrofee. Om ’n trofee te gee was oorspronklik die idee van die Graaf van Westmorland en is in 1993 vir die eerste keer oorhandig aan die toernooiwenners, Frankryk. Die trofee is van sterlingsilwer, ontwerp deur James Brent-Ward en is gemaak deur ’n span van agt silwersmede van die firma William Comyns in Londen.

Daar is 15 kantpanele wat die vyftien spelers van ’n rugbyspan voorstel, en drie handvatsels wat die drie beamptes (skeidsregter en twee assistentskeidsregters) voorstel. Die beker het ’n kapasiteit van 3,75 liter – genoeg vir vyf bottels sjampanje. In die mahoniehoutbasisis ’n versteekte laai wat ses alternatiewe kruisblomme bevat – elk ’n silwer replika van die spanembleme – wat op die afneembare deksel vasgeskroef kan word.

Die Driekrone kan slegs deur Engeland, Ierland, Skotland of Wallis gewen word wanneer een van die vier spanne elk van die ander drie wen gedurende die Sesnasies-toernooi. Die eer van die Driekrone is vir jare reeds deel van die toernooi en dateer terug na die oorspronklike Tuisnasies-toernooi. Die fisiese Driekrone-trofee word egter eers slegs sedert 2006 toegeken. Wallis het in 2019 die Driekrone gewen nadat hulle teen Engeland, Ierland en Skotland.

Vir die toernooi in 2006 het Harry Hooper, hoof van Eksterne Kommunikasie aan die Royal Bank of Scotland (die primêre borg van die toernooi) opdrag gegee aan Hamilton & Inches (wat in Londen en Edinburg gebaseer is) om ’n trofee vir die Driekrone te ontwerp en te skep. Sedertdien is dit vyf keer deur Ierland en vier keer deur Wallis en Engeland elk gewen.

Daar word om verskeie ander trofee deur die loop van die toernooi meegeding, meestal as jarelange wedstryde tussen twee spanne.

Soos by die onlangse 2019-kompetisie, sal Sesnasies-wedstryde in die volgende stadions gehou word:



a. Naam van die Sesnasies-toernooi in die tale van die deelnemende lande:




</doc>
<doc id="40624" url="https://af.wikipedia.org/wiki?curid=40624" title="Heks van Hexrivier">
Heks van Hexrivier

Die Heks van Hexrivier is 'n Suid-Afrikaanse legendariese figuur uit die 18de eeu.

Die "Pharos Feitegids" (2007) skets die gebeure soos volg:

'n Ander weergawe, soos vertel deur Kelly Wheeler (2009), verloop min of meer dieselfde. Eliza Meiring se welgestelde familie besit in 1768 een van ses plase in die vallei - Buffelskraal, met die plaashuis altyd vol mans wat Eliza se hand probeer wen. Sy was een van daardie blasé dametjies wat gou verveeld met die mans geraak het. Om haar hart te wen, moes die man dit darem verdien. Sy het voorgestel dat al haar aanhangers probeer om vir haar 'n Disa-blom van die klowe van die Matroosberg te pluk. Ten spyte van die moeilike uitdaging was daar een man vir wie Eliza werklik lief was en wie werklik lief was vir haar. Hy was die enigste man wat dapper genoeg was om die uitdaging te aanvaar. Sy reis was lank en swaar, maar dit was alles die moeite werd toe hy die rooi disas teen die hange van 'n krans sien blom. In sy opgewondenheid leun hy oor en probeer om die eerste blom wat hy sien te gryp, maar hy gly op die nat mos en val tot sy tragiese dood. Toe Eliza die nuus van die dood van haar geliefde hoor is haar hele wese gevul met hartseer en berou omdat sy tot die besef gekom het dat dit haar eie selfsugtigheid was wat die dood van haar enigste ware liefde veroorsaak het. Hierdie berou het gegroei tot kranksinnigheid en binnekort moes Eliza in haar eie slaapkamer opgesluit word waar sy versorg is. Eliza het ‘n paar keer tevergeefs probeer ontsnap, maar dit was eers met die hulp van die maanlig wat sy suksesvol was. Met haar lang, wit nagrok wat vloeiend om haar smeul het Eliza kaalvoet deur die voetheuwels gehardloop, opsoek na haar ware liefde. Sy het vrugteloos deur die nag gesoek en uiteindelik op ‘n rots van uitputting neergestort. Hier het sy gesit en huil en die wind het haar hartseer aangedra tot waar haar familie dit gehoor het. Haar gesin het die geluid van hul dogter se smart gevolg, net om te sien hoe die rots onder haar uit krummel en sy tot haar dood val. Haar storie dien as waarsku teen ydelheid.

Laubser (2012) gee die verhaal in haar verhandeling so weer:

Pieter W. Grobbelaar doen 'n uitvoerige ondersoek in sy vaktydskrifartikel in die "Tydskrif vir Letterkunde" (1991). 

Die verhaal word die eerste maal opgeteken in die onderwysersblad "De Unie" deur die skrywer D'Arbez, in die jaar 1914. Die verhaal se naam is "De rode bloem".

In die eerste weergawe speel die verhaalgebeure in 1720 af op die plaas Bellevue (Schoongezicht), die dogter ter sprake is ene Estelle (wat so 'n mooi meisie geword het dat die kêrels haar "La Belle Enchanteresse" ("Die skone heks", "die betowerende vrou", "die bekoorlike towenares") genoem het), die dogter van 'n boer genaamd Etienne de Savoye, moontlik die enigste seun van die Hugenoot Jacques de Savoye. Charles du Pré, ook uit die Hugenotegeslag, word na die rotspunt (bekend as 'La roche du Soleil', of 'De Zonnenklip') gewys en Estelle vra dat hy vir haar die rooi blom moet pluk en terugbring, "en ik zal je vrouw worden." Charles klim die berg uit, lê met sy maag te ver vooroor om die blom te pluk en tuimel na benede. En sterf. 'n Skaapwagter bring die tyding aan boer Etienne de Savoye en hulle gaan haal die liggaam. Hy kon slegs aan sy klere uitgeken word - sy kop was onherkenbaar verbrysel. Maar in sy regterhand hou hy steeds die rooi blom vas - die "disa grandiflora" [wat eintlik "disa uniflora" moet wees]. Toe Estelle die lyk aanskou, raak sy van haar sinne af. Op die bed lê sy maer en uitgeteer - en op 'n helder nag glip sy by die kamer uit (verby haar slapende oppasster), klim self die berg uit en spring na haar dood, presies waar die jongman afgeval het. Die verteller voer aan die drie keer in sy lewe wat hy wel tydens 'n helder maanlignag te voet deur die Heksrivierkloof gestap het, was dit asof daar op La roche du Soleil 'n wit verskynsel was wat die vorm aangeneem het van 'n vroulike gedaante. 

Die Savoye-naam is denkbeeldig en pas by die naamgewing van die vroeë 18de eeu, net soos die jongkêrels wat by Estelle kom kuier het: Jan Greeff, Hercules du Toit, Johannes Vlok, Piet Pretorius, Gerrit van der Bijl, Charles du Pré, Pierre de Villiers en Jean Villon.

Twee jaar later kom die tweede weergawe in "Die Brandwag", maar hierdie keer verander die name. D'Arbez het nou 'n informant, ene oom Jan Naudé (wat hierdie verhaal weer by sy oupa gehoor het, wat dit weer by sy oupa gehoor het, wat die eerste seun van die stamvader Naudé was - en toevallig die 'Schone Heks' goed geken het. Want hy was een van haar vryers!). Die vader in die verhaal is nou Pierre de Savoye, die dogter is Elise, die jongkêrel nou Philippe Durand, die seun van Jean Durand, ook 'n Hugenoot. Die verhaalgebeure vind nou in 1703 plaas. Die rotspunt is in die Matroosberg. Die spook is hierdie keer slegs "aan weinig mense beschoren".

Grobbelaar voer aan hierdie weergawe is darem te dik vir 'n daalder. Die werklike Hugenoot De Savoye se voornaam was nie Pierre nie, maar wel Jacques. Geen kind se naam was Elise nie. Sy plase was in Simonsberg en die Wagenmakersvallei, maar nooit in die Hexriviervallei nie. In 1712 keer hy en sy vrou terug na Europa. Aan die manlike kant het die familie in Suid-Afrika heeltemal uitgesterf. Die informant, Naudé, is waarskynlik 'n skepping van D'Arbez, want eers in 1718 sit die stamvader Naudé voet aan wal in Suid-Afrika.

Lawrence G. Green kry 'n ander oorsprong (die bron vermoedelik 'n koerantartikel uit 1926): Die vader se naam is J.H. Meiring, die dogter se naam is Eliza, die plaas is Buffelskraal. Die naam van die kêrel is onbekend. Hierdie keer speel die verhaal af in die 1760's, want nou word "E.M." en die jaartal "1768" op een van die ruite van die kamervensters uitgekrap. Die ruit het egter teen die 1950's gebreek.

'n Stellenbosse student van die Departement Afrikaanse Kultuurgeskiedenis teken 'n soortgelyke verhaal op in 1973, maar hierdie keer word die nadruk geplaas op die spookkamer self, op die plaas Clovelly, voorheen Buffelskraal, wat aan die voet van die Matroosberg in die De Doorns-omgewing in 1767 opgerig is. Die spokery vind nou ook in die huis plaas, en nie alleen op die berg nie. In 1979 sê die inwoners op die plaas (egpaar Hill) hulle is bewus van die legende, maar het self nog niks gewaar nie.

'n Paar punte bly dus dieselfde: die meise se naam is Elize, Elise of Eliza, die verkorting van Elizabeth. Ook Buffelskraal kom in meer as een bron voor.

Die datum 1768 is wel verdag, want die oorspronklike swaairaamvensters is omstreeks 1840 met Georgiaanse skuiframe vervang, wat groter as dié van die Kaaps-Hollandse vensters was (hoe sou die ruit dan behoue gebly het, of in die eerste plek bestaan het?). Die geweldatum op Buffelskraal gee 1767 aan, maar die huis self was in aanbou tussen 1767 en 1768. Daar is ook 'n tweede huis op die plaas met 'n ander geweldatum. Die informant kon met die gegewens deurmekaar geraak het, of maar net gehoor het van die uitkrapsels.

Bestaan die uitkrapsels wel, en spesifiek op die plaas, behoort die plaas egter sedert 1750 aan Pieter Hugo. Hy is in 1752 oorlede, en die plaas is aan sy seun Jacobus Hugo (1737-1769) bemaak. Die twee huise is in sy tyd gebou: sy moeder het nog jong kinders gehad en is nie weer getroud nie.

Grobbelaar vermoed die sogenaamde "Heks van Hexrivier" was 'n nooi Johanna Elizabeth Meiring en die jongkêrel Philip de Vos; en dat die voorval circa 1840 plaasgevind het. In hierdie geval het De Vos op die plaas gebly, en nie die meisie nie. Hy vermoed ook dit was 'n doodgewone bergklimongeluk "waaromheen die volksverbeelding voortgeborduur het."

Ook die sogenaamde "eidelweiss-vertelling" kon Grobbelaar in geen Europese volksoorleweringboek vind nie:

Daar bestaan wel die ou argetipiese "heldenqueeste" of "heldetaak" en "die soektog na die helende plant of juweelstuk" wat algemeen in volksverhale voorkom, onder andere ook in Indië en Pole. 

Grobbelaar wys ook op 'n ooreenkoms met 'n ander verhaal uit Ladismith (Kaap), by Prins-se-krans (of Prinsrivier, of Prinsrivierpoort) waar 'n kleurling-jongman heuningkoeke sou uithaal vir sy geliefde (om haar as sy vrou te wen), hoog teen 'n krans op. Onder die gewig van die heuningkoeke breek die een houtpen af. Ook hy val, en breek sy nek. Jare later het die houtpenne nog in die skeure van die krans bly vassteek waarteen hy opgeklim het. Ook by daardie poort het dit glo gespook.

"Die heks van Hexrivier" kom ook tot uiting onder meer in die roman "Teleurgestel" (1918) deur Jochem van Bruggen (nou wel teen 'n Transvaalse agtergrond; die held sterf darem nie). Die ballade van S.J. Pretorius verskyn in talryke bronne - in die bloemlesings deur P.J. Nienaber, "Afrikaanse verhalende verse" (1948), asook "Vorm en inhoud" en "Digters en digsoorte". Laasgenoemde twee is herhaaldelik vir skole voorgeskryf en dus wyd gesirkuleer. Ook Lawrence Green gee in beknopte vorm gestalte aan hierdie ballade in sy boek "In the land of afternoon" (1950). Nienaber verwerk D'Arbez se verhaal in sy boek "Legendes van ons eie land" (1952). Dit verskyn ook in "Die mooiste Afrikaanse sprokies" (1968) en 
"Die heks van Hexrivier, en ander Afrikaanse sprokies" (1972) van Pieter W. Grobbelaar. Die legende word oorvertel in "Die beste Suid-Afrikaanse spookstories" (2014, p. 33 e.v.) deur Wendy Maartens.

Hier volg die gedig oor hierdie verhaal, geskryf deur S.J. Pretorius:

Die spesifieke bovermelde heks-legende en Hexrivier hou nie noodwendig met mekaar verband nie.

Prof. J.J. Smith het in "Die Suiderstem" vanaf 4 Junie tot 20 Augustus 1938 'n reeks artikels rondom 'aardrykskundige eiename' bespreek, wat in sy rubriek 'Op ons Taalakker' verskyn het. Hierdie koerantartikels is merkbaar 'n dekade voor Nienaber se voorgeskrewe bloemlesings geskryf, en het veral gesteun op Botha se "Place Names in the Cape Province" en Pettman se "South African Place Names". Wat opval is die indeling van "Hexrivier" onder "gevoelsname", want die "nou, donker kloof van die "Hexrivier" het die eerste besoekers blykbaar aan die grillerigheid van die heksewêreld laat dink, net soos die moeilike en sorgwekkende bergketting bekend as die "Drakensberg" vir die Voortrekkers as kwellende drake voorgekom het."

Die legende as bron vir die pleknaamgewing word egter ook nie heeltemal uitgesluit nie, hoewel dit wil blyk dat die naam eerder 'n leenvertaling is, gebou op 'n ouer substratum Boesmanbegrip (wat noue raakpunte toon met verskeie ander nabygeleë dialekte), en daardeur die ou betekenis min of meer bewaar het.
In "Dictionary of Southern African place names" (2014) staan daar onder die naam "Hexrivier":

Uit hierdie inligting betreffende die 'towenaar' of 'toordokter', vermoed Anton Prinsloo "daar was glo 'n invloedryke een daar naby."



</doc>
<doc id="40626" url="https://af.wikipedia.org/wiki?curid=40626" title="Mekong">
Mekong

Die Mekongrivier (Birmaans: မဲခေါင်မြစ်, Khmer: ទន្លេមេគង្គ, Lao: ແມ່ນ້ຳຂອງ, Thai: แม่น้ำโขง, Viëtnamees: "Mê Kông", Chinees: 湄公河) is een van die wêreld se groot riviere. Dit is die wêreld se tiende langste rivier en die sewende langste in Asië. Die beraamde lengte is 4 350 km en die opvangsgebied beslaan 795 000 km². Vanaf die Hoogland van Tibet loop die rivier deur die Volksrepubliek China se Yunnanprovinsie, Mianmar, Thailand, Laos, Kambodja en Viëtnam.

Die uiterste seisoenale veranderinge in die vloei van die rivier en die teenwoordigheid van stroomversnellings en watervalle in die rivier maak dit moeilik om die rivier te bevaar.

Van Kratie in Kambodja stroomopwaarts is net sekere dele van die rivier bevaarbaar en is daar maar net 'n paar klein geïsoleerde vlaktes wat vir rysverbouing geskik is. Suid van Phnom Penh vorm die Mekong ’n groot delta, wat een van die belangrikste rysverbouingsgebiede van Suidoos-Asië uitmaak.

Die Mekong ontspring in die Tanglha-gebergte (6 000 m hoog), 'n bergketting noordoos van die Transhimalaja, in die Hoogland van Tibet.

Van sy oorsprong tot naby Luang Prabang vloei die rivier deur nou dale tussen hoë bergkettings in 'n baie dun bevolkte gebied. Die klimaat is tipies vir hooggebergtes en die reënval laag. Hierdie deel van die rivier is nie bevaarbaar nie van wee stroomversnellings.

By Luang Prabang, op 'n hoogte van 350 m, waar die rivier vir die eerste keer 'n klein alluviale vlakte vorm, begin die middelloop. Luang Prabang is die noordelikste plek wat per skip bereik kan word en is in ’n geïsoleerde rysgebied geleë. Suid van die stad tot by Vientiane, 160 m bo seespieël, vloei die rivier weer deur 'n nou vallei. Tussen Luang Prabang en Vientiane daal die rivier 1 m/km.

Van Vientiane 270 km suidwaarts tot by Savannakhet, wat 140 m bo seespieël is, is daar 'n geringe daling van 7 tot 8 cm/km. Hier eindig die bevaarbare deel van die middelloop van die rivier. Oos van Savannakhet is Laos se enigste belangrike rysvlakte.

Ongeveer 200 km suid van Savannakhet, 90 m bo seespieël by Pakse, is 'n studam in die rivier gebou. Die daling tussen die twee stede is 25 cm/km. Naby Pakse vloei die Mekong langs die Plato van Bolovens verby. Een van die belangrikste syriviere van die Mekong is die Mae Nam Mun, wat in die Koratplato in die noordooste van Thailand ontspring en op die grens tussen Laos en Kambodja in die Mekong uitmond.

In Laos vloei baie riviere van die oostelike bergland na die Mekong. Die belangrikste is die Nam Theun, Se Noi, Se San en Se Kong. Die Mekong se waterstand kan aansienlike verskille toon in die droë seisoen rondom Februarie en Maart en sy hoogste vlak in die nat moesonperiode, wat in Laos in Augustus en in Kambodja ongeveer 'n maand later begin.

Suid van Laos se grens met Kambodja is die Khone-waterval, wat ’n belemmering vir skeepvaart vorm, maar van groot belang is vir energievoorsiening. Hier daal die rivier 22 m oor 'n afstand van 10 km. Tot by Kratie vloei die rivier nog deur 'n baie nou vallei, wat by Kompong Cham in 'n alluviale vlakte oorgaan.

By Phnom Penh sluit die belangrikste syrivier van die benedeloop, die Tonie Sap, hom by die Mekong aan. Hierdie rivier mond uit in die Tonie Sap-meer, wat ’n baie belangrike regulerende werking op die waterstand van die Mekong het en daardeur ’n natuurlike beskerming teen oorstromings in die delta van die rivier vorm.

Die delta begin suid van Phnom Penh. Vanweë hierdie natuurlike regulering is die rivier tot by Phnom Penh (550 km van die monding af) die hele jaar bevaarbaar. In die reënseisoen – van Augustus tot November – vloei water van die Mekong deur 'n kanaal wat die rivier met die Tonie Sap, net bokant Phnom Penh, verbind, waardeur die gevaar van oorstroming verminder word.

Wanneer die Mekong se watervlak in die droë seisoen, van Januarie tot Mei, daal, vloei water uit die Tonie Sap na die rivier terug. Suid van Phnom Penh, 300 km van die monding af, begin die Mekong-delta, wat 'n oppervlakte van 70 000 km² beslaan. Tot hier toe was die vrugbare alluviale vlakte langs die rivier relatief klein, maar die delta vorm een van die belangrikste rysverbouingsgebiede van Suidoos-Asië.

In die middel en in die ooste van die delta is die bevolkingsdigtheid baie hoog. Die moerassige noordooste is egter dun bevolk, terwyl vestiging in toenemende mate in die westelike en suidelike dele geskied. 'n Studiegroep waaraan 18 lande in samewerking met die VVO deelneem, werk aan die Laer-Mekong-projek, waarmee beoog word om die energievoorslenings- en besproeiingsmoontlikhede en die bevaarbaarheid van die rivier te verbeter.

Die Mekong-kom is een van die gebiede van die wêreld met die rykste biodiversiteit. Meer as 1 200 visspesies is geïdentifiseer en daar kan moontlik soveel as 1 700 wees. Visvang is een van die belangrike ekonomiese aktiwiteite in die gebied en 'n noodsaaklike bron van proteïene in die plaaslike dieet. Daar word beraam dat daar met soveel as 120 visspesies handel gedryf word maar die meeste van die handel word oorheers deur sowat 10–20 spesies.



</doc>
<doc id="40629" url="https://af.wikipedia.org/wiki?curid=40629" title="Willem I van Engeland">
Willem I van Engeland

Willem die Veroweraar (* omstreeks 1027 in Falaise; † 9 September 1087 in die klooster Saint-Gervais naby Rouen) was van 1035 tot met sy dood Hertog van Normandië en van 1066 af ook koning van Engeland as Willem I. Tot 1066 was hy bekend as Willem die Baster vanweë sy buite-egtelike afkoms.

Willem was die buite-egtelike seun van Robert die Duiwel en Herleva, dogter van ’n leerlooier met die naam Fulbert. Sy pa is daarvan verdink dat hy aan die bewind gekom het deur sy oudste broer te vergiftig. Robert was Hertog van Normandië tot hy in 1035 op sy terugtog van ’n pelgrimstog na Jerusalem dood is.

Willem het hom opgevolg as hertog, wat ongewoon was vanweë sy buite-egtelike status.

Willem was verlangs familie van Eduard die Belyer, koning van Engeland tot met sy dood in 1066. Die kinderlose Eduard sou die troon aan Willem beloof het, maar dis te betwyfel of dit werklik gebeur het. Ná Eduard se dood het sy swaer, Harold Godwinson van Wessex, die troon opgeëis.

Terwyl Harold in Yorkshire teen Noorse invallers geveg het, het Willem op 28 September 1066 met 'n Normandiese leër van 50 000 man in Sussex geland. In 'n snelmars het Harold die Engelse leër na die suide gelei. Op 14 Oktober het die strydmagte mekaar ontmoet by Hastings. Willem I het die Engelse magte van koning Harold verslaan by die Slag van Hastings, waar Harold dood is. Daarna is Edgar Adeling as koning uitgeroep, maar ná ’n bewind van sowat agt weke is hy van die troon gesit en het Willem op 25 Desember 1066 homself as koning Willem I van Engeland gekroon. 

Willem die Veroweraar soos hy voortaan bekend gestaan het, het beloof om die bestaande Engelse wette te eerbiedig, maar die nuwe heerskappy het 'n verreikende invloed op die Engelse volk en sy geskiedenis gehad. Die Normandiërs het Franse sedes en gewoontes na Engeland gebring. Die Engelse taal is deur die veroweraars verryk met talle Romaanse elemente wat dit geleidelik ontwikkel het tot die soepele taal waaruit die ryk Engelse letterkunde van die laat Middeleeue en Renaissance sou spruit. 

Willem het daaropvolgende opstande onderdruk in wat bekendstaan as die Normandiese verowering. Hy het beslag gelê op die besittings van rebellerende Engelse en dele daarvan as leengrond aan sy Normandiese ridders gegee. Dit was die begin van die leengrondstelsel in Engeland. Onder die tot dusver relatief vrye Engelse het dit tot groot ontevredenheid en haat jeens die Normandiese invallers gelei.

In die opstandige noorde van die land het Willem in omstreeks 1070 groot verwoesting gesaai, wat gelei het tot groot hongersnood. Van buite af is Willem se ryk bedreig deur Frankryk, Noorweë, Denemarke en Skotland. Onder Willem is sowat 80 kastele gebou, waarvan die Londense Tower die bekendste is.

Met die hulp van Normandiese biskoppe het Willem ook die Engelse kerk gereorganiseer en onder die beheer van die monarg geplaas. So is die kiem gesaai van die eeuelange stryd tussen Engelse kerkleiers en die Engelse monargie. 

Ná Willem se dood in 1087 het sy seun Willem Rufus koning van Engeland geword en sy seun Robert Curthose Hertog van Normandië.



</doc>
<doc id="40630" url="https://af.wikipedia.org/wiki?curid=40630" title="Willem II van Engeland">
Willem II van Engeland

Willem II (ook bekend as Willem Rufus, moontlik vanweë sy rooi gesig; c. 1060 – 2 Augustus 1100) was van 1087 tot met sy dood koning van Engeland. Hy was die derde seun van Willem die Veroweraar.

Ná die dood van Willem die Veroweraar in 1087 is sy belangrikste besittings tussen sy twee seuns verdeel. Rufus was toe die tweede oudste seun aangesien sy broer Richard tydens ’n jaguitstappie dood is. Sy ouer broer, Robert, het die Hertogdom van Normandië geërf terwyl Willem Rufus die "minder belangrike" Engeland gekry het. (Onder "Engeland" is destyds ’n veel kleiner gebied verstaan as tans.)

Die verdeling aan weerskante van die Engelse Kanaal het gelei tot ’n dilemma vir die adellikes wat grond in albei gebiede besit het. Omdat Willem en Robert teenstanders was, was hulle bang dat hulle ’n deel van hul grond sou verloor as hulle kant kies. Hulle wou hê dat die twee gebiede onder een heerser verenig word. Onder leiding van Odo, die magtige biskop van Bayeux, het ’n opstand teen Willem ten gunste van Robert ontstaan. Met die steun van die Engelse het Willem egter die opstand onderdruk en sy leierskap bevestig.

Willem II was ongewild omdat hy hoë belasting ingestel het. Boonop het hy hom kerklike besittings toegeëien en ’n langdurige vete het tussen die staat en die kerk ontstaan. Hy het ook oorlog gevoer teen Wallis en Skotland. Toe sy broer Robert in 1096 op ’n kruistog gaan, het hy die graafskap van Normandië aan Willem verpand.
Willem was ’n flambojante figuur. Hy het nooit getrou nie en het ook geen wettige of buite-egtelike kinders gehad nie. Dit het vrae laat ontstaan oor sy seksuele voorkeur.

In 1100 is hy tydens ’n jaguitstappie noodlottig deur ’n pyl gewond. Daar word wyd bespiegel dat dit moord was. Sy jonger broer, Hendrik, wat hom opgevolg het as koning Hendrik I, word dikwels beskou as die brein agter die plan.

Op die gedenkteken aan "Good King Rufus", die Rufus Stone, word sir Walter Tyrell genoem as die persoon wat die dodelike skoot geskiet het:

Willem se lyk is die volgende dag deur plaaslike boere gevind. Die adellikes het hom net daar gelos omdat die wet en orde van die koninkryk saam met die koning tot niet is en hulle het hulle na hul Engelse en Normandiese eiendomme gehaas om hul belange te beskerm.



</doc>
<doc id="40631" url="https://af.wikipedia.org/wiki?curid=40631" title="Hendrik I van Engeland">
Hendrik I van Engeland

Hendrik I (c. 1068 – 1 Desember 1135) was van 1100 tot met sy dood koning van Engeland. Hy was die jongste seun van Willem die Veroweraar en die opvolger van sy broer Willem II Rufus.

Sy bynaam was "Beauclerc" vanweë sy goeie opvoeding en wye belangstellings. Hy was waarskynlik die eerste koning van die Huis van Normandië wat vloeiend Engels kon praat.

Ná die dood van Willem die Veroweraar het Willem II Engeland geërf en sy broer Robert Normandië. Ná die dood van Willem II het Hendrik die Engelse troon verower terwyl sy broer Robert op sy pad terug was van ’n kruistog.

Sy regering word gekenmerk deur verbeterings aan die landsbestuur en regspraak. Hy het die grondgebiede van sy pa, Engeland en Normandië, herenig en ’n einde gemaak aan die konflik met die kerk wat sy broer veroorsaak het. Hy het dit ook reggekry dat die baronne sy dogter, Matilda, vrou van die Duitse keiser Hendrik V, ná die dood van sy enigste seun in 1120 as opvolger aanvaar het.

Op 11 November 1100 het Hendrik getrou met Edith (wat haar naam na Matilda verander het om die Normandiese baronne tevrede te stel). Sy was die dogter van koning Malcolm III van Skotland. Hulle het vier kinders gehad, maar sy seun, Willem Adelin, is voor hom dood. Matilda is in 1118 dood. In 1121 het hy weer getrou, met Adelheid van Leuven. Hulle het nie kinders gehad nie, maar hy het baie buite-egtelike kinders gehad (sien onder).

In 1101 het sy broer Robert met ’n inval probeer om die mag te bekom. Met die Verdrag van Alton het Robert ingestem om Hendrik as koning van Engeland te aanvaar. Robert het egter ’n bedreiging gebly en Hendrik het in 1105 ’n mag gestuur om Normandië binne te val. In 1106 het hy ’n oorwinning behaal. Sy magsbasis in Normandië was egter nie baie sterk nie weens die optrede van Robert se seun, Willem Clito.

Van 1109 tot 1113 en van 1116 tot 1120 het hy oorlog met Frankryk gevoer.

Hendrik is in 1135 in Normandië aan voedselvergiftiging dood.

Ondanks die feit dat die baronne ingestem het dat Hendrik se dogter Matilda hom opvolg, was daar twee struikelblokke in die weg: Sy was ’n vrou en sy is ’n tweede keer getroud, met Geoffrey uit die vyandige Franse Huis van Anjou. Hendrik se neef Stefanus van Blois is toe genooi om die Engelse troon te bestyg.

Hendrik I het baie buite-egtelike kinders gehad, van wie hy 20 tot 25 erken het. Baie se moeders was onbekend. Hier volg ’n oorsig van die kinders wat in bronne vermeld word.









</doc>
<doc id="40635" url="https://af.wikipedia.org/wiki?curid=40635" title="Matilda van Engeland">
Matilda van Engeland

Matilda van Engeland (ook keiserin Matilda, Mathilde of Mathildis; c. 7 Februarie 1102 – 10 September 1167) was die dogter en erfgenaam van Hendrik I van Engeland en van Matilda van Skotland. In 1114 het sy getrou met Hendrik V van die Heilige Romeinse Ryk, maar hy is in 1125 dood. Hulle het nie kinders gehad nie. In 1128 het sy weer getrou, dié keer met Godfried V van Anjou.

Ondanks die feit dat die baronne ingestem het Matilda haar pa ná sy dood opvolg, was daar twee struikelblokke in die weg: Sy was ’n vrou en haar tweede man was van die vyandelike Franse Huis van Anjou. Hendrik se neef Stefanus van Blois is toe genooi om die Engelse troon te bestyg. Dit het gelei tot ’n burgeroorlog, bekend as Die Anargie, waartydens Matilda vir ’n paar maande in 1141 op die Engelse troon gesit het. Hierna het Stefanus weer die mag oorgeneem.

Matilda se seun Hendrik sou wel ná Stefanus koning van Engeland word.


</doc>
<doc id="40638" url="https://af.wikipedia.org/wiki?curid=40638" title="Litauers">
Litauers

Die Litauers (Litaus: "lietuviai", enkelvoud "lietuvis"/"lietuvė") vorm die inheemse Baltiese bevolking van Litaue wat tans sowat 2,6 miljoen mense beloop. 'n Verdere miljoen mense word by die Litause diaspora in Europese of oorsese lande gereken, terwyl 'n groter aantal mense in oorsese gebiede uitsluitlik of gedeeltelik van Litause afkoms is.

Die moedertaal van Litauers is Litaus, wat naas Lets die enigste oorlewende taal van die Baltiese taalfamilie is. Die meeste Litauers is aanhangers van die Rooms-Katolieke Kerk, terwyl die Lietuvininkai, wat voor die Tweede Wêreldoorlog die noordelike gedeelte van Oos-Pruise ("Pruisies-Litaue") bewoon het, oorwegend lede van die Evangelies-Lutherse Kerk was.

Naas die inheemse Baltiese bevolking was daar steeds ook groot minderhede Slawiërs en Jode in Litaue. Daar word beraam dat 80 persent van Suid-Afrika se Joodse bevolking van 75 000 van Litause afkoms is.


</doc>
<doc id="40640" url="https://af.wikipedia.org/wiki?curid=40640" title="Lys van minder suiwer Afrikaanse woorde">
Lys van minder suiwer Afrikaanse woorde

Wanneer 'n mens Afrikaans lees, word woorde soos "okkasie, konklusie, insident" en baie ander soortgelykes teëgekom wat lesers dikwels as anglisismes bestempel. Dit is hulle nie. Hierdie woorde is van Romaanse afkoms; hulle behoort nie tot dieselfde Dietse taalfamilie as geleentheid, gevolgtrekking en voorval nie.

Hoewel dit nie verkeerd is om Romaanse woorde te gebruik nie, is dit nogtans van 'n stilistiese oogpunt beskou, verstandiger om, indien moontlik, aan die suiwerder Dietse woorde voorkeur te gee.
Soms bewys die praktyk dat die minder suiwer woord meer gewild geraak het as die suiwere; daarom klink "biblioteek", "akrobaat", "makaroni", "depressie", "krematorium" en "politiek" meer bekend as boekery, koorddanser, deegdrade, handelslapte, lykoond en staatkunde.

Dit gebeur ook dat die Dietse en die minder suiwer woord gebruik word met 'n effense verskil in betekenis. Dink maar aan "advokaat" en pleitbesorger, "inspeksie" en ondersoek, "arbiter" en skeidsregter, "fondament" en grondslag. Hier vul die minder suiwere woorde tot op sekere hoogte die Afrikaanse taalskat aan.
Ook brei hulle die woordeskat uit waar daar, soos dit lyk, nie 'n geskikte woord vir 'n bepaalde begrip is nie. Daar word gepraat van die "logika" vir die redeneerkuns, van "profeteer" en voorspel, van "illustreer" en ophelder, maar wat "logies, profeties" en "geïllustreerde" betref, lyk dit asof laasgenoemde woorde sê wat iemand nie deur die Dietse woorde kan weergee nie. Dan verryk hulle die Afrikaanse taalskat.

Hieronder volg nou 'n lys Romaanse woorde met die Dietse sinoniem langs elkeen:



</doc>
<doc id="40643" url="https://af.wikipedia.org/wiki?curid=40643" title="Anglisisme">
Anglisisme

'n Anglisisme in Afrikaans is 'n woord, uitdrukking of sinskonstruksie wat uit Engels kom of direk onder invloed van 'n Engelse woord, uitdrukking of sinskonstruksie ontstaan het, wat anders is as normale Afrikaans. Suiwer taalkundig gesproke is 'n anglisisme nie iets wat noodwendig vermy moet word nie, maar weens Afrikaanse taalstryd van die afgelope eeu teen Engelse invloed word anglisismes in Afrikaans gewoonlik omskryf as iets wat suiwer Afrikaans in die gevaar stel of wat uit standaard-Afrikaans geweer moet word.

Die hantering van anglisismes in Afrikaans is dikwels subjektief en onwetenskaplik. Boonop is die kwessie van anglisismes vir baie Afrikaans-sprekendes 'n emosionele of patriotistiese saak. Soms word barbarismes wat mettertyd algemeen in Afrikaans ingang vind, selfs deur taalkundiges nie as "anglisismes" beskryf nie. Soms word uitdrukkings wat bloot lyk soos Engels, maar nie werklik uit Engels kom of onder invloed van Engels ontstaan het nie, as "anglisismes" gereken. Die feit dat 'n bepaalde gebruik wel anglisisties is, lei soms daartoe dat sprekers uit onkunde ook die korrekte gebruik van dieselfde woord vermy of as 'n anglisisme beskou.

Verskillende gesaghebbende bronne definieer "anglisisme" verskillend, maar in die meeste gevalle word 'n anglisisme beskou as iets waarvan daar die gevaar is dat dit mettertyd sal veroorsaak dat 'n meer tradisionele uitdrukking in onbruik val. Dit blyk veral uit die gebruik van woorde soos "strydig", "verdring", "indringer" en "gewraakte" om anglisismes mee te beskryf. Vir baie mense is iets slegs 'n "anglisisme" as dit sleg is. Daar is selfs taalkundiges wat meen dat indien 'n bepaalde gebruik wel uit Engels kom, maar dit nie 'n bestaande woord of uitdrukking verdring nie of indien dit 'n huidige leemte vul, dit nie 'n "anglisisme" is nie.

Sommige mense beskou idiomatiese uitdrukkings waarvan daar 'n soortgelyke vorm in Engels voorkom, en waarvoor daar 'n alternatief bestaan of uitgedink kan word wat nie soos die Engels lyk nie, ook as anglismes. Dit lei soms tot verryking van die taal wanneer uitdrukkings doelbewus geskep word om in die plek van vermeende anglisismes gebruik te word (bv. "oortjies van die seekoei" i.p.v. "punt van die ysberg") of om die Engelse vorm te probeer vermy, selfs al word dit in ander Wes-Germaanse tale geleenvertaal (bv. "voetsoolvlak" i.p.v. "graswortelvlak").

Afrikaans-sprekendes is oor die algemeen meer bewus van anglisismes as sprekers van ander tale omdat Suid-Afrika 'n meertalige land is waarin Engels en Afrikaans voortdurend noue kontak met mekaar het. Die meeste internasionale nuus en tegnologie kom Suid-Afrika binne deur die medium van Engels, en aangesien heelwat Afrikaans-sprekers grotendeels volledig tweetalig is, word dié inligting dikwels deur nieberoepsvertalers uit Engels in Afrikaans vertaal, wat daartoe lei dat Afrikaans voortdurend onder druk van Engelse terme, segswyses en sinsbou staan.

Leenwoorde en leenvertalings is nie anglisismes nie, aangesien dit normale Afrikaans is om woorde te leen (bv. "garage") of te leenvertaal (bv. "grondeienaar" n.a.v. "land owner"). Iets is slegs 'n anglisisme as dit afwyk van normale Afrikaans of die manier waarop die taalkundige verskynsel normaalweg in Afrikaans hanteer word. Metafore, vergelykings en spreekwoorde wat soortgelyk is aan Engels is dikwels ook nie anglisismes nie.

Onkunde en opset is nie relevant nie: indien 'n spreker daarvan onbewus is dat iets uit Engels kom, of die uitdrukking by ander Afrikaans-sprekers geleer het (bv. ouers, vriende, media, skool), of dit nie sélf uit Engels vertaal het nie, kan dit nog steeds 'n anglisisme wees.



</doc>
<doc id="40645" url="https://af.wikipedia.org/wiki?curid=40645" title="Hakaniemi">
Hakaniemi

Hakaniemi (Sweeds Hagnäs) is 'n deel van die Kalliobuurt in Helsinki. Die Siltasaarisont skei Hakaniemi van die Helsinki stadskern. Hakaniemi word van die stadkern bereik met die Pitkäsiltabrug (letterlik "lang brug") wat vroeër die skeidslyn tussen die burgerlike Helsinki en die arbeiderswyk Hakaniemi aangedui het.

Bekende besienswaardighede in Hakaniemi sluit in die Hakaniemi marksaal ("Hakaniemen kauppahalli") en die opelug mark wat op die markplein ("Hakaniemen tori") plaasvind. Ook die Helsinki stadsteater ("Helsingin Kaupunginteatteri") word in Hakaniemi aangetref sowel as die sogenaamde "ronde huis" ("Ympyrätalo").

Hakaniemi het goeie verbindinge met die openbare vervoerstelsel wat bus-, trem- en metrodienste insluit.


</doc>
<doc id="40646" url="https://af.wikipedia.org/wiki?curid=40646" title="Mariano José de Larra">
Mariano José de Larra

Mariano José de Larra (* 24 Maart 1809 in Madrid; † 1837 in Madrid) was 'n Spaanse joernalis, skrywer, dramaturg en politikus.


</doc>
<doc id="40647" url="https://af.wikipedia.org/wiki?curid=40647" title="Sjokoladebruintjie">
Sjokoladebruintjie

'n Sjokoladebruintjie (of slegs bruintjie) is 'n Amerikaanse nagereg of peuselhappie: dis 'n semi-plat, vierkantige sjokoladestaaf wat in 'n bakpan gebak word en wat ietwat soos 'n digte sjokoladekoek is.

Bruintjies se digthede varieer tussen dié van fondant en dié van koek. Dit kan 'n verskeidenheid bestanddele en deksels bevat, soos versiersuiker, neute, roomkaas, en sjokoladekoekies.

Bruintjies is algemene kosblikitems en word gereeld uit die hand geëet. Dit word ook gereeld saam met melk of koffie geneem. Hulle word soms warm met roomys bedien of met slagroom bedek (veral in restourante).

'n Eenderse staaf wat met bruinsuiker en geen sjokolade gemaak word, word 'n blondjie genoem. Hulle word ook in bakpanne in die oond gebak, net soos tradisionele bruintjies gebak word.


</doc>
<doc id="40649" url="https://af.wikipedia.org/wiki?curid=40649" title="Francisco Martínez de la Rosa">
Francisco Martínez de la Rosa

Francisco Martínez de la Rosa (* 10 Maart 1787 in Granada; † 7 Februarie 1862 in Madrid) was 'n Spaanse staatsman en dramaturg.


</doc>
<doc id="40650" url="https://af.wikipedia.org/wiki?curid=40650" title="Lady Gaga">
Lady Gaga

Stefani Joanne Angelina Germanotta (gebore 28 Maart 1986), beter bekend onder haar verhoognaam Lady Gaga is 'n Amerikaanse musikant en aktrise. Sy het begin deur in klubs in die New York Stad-area op te tree terwyl sy ook vir "Interscope Records" gewerk het as 'n liedjieskrywer vir verskeie gevestigde optredes, insluitende Akon. Nadat Akon Gaga hoor sing het, het hy haar 'n kontrak met sy eie plateëtiket, "Kon Live Distribution", aangebied. Sy het toe aan haar eerste ateljeealbum begin werk.

Stefani Joane Angelina Germanotta is op 28 Maart 1986 in New York gebore. Haar pa, Joseph Germanotta, is 'n Internet-entrepreneur, en haar ma, Cynthia Germanotta, werk as 'n telekommunikasie-assistent. Gaga het haar eerste liedjie op dertien geskryf, met die naam "Om weer lief te hê," en, volgens die sanger, is dit in ongeveer 15 minute geskryf, terwyl haar pa besig was om sy motor te parkeer. Daarbenewens, het sy teen veertien begin om aan oop-mikrofoon-nagte deel te neem. Op die ouderdom van elf is Gaga by 'n privaat Katolieke skool genaamd "Sacred Heart Convent" in Manhattan ingeskryf. Maar die sanger sê dat sy nie uit 'n ryk familie kom nie, ondanks die feit dat sy by 'n private skool was.






</doc>
<doc id="40651" url="https://af.wikipedia.org/wiki?curid=40651" title="Cincinnati">
Cincinnati

Cincinnati is 'n stad in die suidweste van die Amerikaanse deelstaat Ohio, teenaan die Ohiorivier. Dit is 'n belangrike nywerheidstad en die derde grootse stad in dié deelstaat. Die stad het 'n bevolking van 333 336 in 2008 gehad.

In 2000 het die stad 'n bevolking van 331 285 gehad: 52,97% wit, 42,92% swart of Afro-Amerikaans, 0,21% Amerikaanse inboorlinge, 1,55% Asiaties, 0,04% Pasifiese eilanders, 0,63% van ander rasse en 1,68% van twee of meer rasse. Spaans-Amerikaners of Latyns-Amerikaners van enige ras het 1,28% van die bevolking uitgemaak.

Die bevolking van die stad in 2005 was omtrent 52,0% wit (49,3% nie wit Spaans-Amerikaners nie), 46,5% swart of Afro-Amerikaans, 0,9% Amerikaanse inboorlinge, 2,0% Asiaties, 1,0% van ander rasse en 2,4% van twee of meer rasse. Spaans-Amerikaners of Latyns-Amerikaners van enige ras het 1,7% van die bevolking uitgemaak.



</doc>
<doc id="40652" url="https://af.wikipedia.org/wiki?curid=40652" title="Margaret Atwood">
Margaret Atwood

Margaret Eleanor Atwood (gebore op 18 November 1939 in Ottawa, Ontario, Kanada) is 'n Kanadese outeur, digter, literatuurkritikus, feminis en aktivis. Sy is een van die beroemdste skrywers van die laaste 50 jaar en is reeds beloon met die Arthur C. Clarke-toekenning, die Prins van Asturias-toekenning vir letterkunde, verskyn ses keer op die kortlys vir die Booker-prys wat sy twee keer gewen het, en is sewe keer reeds 'n finalis vir die Kanadese Governor General's Award wat sy ook twee keer gewen het.

Atwood is gebore in die Kanadese hoofstad, Ottawa. Danksy haar pa se navorsing in entomologie maak klein Margaret reeds vroeg kennis met die Kanadese natuur, spesifiek die landskap van Quebec. Eers toe sy elf was het sy voltyds skoolgegaan, ten spyte waarvan sy reeds in 1957 haar hoërskoolloopbaan voltooi in Leaside, Toronto. In 1961 gradueer sy aan die Victoria University in die University of Toronto met 'n Baccalareus (hons) in Kunste, toegespits op Engelse letterkunde. Sy het nagraadse studies voltooi by Radcliffe College, en dit opgevolg met verdere studies vir 'n onvoltooide doktorsgraad by Harvard-universiteit.

Sy het klasgegee by die Universiteit van Brits-Columbië, die Universiteit van Alberta, New York Universiteit, York Universiteit in Toronto en Sir George Williams Universiteit in Montreal.

Atwood het reeds sedert die sewentigerjare saam met die skrywer Graeme Gibson geleef. Tans is sy aktief in Kanadese groepe wat werk om klimaatsverandering te keer.







</doc>
<doc id="40653" url="https://af.wikipedia.org/wiki?curid=40653" title="Meryl Streep">
Meryl Streep

Mary Louise "Meryl" Streep (gebore 22 Junie 1949) is 'n Amerikaanse aktrise betrokke by film, teater, en televisie. Sy word beskou as een van die voorstaande aktrises van die moderne era. Sy is alreeds 21 keer vir 'n Academy Award benoem en 31 keer vir 'n Golden Globe, toekennings waarvan sy al drie en agt respektiewelik gewen het.

Streep is gebore in Summit, New Jersey. Haar ma was 'n kunstenaar en haar pa was 'n apteker. Mary Louise het 'n B.A.-graad in Drama verwerf aan Vassar College en later 'n M.A.-graad aan Yale se dramaskool.

Sy is getroud met die beeldhouer Donald Gummer. Saam het hulle vier kinders. Sy was eens verloof aan akteur John Cazale maar hy is oorlede na 'n stryd met kanker.

Alhoewel Streep nou bekend is as 'n aktrise van die silwerdoek het haar loopbaan in die teater begin. Sy was 'n lid van Joseph Papp se New York Shakespeare Festival. Daar vertolk sy rolle in Shakespeare se toneelstukke "Henry V", "Taming of the Shrew", en "Measure for Measure" asook in Bertolt Brecht en Kurt Weill se "Happy End".

Haar filmdebuut was in Julia, waarin sy 'n klein rol vertolk het saam met Jane Fonda en Vanessa Redgrave. Haar volgende filmprojekte was in "The Deer Hunter", "Manhattan", en "Kramer vs. Kramer". Vir laasgenoemde prent wen sy 'n Oscar-toekenning, vir haar hartroerende vertolking van 'n ma wat haar seun by sy pa agterlaat wanneer sy besluit om van hom te skei.

'n Rolprentvertolking waarvoor sy ontsettende aansien gelok het was haar vertolking van die twee vrouekarakters in "The French Lieutenant's Woman", 'n verwerking vir die silwerdoek van John Fowles se boek van dieselfde naam. Weens hierdie vertolking beland sy op die voorblad van TIME magazine in 1981, met 'n opskrif wat vertel: "When acting turns to alchemy".

Maar die rol wat waarskynlik haar beste werk sover vereis het is die van Sophie in "Sophie's Choice". Hierin speel sy 'n Poolse vrou wie die konsentrasiekampe by Auschwitz-Birkenau oorleef het en daarna besluit het om 'n nuwe lewe vir haarself in Brooklyn, New York te probeer skep. Vir Sophie moes Streep leer om Duits en Pools te praat, en boonop nog om Engels met 'n Poolse aksent. Die suksesvolle vertolking wen toe vir Streep haar tweede Oscar standbeeld.

Sydney Pollack het haar gekies om langs Robert Redford te verskyn in "Out of Africa", 'n rolprent wat handel oor die skrywer Isak Dinesen se doen en late in Kenia gedurende die tydperk rondom die Eerste Wereldoorlog. Streep verskyn saam met Robert de Niro in "Falling in Love", saam met Jack Nicholson in "Heartburn", en saam met Sam Neill in die Australiaanse rolprent "A Cry in the Dark". Laasgenoemde is 'n ware vertelling van Lindsay Chamberlain se ongeluk toe 'n wilde dingohond haar baba Azaria gesteel en waarskynlik doodgemaak het uit 'n tent in 'n kampterrein.

In 1990 volg die komedie "Postcards From the Edge", waarin Streep 'n dwelmverslaafde aktrise van tweederangse rolprente moes speel. In "The Bridges of Madison County" is sy die Italiaans Amerikaanse huisvrou wie in 'n blitsromans met Clint Eastwood omgaan, en in "My One True Thing" is sy weer 'n huisvrou, maar die keer 'n getroue vrou en ma wat stadig sterf van kanker.

Streep het in die laat negentigerjare vir 'n tyd lank nie gewerk nie, moontlik omdat sy wou rus maar moontlik ook oor sy gesukkel het om werk in Hollywood omdat sy ouer begin word het. Maar toe sy weer begin werk het, het sy haar kritici en haar bewonderaars platgeslaan met 'n reeks uitstekende rolprentkeuses. In "The Hours" speel Streep 'n New York vrou wie se dag en lewe die roetine van die hoofkarakter uit Virginia Woolf se roman Mrs Dalloway naboots. In "Adaptation" is sy 'n joernalis wat eers net orgideë navors, maar dan 'n dwelmverslaafde word en iemand vermoor. En in "Angels in America" lewer sy weer van haar beste werk; in hierdie meesterstuk van Tony Kushner moet Streep vier karakters skep, waarvan een selfs 'n man was.

Na hierdie besonders kreatiewe fase bereik haar grootste faam met twee komdiese rolle in "The Devil Wears Prada" en in "Mamma Mia". In Mamma Mia wys Streep haar uitsonderlike talent vir sang, 'n gawe wat sy al voorheen in enkele rolprente ten toon gestel het.

Na 'n lange afwesigheid het Streep in 2001 teruggekeur na die verhoog met 'n ope-lug vertoning van Anton Tsjechof se toneelstuk "Die Seemeeu" in New York se Central Park. Sy het dit in 2006 opgevolg met 'n vertoning van Brecht se Mother Courage.


</doc>
<doc id="40657" url="https://af.wikipedia.org/wiki?curid=40657" title="Pitkäsilta">
Pitkäsilta

Pitkäsilta (Sweeds: Långa bron) is 'n brug in Helsinki tussen die Siltasaari- en Kruununhaka-distrikte. Die brug self is nie juis lank nie en die naam is afkomstig van 'n vergelyking met 'n ander korter brug. Later is die naam geassosieer met die maatskaplike afstand tussen die voorstede aan weerskante daarvan met Helsinki se burgerlike inwoners wat suid daarvan geleef het en die werkersklas noord daarvan. Die huidige brug is in 1912 voltooi


</doc>
<doc id="40661" url="https://af.wikipedia.org/wiki?curid=40661" title="Lietuvos nacionalinis radijas ir televizija">
Lietuvos nacionalinis radijas ir televizija

Lietuvos nacionalinis radijas ir televizija, kort LRT ("Litaue se nasionale radio en televisie"), is 'n nie-winsgewende openbare uitsaaikorporasie wat sedert 1926 radio- en sedert 1957 ook televisieprogramme in Litaue uitsaai en sy hoofkwartier in die hoofstad Vilnius het. 

Die korporasie saai tans drie nasionale televisie- ("LRT televizija", "LRT Kultūra" en "LRT Lituanica", sedert 2014 ook "LRT HD") en drie radiokanale ("LRT Radijas", "LRT Klasika" wat op klassieke musiek fokus en en die jeugradio "LRT Opus") uit en stel daarnaas ook satelliet- en aanlyndienste beskikbaar. Radio- en televisieprogramme word ook as podgooi-voere en in kabeltelevisie-netwerke van ander Europese lande versprei. LRT word deur die LRT-raad beheer. In 1993 het LRT by die Europese Uitsaai-unie ("European Broadcasting Union, EBU") aangesluit.

LRT het tans sowat 650 medewerkers in diens, en sowat driekwart van sy begroting word deur die Litause regering gefinansieer. Advertensies is die tweede grootste bron van inkomste. 



</doc>
<doc id="40663" url="https://af.wikipedia.org/wiki?curid=40663" title="Siletz, Oregon">
Siletz, Oregon

Siletz is 'n dorp in die weste van Oregon, in die Lincoln-distrik. 

In 2000 het die dorp 'n bevolking van 1 133 gehad: 71,23% wit, 0,44% swart of Afro-Amerikaans, 21,01% Amerikaanse inboorlinge, 0,71% Asiaties, 0,09% Pasifiese eilanders, 0,44% van ander rasse en 6,09% van twee of meer rasse. Spaans-Amerikaners of Latyns-Amerikaners van enige ras het 1,85% van die bevolking uitgemaak.


</doc>
<doc id="40664" url="https://af.wikipedia.org/wiki?curid=40664" title="Groot Nordiese Oorlog">
Groot Nordiese Oorlog

Die Groot Nordiese Oorlog was 'n oorlog wat tussen 1700 en 1721 in Noord-, Sentraal- en Oos-Europa gevoer is om beheer oor die Oosseegebied te kry.
In Maart 1700 het 'n politieke en militêre alliansie, wat uit die Tsaredom van Rusland en die dubbelmonargieë Sakse-Pole en Denemarke-Noorweë bestaan het, die Sweedse Ryk aangeval wat destyds deur Karel XII van Swede, in die oë van sy tydgenote 'n jong en onervare heerser, geregeer is. Ondanks sy relatief slegte uitgangsposisie het die Sweedse koning aanvanklik militêre oorwinnings behaal sodat Denemarke-Noorweë (1700) en Sakse-Pole (1706) die alliansie verlaat het.

Toe Karel XII in 1708 'n poging onderneem het om ook Rusland met 'n laaste veldtog te oorwin, het die Swede in die Slag naby Poltawa in Julie 1709 'n verpletterende nederlaag gely wat die oorlog 'n finale wending gegee het.

Aangemoedig deur Swede se nederlaag, het sy voormalige teenstanders Denemarke en Sakse vinnig weer tot die oorlog toegetree. Die geallieerde magte het nou 'n militêre offensief begin loods wat Swede se rol tot defensiewe oorlogsvoering beperk het. Die koppige en eiewillige Sweedse monarg was nogtans nie bereid om oor te gee nie, en eers toe hy in die najaar van 1718 tydens die beleg van Frederikshald onder misterieuse omstandighede gesneuwel het, het die pad vir 'n wapenstilstand oopgelê.

Die bepalings van die vredesooreenkomste wat in die Vrede van Nystad, die Vrede van Frederiksborg en die Vrede van Stockholm vasgelê is, het 'n einde aan Swede se status as Europese groot moondheid gemaak en tegelykertyd die weg gebaan vir Rusland se ontwikkeling tot 'n nuwe groot moondheid.


</doc>
<doc id="40669" url="https://af.wikipedia.org/wiki?curid=40669" title="MiG-29">
MiG-29

Die Mikojan-Goerewitsj MiG-29 (Russies Микоян МиГ-29) is 'n vierde-generasie vegvliegtuig wat in die Sowjetunie met die oog op lugoorheersing ontwerp is. Nadat die MiG-29 in die 1970's deur die ontwerpateljee van Mikojan-i-Goerewitsj ontwikkel is, is dit in 1983 deur die Sowjetlugmag in gebruik geneem. Die vegvliegtuig is nog steeds in diens van die Russiese en talle ander lugmagte.

In verslae van die Noord-Atlantiese Verdragsorganisasie (NAVO) word na die MiG-29 as Fulcrum verwys. Die Sowjet-vegvliegtuig is saam met die Su-27 ontwikkel om nuwe Amerikaanse vegvliegtuie soos die "F-15 Eagle" en die "General Dynamics F-16 Fighting Falcon" die hoof te bied.

Die enigste NAVO-lidstaat, wat MiG-29-vegvliegtuie voor die uitbreiding van die NAVO na Oos-Europa gebruik het, was Duitsland nadat 24 vliegtuie (20 MiG-29 A en 4 MiG-29 UB) ná die hereniging met die Duitse Demokratiese Republiek in 1990 van die Oos-Duitse "Nationale Volksarmee" ("Nasionale Volksleër") oorgeneem is. Ná 'n toetsfase en die ombou volgens NAVO-standaarde is die vegvliegtuie onder die nuwe naam MiG-29 G en GT ('n afkorting van "German" en "German Trainer") deur die Duitse Lugmag ("Luftwaffe") gebruik. Die vliegtuie is later aan Pole verkoop.



</doc>
<doc id="40670" url="https://af.wikipedia.org/wiki?curid=40670" title="Markgräflerland">
Markgräflerland

Die Markgräflerland is 'n streek in die suidweste van die Duitse deelstaat Baden-Württemberg wat naby die grens met Frankryk en Switserland geleë is. Sy naam is afgelei uit die tydperk toe die markgrawe van Baden, wat hier oorspronklik hulle setel gehad het, oor die gebied geheers het.

Die Markgräflerland kom ooreen met die distrikte Landkreis Lörrach en die suid-westelike deel van die Landkreis Breisgau-Hochschwarzwald (die uitlopers van die Swartwoud). Dit word in die weste en die suide deur die grensrivier Ryn begrens. Die stad Lörrach gelde as die streek se hoofstad.

In die Markgräflerland-streek word die Hoogalemanniese Duitse dialek gepraat, 'n subdialek van die Alemanniese Duitse dialek.

In 1556 het die markgraaf en daarmee die bevolking tot die Lutheranisme oorgegaan, waardeur die streek 'n Protestantse enklawe in 'n grotendeels Katoliek gebied vorm (die aangrensende Switserse stad Basel is ook Protestants).

Die klimaat van Markgräflerland is vir Duitse begrippe warm en sonnig. Die streek het baie wynbou, die Gutedel-druif is hier die mees verboude druiwesoort, waarvan die Markgräfler Wyn (ook wel Markgräfler genoem) gemaak word.



</doc>
<doc id="40671" url="https://af.wikipedia.org/wiki?curid=40671" title="Hegau">
Hegau

Die Hegau is 'n landskap in die suide van die Duitse deelstaat Baden-Württemberg wat tydens die Mioseen, sowat 14 miljoen jaar gelede, deur vulkanisme gevorm is. Die Hegau grens in die ooste aan die Bodenmeer, in die suide aan die Hoogryn, in die noorde aan die Donau en in die weste aan die Randen, 'n suid-westelike uitloper van die bergreeks Swabiese Alb, en die Switserse kanton Schaffhausen.


</doc>
<doc id="40674" url="https://af.wikipedia.org/wiki?curid=40674" title="Der Spiegel">
Der Spiegel

Der Spiegel (eie skryfwyse: "DER SPIEGEL") is 'n Duitse nuustydskrif wat deur die Hamburgse uitgewery "Spiegel-Verlag" uitgegee en wêreldwyd versprei word. Met 'n oplaag van ruim een miljoen eksemplare is dit die mees verkoopte weeklikse nuustydskrif in Duitsland.
Vanweë die groot rol wat die tydskrif in openbare meningsvorming speel, word na "Die Spiegel" dikwels as 'n leidende publikasie verwys.

"Der Spiegel" en sy stigter Rudolf Augstein het daarnaas ook 'n sentrale rol in die Duitse persgeskiedenis gespeel. Die tydskrif, wat in 1947 in die lewe geroep is, het veral betekenis in die stryd om persvryheid en by die onthulling van talle politieke skandale gekry.

"Der Spiegel" verskyn op Maandae (in Lübeck en Dresden op Sondae, aanlyn reeds op Saterdagaand). Op openbare vakansiedae word dit gewoonlik al op Saterdae uitgegee. Met sy aanlyn-uitgawe "Spiegel Online", wat in redaksionele en ekonomiese opsig onafhanklik van die gedrukte "Spiegel" is, beskik die uitgewery daarnaas oor die mees gelese nuuswebwerf op die Duitstalige internet.



</doc>
<doc id="40676" url="https://af.wikipedia.org/wiki?curid=40676" title="ARD">
ARD

Die ARD (afkorting van "Arbeitsgemeinschaft der öffentlich-rechtlichen Rundfunkanstalten der Bundesrepublik Deutschland", "Werkgemeenskap van die openbare uitsaaikorporasies van die Bondsrepubliek Duitsland") is 'n samesluiting van openbare uitsaaikorporasies in Duitsland wat in 1950 gestig is.

Die ARD bestaan tans uit altesaam nege selfstandige en onafhanklike uitsaaikorporasies op deelstaatvlak wat 'n gemeenskaplike televisiekanaal ("Das Erste") asook hul eie streeksgebonde kanale uitsaai. Die "Deutsche Welle" saai programme vir Duitsers en ander belangstellendes in die buiteland uit. Saam met die "ZDF" (die tweede openbare kanaal op federale vlak wat in 1963 in die lewe geroep is) en die nasionale radiostasie "Deutschlandradio" vorm die ARD die openbare televisie- en radiobedryf in Duitsland.

Die nege uitsaaikorporasies op deelstaatvlak het altesaam 23 000 vaste medewerkers in diens, saai elf televisie- en 55 radiokanale uit en beskik oor 16 orkeste en agt kore. Hul totale jaarlikse begroting beloop ruim 6,3 miljard €. Die lede van die "ARD" het sowat 100 korrespondente in dertig metropole dwarsoor die wêreld.



</doc>
<doc id="40678" url="https://af.wikipedia.org/wiki?curid=40678" title="ZDF">
ZDF

Die ZDF, 'n afkorting van Zweites Deutsches Fernsehen (Duits: [ˌtsvaɪ̯təs ˌdɔʏ̯tʃəs ˈfɛɐ̯nzeːən]; "Tweede Duitse Televisie"), is 'n openbare Duitse uitsaaikorporasie met sy hoofkwartier in Mainz. Die ZDF is volgens 'n ooreenkoms van die Duitse deelstate in die lewe geroep en word deur lisensiegelde en advertensies gefinansier.

Die ZDF het op 1 April 1963 begin om 'n tweede openbare televisiekanaal (naas dié van die ARD) vanuit sy ateljee in Eschborn, Hesse uit te saai. In 1967 het die ZDF na kleurtelevisie oorgeskakel. Die hoofkwartier en ateljees is in 1974 na Mainz-Lerchenberg in Rynland-Palts verskuif. Daarnaas bedryf die uitsaaikorporasie kleiner ateljees in Duitse deelstaathoofstede.



</doc>
<doc id="40680" url="https://af.wikipedia.org/wiki?curid=40680" title="Donald Tusk">
Donald Tusk

Donald Franciszek Tusk ('dɔnalt fran'tɕiʃɛk tusk; * 22 April 1957 in Gdańsk) is 'n Poolse Christen-Demokratiese politikus wat vanaf November 2007 tot September 2014 die amp van Eerste Minister van Pole beklee het. Op 30 Augustus 2014 is aangekondig, dat hy tot president van die Europese Raad benoem is en hy het dié amp op 1 Desember 2014 aangetree en is op 1 Desember 2019 deur Charles Michel opgevolg.

Hy is daarnaas ook die medestigter en sedert 2002 die voorsitter van die gematigde konserwatiewe party "Platforma Obywatelska" (PO, "Burgerplatform") wat in die Europese Parlement by die Europese Volksparty aangesluit het.


</doc>
<doc id="40683" url="https://af.wikipedia.org/wiki?curid=40683" title="Poney Express">
Poney Express

Poney Express is 'n musiekgroep vanuit Frankryk. Hul debuutalbum, "Daisy Street", is op 31 Maart 2008 vrygestel. Die musiek van hierdie album klink op die klanke van groepe soos Belle & Sebastian, Violent Femmes en Dominique A. Die groep se tweede album is in die beplanningsfase.




</doc>
<doc id="40686" url="https://af.wikipedia.org/wiki?curid=40686" title="Donis">
Donis

Donis is 'n Litause musiekprojek wat deur die multi-instrumentalis Donatas Bielkauskas, 'n boorling van Klaipėda, in die lewe geroep is en hom op ambient-, neofolk- en eksperimentele musiek toespits. Donatas Bielkauskas was naas Donis ook lid van vier ander elektroniese musiekprojekte - "Wejdas", "Notanga", "Ha Lela" en "Eirimė".

Donis het tussen 1998 en 2013 altesaam tien albums uitgereik. Die meeste van Donis se musikale werke is bewerkings van oorspronklike etniese musiek uit Litaue. Die bekendste album is "Bite Lingo", waarop agt argaïese Litause oorlogsliedere deur die folksangeres Rasa Serra gesing word.

Die album "Švilpiai" behels antieke "okarina-" of "švilpynė"-musiek, terwyl "Sotvaras" in samewerking met lede van Litaue se bekende Heidense musiekgroep Kūlgrinda ontstaan het. Donis het daarnaas 'n album uitgereik wat op Griekse mitologie baseer, "Alexandreia", asook enkele eksperimenteel-elektroniese werke.




Media


</doc>
<doc id="40689" url="https://af.wikipedia.org/wiki?curid=40689" title="Sertã">
Sertã

Sertã is 'n stad en munisipaliteit in Portugal. Sertã het 'n oppervlakte van 446,7 km² en 'n bevolking van 15 967 (2007).


</doc>
<doc id="40690" url="https://af.wikipedia.org/wiki?curid=40690" title="Pools-Litause Gemenebes">
Pools-Litause Gemenebes

Die Pools-Litause Gemenebes (Pools: "Rzeczpospolita Obojga Narodów", Litaus; "Abiejų Tautų Respublika", Roeteens: Рѣчъ посполитая ѡбоига народовъ, Latyn: "Regnum Poloniae Magnusque Ducatus Lithuaniae"), soms ook die (Eerste) Rzeczpospolita genoem, het tussen 1569 en 1795 in Sentraal- en Oos-Europa bestaan. Sy amptelike naam was "Gemenebes" (of Adelsrepubliek) "van die Poolse Kroon en die Grootvorstedom Litaue" (Pools "Rzeczpospolita Korony Polskiej i Wielkiego Księstwa Litewskiego", Litaus "Žečpospolita").

Die twee naamgewende lande was die Koninkryk Pole (wat in Pools dikwels net "Korona", "die Kroon", genoem is) en die Grootvorstedom Litaue. Tydens sy grootste uitbreiding omstreeks 1600 het die Gemenebes die huidige staatsgebiede van Pole, Litaue, Letland, Wit-Rusland asook dele van Rusland, Estland, Roemenië en Oekraïne ingesluit.

Die Gemenebes was 'n veelvolkerestaat wat deur aanhangers van verskillende gelowe bewoon is: Rooms-Katolieke, Protestantse en Ortodokse Christene, Jode en Moslems.

Met die sogenaamde reële unie het die Grootvorstedom Litaue, die Koninkryk Pole, die Koninklike Pruise en die Hertogdom Lyfland tot 'n gemeenskaplike staat saamgesmelt. Terwyl ook die landelike gebiede van die Koninklike Pruise deur Poolse "staroste" bestuur is, het sommige stede, waaronder Danzig (Gdańsk), Thorn (Toruń) en Elbing (Elbląg), maar ook die Vorsbisdom Ermland 'n hoë mate van outonomie geniet. Ander geweste het slegs as leengebiede onder Pools-Litause heerskappy gestaan, soos byvoorbeeld die Hertogdom Pruise, die Hertogdom Koerland en Semgallen en (tydelik) die Vorstedom Moldawië. Die Pools-Litause Gemenebes het daarnaas tot en met 1772 ook die stede van die Zips-streek ingesluit wat in 1421 deur die Koninkryk Hongarye as onderpand aan die Koninkryk Pole gegee is.

Met die Unie van Lublin, wat op 12 Augustus 1569 gesluit is, is die oorspronklike personele unie tussen Pole en Litaue, wat met die Unie van Krewo in 1385 ontstaan het, weens die gebrek aan 'n troonopvolger in 'n reële unie omgeskep. Die nuwe staat, wat "Gemenebes van albei Nasies" genoem is, was 'n keurmonargie met 'n gemeenskaplike geldeenheid, parlement (die "Sejm") en monarg.

Die stemreg was beperk tot adellikes, wat egter in teenstelling met die meeste ander destydse Europese state ruim tien persent van die totale bevolking verteenwoordig het. Die Poolse adel het uit 'n hoër (die Magnate) en 'n laer adelsklas ("Szlachta") bestaan. Vanweë sy aristokratiese elemente (die Gemenebes was 'n keurmonargie waarin die adellike parlement groot invloed uitgeoefen het) word na Pole-Litaue dikwels ook as "adelsrepubliek" verwys. Die staat het tot en met 1795 bestaan.

Die Pools-Litause Gemenebes was tegelykertyd 'n nasie en 'n multi-etniese samelewing - twee kenmerke wat skynbaar teenstrydig is. In die vroeë moderne tydperk was "nasie" egter nie soseer 'n etniese term nie, maar is eerder in 'n politieke betekenis gebruik om na die republiek se "corpus politicum" of die gemeenskap van (adellike) staatsburgers, of die stande wat hulle verteenwoordig het, te verwys.

In die Unie van Lublin het die volke, of die stande-kommuniteite van die Poolse Kroon en die Grootvorstedom Litaue, hulle tot een nasie saamgesluit. Die adel van die Gemenebes het homself as 'n nasionale gemeenskap beskou wat deur gemeenskaplike voorregte en gemeenskaplike politieke waardes met mekaar verbind was, al was hulle van uiteenlopende etniese afkoms, het hulle verskillende tale gepraat en was hulle aanhangers van verskillende gelowe.


</doc>
<doc id="40697" url="https://af.wikipedia.org/wiki?curid=40697" title="Nida">
Nida

Nida (Duits "Nidden") is 'n dorp en vissershawe op die Litause gedeelte van die Koerse Skoorwal aan die Oossee. Nida is met sowat 1 550 permanente inwoners die grootste nedersetting in die Neringa-munisipaliteit en dien ook as sy administratiewe sentrum. As die gewildste stranddorp op die Koerse Skoorwal lok Nida jaarliks sowat 50 000 toeriste.

Nida is 48 kilometer suid van die hawestad Klaipėda en vier kilometer noord van die Litause grens met die Russiese Oblast Kaliningrad geleë. Die huidige dorp strek oor 'n afstand van twee kilometer langs die Koerse Skoorwal en word omring deur bosgebiede in die noorde en weste, die strandmeer Koerse Haf in die ooste en hoë, wit sandduine in die suide.

Die Groot Duin van Nida, wat met sy hoogte van tussen 50 en 60 meter bo-oor die dorp toring en danksy trappe maklik beklim kan word, word as een van Europa se natuurwonders beskou. Sy sandformasies in 'n groot verskeidenheid vorme word deur die wind voortdurend verander word. Aangesien die duinsand vogtigheid bewaar, kan grasse en klein blommetjies in die duinhabitat oorleef. So bloei tussen Mei en Oktober byvoorbeeld klein sandviooltjies in die duinlandskap.

Die eerste historiese verwysing na Nida dateer uit 1385 - in dokumente van die Duitse Orde word die nedersetting "Noyken" of "Noyden" genoem. Hierdie ouer dorp - moontlik die oudste nedersetting op die Koerse Skoorwal - was volgens die bronne aan die noordelike kant van die baai by die sogenaamde Grobstas-horing geleë. Die kroeg en gashuis van Nida, waarna in dokumente uit die jare 1429 en 1437 verwys word, was verder ooswaarts geleë. Die nedersetting het waarskynlik rondom hierdie gashuis ontwikkel. Omstreeks 1675 was die bewoners vanweë die versanding van die dorpsgebied gedwing om die nedersetting te verlaat.

Die tweede dorp Nida is deur vissers 500 meter verder noordwaarts naby die Parnidis-duin gestig, maar ook hierdie nedersetting is omstreeks 1730 as gevolg van versanding verlaat. Die derde en huidige nedersetting het aan die Parnidis-baai ontstaan en later met die nabygeleë dorpe Škruzdynė (letterlik "Mierhoop") en Purvynė ("Modder") saamgesmelt. Die duine is beplant om verdere versanding te voorkom. Gedurende die Frans-Duitse Oorlog van 1870/71 is hierdie werk veral deur Franse oorlogsgevangenes verrig. Baie van hulle het as gevolg van die slegte werk- en lewensomstandighede hier gesterf.

In die 19de eeu het Nida tot 'n gewilde stranddorp en kunstenaarskolonie ontwikkel. Aanvanklik was dit veral Duitse ekspressionistiese skilders soos Max Pechstein, Lovis Corinth, Karl Schmidt-Rottluff en Ernst Mollenhauer wat in Hermann Blode se bekende hotel uit die jaar 1867 gewoon het. Later het ook skrywers soos die Nobelpryswenner Thomas Mann hier hul somervakansies deurgebring. Thomas Mann het in die stadsdeel Skruzdynė 'n somerhuis laat bou waar hy tussen 1930 en 1932 drie somers lank gebly en onder meer 'n gedeelte van sy romantrilogie "Josef und seine drei Brüder" geskryf het.

Sedert die vroeë 20ste eeu was die toerismebedryf 'n belangrike ekonomiese alternatief tot die tradisionele vissery. Naas die ou visserhuisies met hul hawerkafdakke het groot baksteen-villa's ontstaan.

Die jaar 1923 het groot politieke veranderings vir Nida gebring - vir die eerste keer in 700 jaar is die oorspronklik Duitse gebied by 'n ander staat, die jong Republiek van Litaue, ingelyf nadat die Koerse Skoorwal tussen Nida en Smiltynė deur Litause magte beset is. Die streek het vervolgens deel uitgemaak van die outonome gebied Klaipėda. 'n Groot persentasie inwoners het verkies om hul Duitse burgerskap te behou, terwyl ander Litause nasionaliteit aanvaar het. Nida was steeds 'n gewilde stranddorp wat jaarliks sowat 10 000 toeriste gelok het.

In 1939 het Adolf Hitler die herinlywing van Memelland - die gebied rondom Klaipėda - by die Duitse Ryk afgedwing. Tot en met 1944 het die politieke situasie en die oorlogshandelinge van die Tweede Wêreldoorlog geen nadelige invloed op Nida se toerismebedryf gehad, tog het die oorlogsfront in 1944 nader aan Nida beweeg. Talle bewoners het weswaarts na ander Duitse gebiede gevlug.

Nida het vervolgens 'n deel van die Litause SSR en in 1991 van die onafhanklike Republiek van Litaue geword.


</doc>
<doc id="40699" url="https://af.wikipedia.org/wiki?curid=40699" title="Ivoriaanse nasionale rugbyspan">
Ivoriaanse nasionale rugbyspan

Die Ivoriaanse nasionale rugbyspan is een van die klein internasionale spanne wat in rugby meeding. Hulle staan ook bekend as "Les Éléphants" (Frans vir: "die olifante"). Die Ivoorkus neem jaarliks deel aan die Afrikabeker. Hulle het tot dusver vir een Rugbywêreldbeker kwalifiseer, in 1995, maar kon nie een van hul drie mededingers (Frankryk, Skotland en Tonga) klop nie en het net die laaste plek in die poelfase bereik.

Die sport is gewild onder skoolseuns maar die rugbyspelende publiek in die Ivoorkus is steeds relatief klein met net 10 klubs en ongeveer 11 000 geregistreerde senior spelers. Die meeste Ivoriaanse rugbyspelers spel vir 'n span in die Franse Top 14-liga en net sommige vir plaaslike rugbyspanne in die Ivoorkus.


</doc>
<doc id="40703" url="https://af.wikipedia.org/wiki?curid=40703" title="Cambridge, Massachusetts">
Cambridge, Massachusetts

Cambridge [ˈkeɪmbɹɪdʒ] is 'n stad in die Middlesex-distrik van die deelstaat Massachusetts, Verenigde State. Die stad is in die metropolitaanse gebied van Groter Boston geleë en ter ere van die Universiteit van Cambridge in Engeland – die "alma mater" van die stadstigters – vernoem. Vandag is Cambridge veral bekend vir sy befaamde universiteite en kolleges, die Harvard-universiteit, "Radcliffe College" en die "Massachusetts Institute of Technology" (MIT).

Cambridge het 'n oppervlakte van 18,47 vierkante kilometer, terwyl sy bevolking in 2007 101 388 beloop het. Dit maak van Cambridge die vyfde grootste stedelike nedersetting in die deelstaat. Sy inwoners word "Cantabrigians" genoem. Cambridge is naas Lowell een van die administratiewe setels van die distrik Middlesex.

Cambridge was die setel van die eerste kollege in Noord-Amerika (Harvard) en ook die eerste stad waar 'n drukpers in bedryf gestel is – twee gebeurtenisse waaraan die stad sy reputasie as intellektuele sentrum te danke het.


</doc>
<doc id="40705" url="https://af.wikipedia.org/wiki?curid=40705" title="Plymouth, Massachusetts">
Plymouth, Massachusetts

Plymouth (historiese spellings Plimouth en Plimoth) is 'n stad in die Plymouth-distrik van die deelstaat Massachusetts, VSA, sowat 64 kilometer suid van Boston. Met 'n bevolking van 58 681 in 2009 en 'n oppervlakte van 347 vierkante kilometer (waarvan 249,8 vk km land) is Plymouth die grootste munisipaliteit in Massachusetts.

Plymouth is naas Brockton een van die twee administratiewe setels van die Plymouth-distrik. Die stad is vernoem na Plymouth in Devon, Engeland en staan vandag veral as die landingsplek van die Britse skip "Mayflower" en die Pelgrimvaders wat hier in 1620 voet aan wal gesit het om 'n nedersetting te stig waar hulle hul geloof sonder inmenging van die staat se kant af kon beoefen. Plymouth is die oudste munisipaliteit in Nieu-Engeland en een van die oudste in die Verenigde State. Dit is daarnaas ook die oudste oorspronklik Britse nedersetting wat vanaf sy stigting tot vandag toe permanent bewoon was.

Plymouth word met 'n aantal bekende historiese gebeurtenisse vereenselwig, soos byvoorbeeld een van die eerste Oesdankfeeste ("Thanksgiving"), en het vanaf sy stigting in 1620 tot en met 1691, die jaar van sy ontbinding, as die hoofstad van die Plymouth-kolonie gedien.

Plymouth is in 'n gebied geleë wat as South Shore bekend staan en het in die 19de eeu tot 'n beduidende sentrum van die toumakerbedryf, vissery en skeepsbou ontwikkel. Die wêreld se grootste toumaker-maatskappy, die Plymouth Cordage Company, het vroeër sy hoofkwartier in Plymouth gehad. Terwyl Plymouth nog steeds 'n besige seehawe is, het toerisme intussen die hoofbron van inkomste geword.


</doc>
<doc id="40707" url="https://af.wikipedia.org/wiki?curid=40707" title="Namibiese nasionale rugbyspan">
Namibiese nasionale rugbyspan

Die Namibiese nasionale rugbyspan, ook bekend as die Welwitschias of die Biltongboere is ’n professionele nasionale rugbyspan. Hulle is ’n tweedevlakspan in Wêreldrugby se vlakstelsel en het sedert hul eerste verskyning by ’n Rugbywêreldbeker in vyf toernooie gespeel. Die span word deur die Namibiese Rugbyunie beheer. Namibië is tans 22ste op Wêreldrugby se wêreldranglys.

Namibië speel sedert die vroeë 1900’s internasionale rugby. Naas die feit dat hulle al in die Wêreldbeker gespeel het, speel hulle ook jaarliks in die Afrika-beker. Tot onafhanklikheidwording in 1990 kon Namibiese spelers vir die Springbokke gekies word. Die mees onlangse Namibiese Springbok is Percy Montgomery (hy is in Walvisbaai gebore wat in 1974 Suid-Afrikaanse gebied was).

Rugby word sedert 1916 in Namibië gespeel toe dit deur Suid-Afrikaanse soldate wat die Duits-besette gebied binne geval het, aldaar gespeel is. Voor Namibiese onafhanklikheid in 1990 het die span van Suidwes-Afrika in die Curriebekerkompetisie gespeel. Die beste uitslag vir die span was in 1989 toe hulle derde geëindig het.

Die Namibiese Rugbyunie is in Maart 1990 opgerig en het in dieselfde maand by die Internasionale Rugbyraad aangesluit. Die span kon egter nie kwalifiseer vir die Rugbywêreldbeker in 1991 nie omdat hulle te laat onafhanklikheid verkry het. Die eerste paar jaar van die Namibiese Rugbyunie was relatief suksesvol omdat die spelers tot onlangs nog in die Curriebekerkompetisie gespeel het. ’n Hoogtepunt vir hulle was toe hulle in 1991 ’n tuisreeks teen Ierland en Italië met 2–0 gewen het. In daardie jaar het die Welwitschias al 10 hul toetse gewen, insluitend vyf seges oor Zimbabwe en een teen Portugal in Lissabon. Een van Namibië se spelers, André Stoop, is ’n kontrak aangebied om vir die Wigan Warriors in die Engelse rugbyligatoernooi te speel.

Gedurende die internasionale seisoene het Namibië ses wedstryde gespeel; die eerste was ’n oorwinning van 55–23 oor Zimbabwe, gevolg deur nog ’n oorwinning oor Zimbabwe; in 1993 het Namibië in Windhoek teen Wallis gespeel en met 23–38 verloor. Daarna het Namibië groot oorwinnings oor die Arabiese Golf, Kenia en Zimbabwe behaal in die aanvanklike rondes van kwalifisering vir die Rugbywêreldbeker in 1995.

Rusland het in 1994 in Namibië getoer en die tuisspan met 31–12 in Windhoek geklop. Hoewel Namibië daardie jaar teen Zimbabwe gewen het, het die span teen die Ivoorkus verloor en gelykop gespeel teen Marokko (altwee wedstryde in Casablanca). In 1996 het Namibië twee wedstryde gespeel, albei teen Zimbabwe, waarin hulle die eerste met twee punte verloor het en die tweede met een punt gewen het. In 1997 het hulle weer in twee wedstryde gespeel, hierdie keer teen Tonga en Zimbabwe, maar albei wedstryde verloor.

Aan die einde van 2014 het Namibië ’n oorsese reis onderneem en toetse teen Duitsland, Kanada, ’n Franse Barbarian-span en Portugal gespeel. Namibië het teen Duitsland gewen maar die ander drie wedstryde verloor.



</doc>
<doc id="40712" url="https://af.wikipedia.org/wiki?curid=40712" title="Portugese nasionale rugbyspan">
Portugese nasionale rugbyspan

Die Portugese nasionale rugbyspan verteenwoordig Portugal in rugby en staan ook bekend as "Os Lobos" (Portugees vir: "die wolwe"). Hulle het in 1935 vir die eerste keer gespeel en neem deesdae deel in die Europese Nasiesbeker. Rugby in Portugal word bestuur deur die "Federação Portuguesa de Rugby". Portugal het in 2007 vir hulle eerste Rugbywêreldbeker gekwalifiseer. Hulle was in Poel C saam met Nieu-Seeland, Italië, Roemenië en Skotland, maar het op die laaste plek geëindig en net een bonuspunt behaal.

Portugese rugby het ongekende sukses die afgelope paar jaar ervaar. Hulle was die verassingspakket in die 2003/4 Europese Nasiesbeker en het uiteindelik as wenners geëindig en het daarop voortgebou deur volgehoue goeie prestasies alhoewel hulle slegs derde kon eindig in die toernooi van 2005/6. Die IRR Sewes Wêreldreeks het Portugese spelers in staat gestel om hul vaardighede ten toon te stel. In 2006/7 het Portugal vir die eerste keer aan elke Wêreldrugby-sewestoernooi deelgeneem. Hulle het hulself gevestig in die korter weergawe van die sport.

Aan die einde van 2012 het Portugal na Suid-Amerika gereis vir twee toetse teen Chili en Uruguay. Portugal het altwee hierdie toetse gewen.



</doc>
<doc id="40714" url="https://af.wikipedia.org/wiki?curid=40714" title="Cleveland, Ohio">
Cleveland, Ohio

Cleveland is die tweede grootse stad in die Amerikaanse deelstaat van Ohio. Die Administratiewe setel van Cuyahoga County kan ook hier gevind word. Die stad is op die suidelike oewer van die Eriemeer geleë en is bekend as die tuiste van die Rock and Roll-heldesaal ("Rock and Roll Hall of Fame").

Die eerste blanke persoon hier was generaal Moses Cleaveland wat in 1796 reeds hier besoek afgelê het. Hy het na 'n paar maande weer vertrek. Drie jaar later het Lorenzo Carter 'n permanente nedersetting hier gestig. Vir die volgende 15 jaar het die nedersetting nie veel gegroei nie. In 1818 het die eerste stoomskip op Eriemeer egter vanaf Buffalo die dorp bedien, wat groot ekonomiese groei tot gevolg gehad het. Die voltooiing van die Eriekanaal in 1825 het nog meer groei tot gevolg gehad.

In 1836 het die dorp stadstatus verkry. Die stad het in 2000 'n bevolking van 478 403 gehad.



</doc>
<doc id="40715" url="https://af.wikipedia.org/wiki?curid=40715" title="Dijon">
Dijon

Dijon ( [di.ʒɔ̃]) is 'n stad in die ooste van Frankryk. In 2009 het die stad 'n bevolking van 152 110 gehad. Dijon is 'n belangrike vervoer-, handels- en nywerheidspilpunt en dien as administratiewe setel van Boergondië-Franche-Comté, een van die 27 Franse administratiewe geweste (Frans: "régions") en die département Côte-d'Or. Dijon se tersiêre opvoedingsinstellings sluit die Universiteit van Boergondië ("Université de Bourgogne" gestig in 1722) en die "École des Beaux-Arts" ("Skool vir Beeldende Kunste") in.

Dijon staan veral bekend vir sy mosterd en is 'n belangrike handelsplek vir Boergondiese wyn. Die historiese sentrum van Dijon is in 2015 deur UNESCO as wêrelderfenisgebied gelys.



</doc>
<doc id="40716" url="https://af.wikipedia.org/wiki?curid=40716" title="Borinage">
Borinage

Die Borinage [bɔri'na:ʒ] is 'n nywerheidsgebied rondom die stad Mons en naby die grens met Frankryk. Dit beslaan die westelike gedeelte van die Belgiese provinsie Hainaut se steenkool- en nywerheidsbekken. Die gebied het geen uitgesproke sentrum nie, maar bestaan eerder uit 'n reeks nedersettings met mynbou en nywerhede as hul ekonomiese basis.

Die Borinage was sedert die 18de eeu een van die beduidendste steenkoolmyngebiede in Europa, en sy naam is afgelei van 'n Franse benaming vir 'n mynbouwerker, "borin" of "borain". Die uitgang "-age" verwys in Frans na 'n kollektiewe gemeenskap, maar het daarnaas ook 'n pejoratiewe konnotasie.

Gedurende die 19de eeu het die Borinage naas Charleroi tot die beduidendste nywerheidsgebied in Wallonië ontwikkel, waarby die noorde veral deur keramiese en chemiese nywerhede (op steenkoolbasis) gekenmerk was. Die moeilike lewensomstandighede van plaaslike mynwerkers het 'n diep indruk op Vincent van Gogh gemaak wat omstreeks 1879 'n tyd lank as predikant in die Borinage rondgetrek het. Hy het vervolgens besluit om as skilder werksaam te wees.

In die tweede helfte van die 20ste eeu het die mynbou in 'n krisis beland, en in die 1960's is mynboubedrywighede volledig gestaak. Nuwe moderne nywerhede is in die gebied gevestig, en met die bou van kanale na Frankryk en tussen Nimy en die Schelde-rivier het nuwe waterweë ontstaan.


</doc>
<doc id="40717" url="https://af.wikipedia.org/wiki?curid=40717" title="Thomas Cook">
Thomas Cook

Thomas Cook (* 22 November 1808 in Melbourne, Derbyshire; † 18 Julie 1892 in Bergen, Noorweë) was 'n Britse toerismepionier en stigter van die oudste en tans wêreldbekende reisagentskap "Thos. Cook & Son" (tans "Thomas Cook Group") wat in 1845 in Leicester gestig en in 1865 na Londen verskuif is. Dit was die eerste reisagentskap ter wêreld wat pakkettoere en groepreise verkoop het.


</doc>
<doc id="40719" url="https://af.wikipedia.org/wiki?curid=40719" title="Agen">
Agen

Agen (uitgespreek as [aʒɛ̃] in Standaardfrans; plaaslike uitspraak: [aˈʒɛŋ]) is 'n stad in die suidweste van Frankryk. In 2013 het die stad, wat as prefektuur (administratiewe setel) van die département Lot-et-Garonne dien, 'n bevolking van 34 344 gehad. Sy inwoners word in Frans "Agenais(es)" genoem. Agen het sy naam ook aan die onmiddellike omgewing verleen wat as Agenais bekend staan.


</doc>
<doc id="40720" url="https://af.wikipedia.org/wiki?curid=40720" title="Deutscher Fernsehfunk">
Deutscher Fernsehfunk

Die Deutsche Fernsehfunk ("DFF", "Duitse Uitsaaikorporasie"), tussen 1972 en 1990 Fernsehen der DDR (DDR-FS, "Televisie van die Duitse Demokratiese Republiek"), was die staatsbeheerde uitsaaikorporasie van die Duitse Demokratiese Republiek (kort DDR, of Oos-Duitsland).

Die beduidendste pionier van Oos-Duitse televisie was Hans Mahle. As "Generalintendant" (bestuurder) van die Oos-Duitse uitsaaikorporasie het hy op 11 Junie 1950 die hoeksteen vir die nuwe ateljeekompleks "Fernsehzentrum Berlin (FZ)" in die Berlynse stadsdeel Adlershof gelê. Op 20 Desember 1951 is die eerste toetsprogramme uitgesaai en opgevang – met tegnici en deskundiges as die enigste kykers aangesien televisietoestelle nog nie beskikbaar was nie. Die eerste tegniese geriewe, waarmee programme gebeeldsaai kon word, is in Februarie 1952 in Berlyn-Mitte op die ou Stadhuis geïnstalleer en op 3 Junie via mikrogolftransmittor met Adlershof verbind. In Augustus 1952 is Hermann Zilles, 'n boorling van die Wes-Duitse Rynlandstreek, as bestuurder van die "Fernsehzentrum" benoem.

In die Britse besettingsone van Wes-Duitsland het die Noordwes-Duitse Uitsaaikorporasie ("Nordwestdeutscher Rundfunk, NWDR") reeds vanaf Julie 1950 die eerste televisiebeelde ná die Tweede Wêreldoorlog uitgesaai, en vanaf Kersfees 1952 is gereelde programme vanuit Hamburg aangebied. Oos-Duitsland was nou by 'n wedloop betrokke om met die kapitalistiese weste tred te hou, maar ook om die frekwensies, wat tydens die Geneefse Radiogolfkonferensie aan Oos-Duitsland beskikbaar gestel is, nie kwyt te raak nie. Ondanks die baie klein aantal kykers is dus die eerste programme uitgesaai, en vanaf 16 November 1952 was televisietoestelle te koop. Die toestel "Leningrad" was met 'n verkoopprys van 3 500 Mark van die DDR aanvanklik nog relatief duur.

Op 21 Desember 1952 – die 74ste verjaardag van Josef Stalin – is 'n toetsprogram geloods en vervolgens twee ure se programme per dag uitgesaai, waarby die Brandenburgse Poort as kenteken gebruik is. Op hierdie tydstip was sowat 60 toestelle in die DDR in gebruik, almal in Berlyn. Omroepster Margit Schaumäker en die bestuurder het televisiekykers om agt uur saans begroet, en vervolgens is die eerste nuusbulletin van die "Aktuelle Kamera (AK)" met nuusleser Herbert Köfer uitgesaai. Die "Aktuelle Kamera" is as die oudste Duitse nuusbulletin tot en met 14 Desember 1990 uitgesaai.

In sy vroeë jare is die "Aktuelle Kamera" nog nie as spreekbuis van die oorheersende eenheidsparty SED ingespan nie aangesien televisie in die destydse DDR nog nie as 'n massamedium beskou is nie. Die party het televisie as ongevaarlik en sodoende minder interessant geag – en die nuusinhoud was allesbehalwe aktueel. Nogtans het sowel die Wes-Duitse "Tagesschau" asook die "Aktuelle Kamera" daarin geslaag om geleidelik die weeklikse nuusbulletins, wat in rolprentteaters vertoon is, te vervang. Maar aanvanklik het die weeklikse DEFA-nuusbulletin "Der Augenzeuge" as amptelike nuusmedium in rolprentteaters gefungeer en verslag oor onlangse gebeurtenisse gelewer – waaronder die werkersopstand op 17 Junie 1953. Die nasleep hiervan het tot bestuurder Zilles se bedanking gelei. Sy opvolger in die somer van 1954 was Heinz Adameck wat hierdie pos tot by die politieke omwentelinge van 1989/90 beklee het.

Die uitsaainetwerk is vinnig uitgebou om televisie-programme vir groter getalle kykers toeganklik te maak: 1953 is die televisiesender Berlyn-Grünau in bedryf gestel, en vervolgens Berlyn-Müggelberg en Dresden (1954), Berlyn-Mitte, Brocken, Inselsberg (1955, Brocken en Inselsberg het ook na Wes-Duitsland uitgesaai), en Helpterberg, Marlow, Chemnitz en Berlyn-Köpenick (1956).

Die tegniese installasies en ateljees is eweneens vinnig uitgebou. In die somer van 1953 is "Studio I" ("Ateljee I") op die terrein van Berlyn-Adlershof in bedryf gestel. In 1955 is 'n uitsaaiwa en 'n derde ateljee bygevoeg.

Die Televisiesentrum Berlyn se "amptelike toetsprogram" is op 2 Januarie 1956 afgesluit, en op 3 Januarie het die "Deutscher Fernsehfunk (DFF)" begin om sy programme uit te saai. Dit was 'n doelbewuste besluit om die uitsaaier nie "Fernsehen der DDR" ("Televisie van die DDR") te noem nie aangesien die DFF daarop aanspraak gemaak het om programme vir die hele Duitsland aan te bied. Ten spyte van televisiemaste wat naby die grens met Wes-Duitsland opgerig is was dit nie moontlik om alle Wes-Duitse gebiede te bereik nie, terwyl die Wes-Duitse ARD se programme later byna orals in die DDR ontvang kon word. Die gebied rondom Dresden het hier 'n uitsondering gevorm en is derhalwe in die volksmond die "Vallei van Oningeligtes" ("Tal der Ahnungslosen") genoem.

Teen die einde van 1958 was daar in die DDR meer as 300 000 televisietoestelle geregistreer. Vanaf 7 Oktober 1958 is herhalings van programme ook in die voormiddae uitgesaai sodat skofwerkers dit kon kyk. Op die volgende dag is een van die gewildste DFF-kleuterprogramme, "Das Sandmännchen" ("Die Sandmannetjie"), ingevoer. Hierdie program is later ook na ander lande verkoop en selfs ná die DFF se ontbinding in 1991 steeds deur ander kanale uitgesaai.

Gereelde kleurtelevisieprogramme is op 3 Oktober 1969 ter geleentheid van die 20ste verjaardag van die DDR op 7 Oktober ingevoer. Die kleurkodering is volgens die Franse SECAM-standaard deurgevoer – 'n bewuste afwyking van die Wes-Duitse PAL-standaard. Slim tegnici het egter vinnig begin om Oos-Duitse televisietoestelle met PAL-modules, wat uit die weste verkry is, te modifiseer. In die laaste jare van die DDR is toestelle, wat vir PAL-kleurontvangs toegerus was, ook in winkels verkoop. Kleurprogramme was aanvanklik beperk tot die nuutgestigte tweede kanaal "DFF 2", en met die invoering van hierdie tweede uitsaaier het ook die sendtyd drasties toegeneem.

Die uitsaaikorporasie se naam is op 11 Februarie 1972 amptelik gewysig tot "Fernsehen der DDR" ("Televisie van die DDR").

As gevolg van die Sowjet-inval in Afghanistan het die meeste westelike lande die Olimpiese Spele van 1980 in Moskou geboikot. Om die Spele nogtans vir Wes-Duitse sportentoesiaste regstreeks ook in PAL uit te saai, was daar planne om die Oos-Duitse televisie gedurende die Olimpiade in westelike rigting ook in PAL-standaard te beeldsend. Behalwe vir 'n aantal toetsprogramme is hierdie plan uiteindelik nie verwesenlik nie.

Die tegniese uitrusting van Oos-Duitse televisie-ateljees is gedeeltelik uit sogenaamde "nie-Sosialistiese ekonomieë" ingevoer en het gevolglik op die PAL-sisteem berus (soos toestelle van die Wes-Duitse vervaardiger "Bosch"). Voordat hulle gebeeldsend is, is die seine na SECAM oorgeskakel. Ná die politieke omwenteling van 1989/1990 kon Oos-Duitse ateljees dus gemaklik na die PAL-standaard oorskakel. Daarnaas is Oos-Duitse programme wat vir uitvoer bestem was (en onder meer deur ARD en ZDF gekoop is) met geselekteerde toerusting van vervaardigers soos "Sony" en "Bosch" geproduseer.

Die televisiekanale DDR 1 en DDR 2 is op 12 Maart 1990 hernoem tot DFF 1 en DFF 2.

Met die politieke omwenteling in die DDR in 1989 het ook die mediabedryf onafhankliker van die owerhede geword. Politieke verslaggewing het objektiewer en kritieser geword, en talle nuwe programme is geloods.

Toe die uitsaaibedryf nog deur die staat beheer is, is op 1 September 1989 met "Elf 99" (die naam was n verwysing na die destydse poskode van Berlyn-Adlershof, 1199) 'n nuwe program geloods wat veral op jonger toeskouers gemik was. Die eenheidsparty SED het hiermee 'n poging onderneem om meer Oos-Duitse jongmense van westelike media weg te lok.

In laat Oktober 1989 is die eerste nuusberigte oor massavlugte en betogings uitgesaai – 'n voorheen ongekende oopheid en vryheid van die media is ingelui. Op 18 Oktober 1989 het Erich Honecker en ander lede van die gesagvoerende Politburo van die Sentrale Komitee van die SED bedank. Oos-Duitse radio- en televisiestasies het hul programme onmiddellik daarna hervorm, Die politieke propagandaprogram "Der schwarze Kanal", wat deur Karl-Eduard von Schnitzler aangebied is, is op 30 Oktober 1989 gestaak.

Die nuusbulletin "Aktuelle Kamera" is as "AK Zwo" ("AK Twee") uitgesaai. Later is hierdie bulletin tydens die opening van die grense tussen Wes- en Oos-Duitsland ook deur die openbare Wes-Duitse uitsaaier "3sat" oorgeneem. In Februarie 1990 het die kanaal DFF self 'n lid van 3sat, wat programme uit Duitsland, Switserland en Oostenryk uitsaai, geword.

Destyds is 'n groot verskeidenheid nuwe programinhoude en -formate ontwikkel en gebeeldsend, waaronder inbelprogramme soos die omstrede geselsprogram "Donnerstagsgespäch" wat aanvanklik nog deur medewerkers van die Oos-Duitse staatsveiligheidsdiens in die ateljee dopgehou is.

Volgens 'n besluit van die DDR-parlement "Volkskammer" is die Oos-Duitse uitsaaikorporasie in Februarie tot 'n politiek onafhanklike, openbare uitsaaier omgeskep. Die nuwe DDR-mediawetgewing van September 1990 het hierdie status bevestig.

In 1990 was dit reeds duidelik dat die ou Oos-Duitse deelstate, wat in 1952 ontbind is, weer herstel sou word, en televisie en radio het moeite gedoen om hul verslaggewing, wat in bestaande ateljees geproduseer is, steeds meer streeksgebonde te maak. 'n Nuwe ateljee vir Thüringen is in Gera geopen, terwyl programme vir die deelstaat Brandenburg in Berlyn-Adlershof vervaardig is. Streekskantore vir korrespondente is in Erfurt, Potsdam, Schwerin, Leipzig, Maagdenburg en Cottbus geopen, alhoewel die ateljees in regtelike en finansiële opsig nie onafhanklik was nie. Vanaf 13 Augustus 1990 het DFF daaglikse programme vir die nuwe deelstate uitgesaai.

Met inwerkingtreding van die Ooreenkoms oor die hereniging van Duitsland op 3 Oktober 1990 het die DFF sy status as onafhanklike openbare uitsaaier weer kwytgeraak en is saam met die radiodiens "Rundfunk der DDR" en die uitsaai- en ateljee-toerusting van die Oos-Duitse posdiens "Deutsche Post" as 'n onafhanklike regspersoon bedryf. Volgens artikel 36 van die herenigingsooreenkoms sou hierdie instelling tot en met 31 Desember 1991 met al sy programmateriaal, geboue, mederwerkers en ander bates ontbind wees. Die "Volkskammer"-parlement het voor die hereniging geen gevolmagtigde vir die televisie- en radiobedryf aangestel nie. Hierdie funksie is uiteindelik deur Rudolf Mühlfenzl, 'n politikus van die Beierse Christen-Sosiale Unie (CSU) uitgeoefen. Mühlfenzl het as nuwe bestuurder van die DFF ook die ontbinding van die uitsaaikorporasie behartig.

Op 15 Desember 1990 om 7:58 uur nm is die kanaal DFF 1 afgeskakel en sy televisiesenders oorgeneem deur die ARD. Die seinvermoë van vroeëre grenssenders soos Brocken (kanaal 6) en Inselsberg (kanal 5) is later verminder. Die DFF het voortaan gebruik gemaak van DFF 2 se swakker UHF-senders om streeksgebonde DFF-programme – die sogenaamde "DFF-Länderkette" – uit te saai.

Gelyktydig is in die nag van 14 Desember van Oos-Duitse SECAM-kleurtelevisie na PAL oorgeskakel. Hierdie proses was in tegniese opsig baie maklik, aangesien SECAM-senders intern gewoonlik ook van PAL gebruik maak en eers onmiddellik voor die begin van die beeldsendproses na SECAM oorskakel. Vir ouer SECAM-televisietoestelle is nogtans 'n PAL-dekodeerder benodig.

Aangesien streeksgebonde openbare uitsaaikorporasies op deelstaatvlak volgens die Wes-Duitse model in die nuwe Oos-Duitdse deelstate aanvanklik nog nie bestaan het nie, is streekprogramme via die kanale van DFF 1 uitgesaai.

Met die laaste ontbindingsfase is die DFF op 31 Desember 1991 om middernag afgeskakel. In sy toespraak, wat om 7:50 nm op Oujaarsaand uitgesaai is, het Rudolf Mühlfenzl die ontbinding van die DFF nog eens verdedig.

Die DFF-ontbinding het tot sy afskakeling steeds omstrede gebly. Nie net medewerkers nie, maar ook talle kykers was ten gunste van die behoud van die DFF en sy programme. Naas vermaak- en verbruikersprogramme het ook politieke programme ná die einde van die SED-oorheersing gewild geraak. Die voorstel dat televisie en radio in die Oos-Duitse deelstate deur 'n nuwe korporasie binne die ARD-stelsel uitgesaai sou word en die "DFF Länderkette" openbare streeksgebonde kanale sou beeldsend (histories die sogenaamde "derde programme naas ARD, die eerste Duitse kanaal, en ZDF, die tweede kanaal), is nie gevolg nie. Ná dekades van gesentraliseerde televisie en radio in Oos-Duitsland het 'n federale, gedesentraliseerde stelsel voorkeur gekry.

Die deelstate Sakse, Sakse-Anhalt en Thüringen het al vroeg ooreengekom op die stigting van 'n gemeenskaplike uitsaaikorporasie met sy hoofkwartier in Leipzig, die "Mitteldeutscher Rundfunk (MDR)" wat op 31 Mei 1991 in die lewe geroep is.

Vir die noordooste van Duitsland is 'n aantal voorstelle gemaak wat op die stigting van 'n gemeenskaplike uitsaaier vir óf die deelstate Berlyn, Brandenburg en Mecklenburg-Voorpommere, óf die deelstate Berlyn en Brandenburg sou uitgeloop het. Uiteindelik is daar egter geen ooreenkoms bereik nie, en terwyl Mecklenburg-Voorpommere by die "Norddeutscher Rundfunk (NDR)" van die deelstate Hamburg, Sleeswyk-Holstein, Hamburg en Nedersakse aangesluit het, het die Wes-Berlynse uitsaaier "Sender Freies Berlin (SFB)" nou programme vir die hele Berlyn gebeeldsend, terwyl Brandenburg op 12 Oktober 1991 sy eie uitsaaier, die "Ostdeutscher Rundfunk", later "Ostdeutscher Rundfunk Brandenburg (ORB)".

Die nuwe uitsaaiers het hul programme vanaf 1 Januarie 1992 gebeeldsend. Die tegniese geriewe van die DFF is deur hulle oorgeneem, terwyl die "Duitse Omroepargief" ("Deutsches Rundfunkarchiv, DRA") in Frankfurt am Main die programargief bestuur het. Tans word die argief in 'n nuwe DRA-program in Potsdam-Babelsberg bewaar. Van die oorspronklik ruim 10 000 medewerkers het talle nuwe werksgeleenthede by die opvolgers in Oos-Duitsland asook openbare en privaat uitsaaiers in Wes-Duitsland gevind.



</doc>
<doc id="40722" url="https://af.wikipedia.org/wiki?curid=40722" title="Mons">
Mons

Mons ook bekend as Bergen in Afrikaans (Pikardies: "Mon", Wallonies: "Mont", Duits: "Bergen" (verouderd), Nederlands: "Bergen") is die hoofstad, handel- en kulturele sentrum van die Belgiese provinsie Hainaut (Wallonië). 

Sedert 31 Maart 1967 huisves Mons ook die Militêre Hoofkwartier van die Noord-Atlantiese Verdragsorganisasie (NAVO), "SHAPE" ("Supreme Headquarters Allied Powers Europe").

Die stad het sy naam te danke aan die geografiese ligging en is oorspronklik op een van die vyf heuwels in die riviervlakte van die Haine gestig. In die tydperk tussen die 9de en die 15de eeu was Mons die setel van die grawe van Hainaut. Mons lê digby die Franse grens in die Borinage, die voormalige sentrum van die steenkoolmynbou in België, en word deur middel van kanale met die Schelderivier en die kanaal van Brussel-Charleroi verbind.

Die stadsgebied van Mons word begrens deur (kloksgewys vanuit die noorde) Jurbise, Soignies, Le Rœulx, La Louvière, Binche, Estinnes, Quévy, Frameries, Quaregnon en Saint-Ghislain. Die Borinage, 'n ou nywerheidsgebied wat veral vir sy steenkoolmyne bekend staan, is wes en noordwes van Mons geleë.

Daar is beplande projekte om geotermiese energie in Saint-Ghislain, Douvrain en Ghlin vir verwarmingsdoeleindes te gebruik.

Argeologiese opgrawings in die nabygeleë vuursteengroewe van Spiennes, wat deur Unesco as wêrelderfenisgebiede gelys is, het die bewys gelewer dat die eerste menslike nedersettings in die gebied reeds in die Laat-Steentydperk en in die Ystertydperk bestaan het. 

Die oorsprong van Mons gaan terug op 'n Romeinse "castrum", wat deur Gaius Julius Caesar tydens sy oorlog teen die Galliërs opgerig is. Mons het in hierdie tydperk as 'n militêre kamp langs die grootpad van Bavay na Utrecht gedien.

Die huidige stad het rondom 'n klooster uit die vroeë Middeleeue ontwikkel. Ter beskerming van die stad het die hertog van Hainaut 'n kasteel op die bergspits van een van die heuwels in die omgewing laat oprig. 'n Verdedigingswal met 'n lengte van een kilometer is in die 12de eeu gebou.

Tydens die Nederlandse Vryheidsoorloë is Mons in 1572 deur die prins Lodewyk van Nassou ingeneem, tog het die Spanjaarde daarin geslaag om die stad in dieselfde jaar weer te herower. Pogings deur Coligny en die prins van Oranje om die stad te bevry, het misluk. 

Ná 'n eerste Franse blokkade in 1677 onder die bevel van die maarskalk Humières is Mons op 8 April 1691 deur verraad aan die Franse generaal Vauban uitgelewer. As gevolg van die Vrede van Ryswyk, wat in 1697 gesluit is, is die Spaanse heerskappy oor die stad herstel.

Tydens die Spaanse Suksessieoorlog is die stad opnuut deur die Franse ingeneem, het egter in 1709 aan die geallieerde magte oorgegee. Op 10 Julie 1746 is Mons nog 'n keer deur Franse troepe beset, nogtans het die stad later weer onder Oostenrykse heerskappy gekom. Die laaste Franse besetting het op die slag van Jemappes in 1792 gevolg.

As gevolg van die besettings deur vreemde magte is die versterkings van Mons voortdurend uitgebrei en gemoderniseer. Tegelykertyd het die stad steeds verder uitgebrei - so is omliggende dorpsgebiede geleidelik by Mons ingesluit.

Teen die einde van die 19de eeu het Mons se bevolking tot meer as 25 000 gegroei, met die suiker-, seep-, tabak-, kantwerk-, aardewerk-, yster-, wol- en katoennywerhede, brouerye en steenkoolmynbou as ekonomiese basis.

Die munisipaliteit van Mons het op 1 Januarie 2010 'n bevolking van ongeveer 92 000 gehad. In 2007 was Mons die elfde grootste stad in België volgens inwonertal.

In die 1980's het Mons se bevolking nog merkbaar afgeneem - net soos in ander dele van die land het destyds 'n groter aantal stadsbewoners na landelike gebiede verhuis. Met die restourasie van Mons se historiese stadskern in die 1990's is die proses omgekeer. Sowat 3 200 studente van plaaslike tersiêre onderwysinstellings bly net gedurende die vyf akademiese dae in Mons en word nie by amptelike bevolkingsyfers ingesluit nie. Net soos in ander westelike samelewings is daar ook in Mons 'n tendens van veroudering van die bevolking bespeurbaar. So het geboortesyfers ná die Tweede Wêreldoorlog geleidelik begin afneem. 

In 2003 het die meerderheid van Mons se buitelandse inwoners (41 persent) Italiaanse burgerskap gehad. Die Italiaanse bevolking bestaan hoofsaaklik uit immigrante wat in die mynboubedryf van Borinage kom werk het en hul nakomelinge. Die tweede grootste groep buitelandse inwoners is Franse - Mons is immers minder as tien kilometer van die grens met Frankryk af geleë. Amerikaners vorm die derde grootste gemeenskap buitelanders in Mons (agt persent van die totale bevolking) - hulle is veral militêre personeel van die NAVO se "Supreme Headquarters Allied Powers in Europe (SHAPE)" in Mons en die nabygeleë lugmagbasis Chièvres. Alle ander nasionaliteite verteenwoordig elkeen minder as vyf persent van die totale buitelandse bevolking.

Die Franse aardrykskundige en kartograaf Victor Adolphe Malte-Brun het in 1850 in sy beskrywing van die streek van Mons-Borinage na sy industriële mag verwys - dit het, veral vanweë die kraglewering van die trek-enjins in plaaslike steenkoolmyne destyds, gemeet in perdekrag, gelykgestaan aan dié van die hele Frankryk.

Terwyl Mons-Borinage tussen die wêreldoorloë nog een van die welvarendste streke in België was - alhoewel die meeste werkers nog in swak lewensomstandighede verkeer het. Ná die Tweede Wêreldoorlog het donker wolke oor die plaaslike ekonomie begin saampak: mynbou en swaar nywerhede is deur 'n swaar krisis getref, en steeds meer werkers is ontslaan. Die stad word sedertdien deur strukturele werkloosheid geknel wat net deur openbare werkskeppingsprojekte effens verminder kon word.

Volgens amptelike statistieke was die aantal nuutgestigte ondernemings sedert die laat 1990's laer as die aantal bankrotverklarings. Werkloosheidsyfers (28 persent in 2005 teenoor 12 persent op nasionale vlak; 20,75 persent in Augustus 2008) en die gemiddelde inkomste van inwoners is nog steeds sowat tien persent laer as in die res van die land.



</doc>
<doc id="40726" url="https://af.wikipedia.org/wiki?curid=40726" title="Bergen">
Bergen

Bergen [ˈbærgən] is met 'n oppervlakte van 465,56 vierkante kilometer en 'n bevolking van 279 792 (soos op 1 Januarie 2018) die tweede grootste stad van Noorweë na die hoofstad Oslo. Bergen is die administratiewe, ekonomiese en kulturele sentrum van Wes-Noorweë, 'n gebied wat die meeste van Noorweë se belangrikste uitvoergoedere soos veral ru-olie oplewer, en ook die poort na die Wes-Noorse fjordkus wat deur Unesco tot wêrelderfenisgebied verklaar is.

Tydens die heerskappy van koning Olav Kyrres (1066-1093) het Bergen die eerste hoofstad van die Noorse koninkryk geword en was tot 1830 die grootste stad in Noorweë. In die Middeleeue was Bergen 'n belangrike handelshawe in Noord-Europa wat onder meer 'n belangrike rol in die stokvishandel met Sentraal-Europa gespeel het. Hanseatiese koopmans uit Noord-Duitsland het eeue lank oor hul eie kantoor, "Det Tyske Kontor" in Bryggen, beskik. Bergen het self nooit by die Hanse aangesluit nie. Naas die uitvoer van ru-olie speel handel en nywerhede nog steeds 'n belangrike rol.

As 'n belangrike kulturele sentrum spog Bergen met die eerste nasionale teater wat in Noorweë geopen is en een van die oudste simfonieorkeste ter wêreld, die Filharmoniese Orkes van Bergen wat in 1765 gestig is. Bergen beskik daarnaas oor 'n groot aantal ander kulturele instellings soos museums en is die gasheerstad van die Internasionale Musiekfees van Bergen. Dit is ook die geboortestad van die bekende Noorse komponis Edvard Grieg. Danksy die ryk kuns- en kultuurlewe het Bergen in 2000 as 'n Europese kulturele hoofstad gefungeer.

Die stadsgebied van Bergen beslaan die grootste deel van die skiereiland Bergen in die sentraal-westelike gedeelte van die provinsie Hordaland. Die eilande Askøy, Holsnøy en Sotra voor die kus beskerm die stad teen die onstuimige Noorse See, 'n randsee van die Atlantiese Oseaan.

Die stadsentrum word deur 'n groep berge omring wat in die omgangstaal as die "syv fjell" of "sewe berge" bekend staan - Ulriken, Fløyen, Damsgårdsfjellet, Lyderhorn, Sandviksfjellet, Blåmanen, Rundemanen en Askøyfjellet. In werklikheid is daar meer as sewe bergspitse in die gebied, en dit was moontlik Ludvig Holberg (1684-1754), 'n boorling van Bergen en bekende Noors-Deense skrywer, wat deur die sewe heuwels van Rome geïnspireer is om 'n soortgelyke beskrywing vir die landskap rondom Bergen te gebruik. Op 'n hoogte van 987 meter bo seevlak is Gullfjellet die hoogste bergpiek in Bergen.

Ondanks sy noordelike ligging word Bergen deur 'n gematigde seeklimaat gekenmerk. Die warm Golfstroom, wat vanaf die Karibiese See in noordwaartse rigting vloei, oefen 'n matigende invloed uit sodat Bergen se klimaat net soos ander kusgebiede deur maritieme weerstoestande met relatief milde winters en koel en vogtige somers oorheers word. In teenstelling met die Noorse binneland met sy warm en droë somers en baie koue winters word daar in Bergen nouliks sneeuvalle aangeteken. Met gemiddelde jaarlikse neerslae van sowat 2 000 millimeter is Bergen egter een van die natste plekke in Europa.

Bergen word oorheers deur die Bryggen (wat vroeër dikwels ook Tyske Bryggen genoem is), 'n uitgestrekte landingsbrug wat tydens die Middeleeue deur Noord-Duitse koopmans as 'n Hanseatiese handelspos in die natuurlike Vågenseehawe opgerig is. Ook 'n aantal ander geboue soos die Mariakerk dateer uit hierdie periode. 

Vanweë die verwoestende brande, wat die stad met sy talle houtgeboue in die jare 1702, 1855 en 1916 vernietig het, het die owerhede 'n verbod op die bou van nuwe houthuise geplaas. Die historiese Bryggenkwartier, wat ook verskeie kere deur brande geraak en steeds weer volgens die oorspronklike bouplanne uit die 12de eeu gerekonstrueer is, is die laaste kwartier in die stadsentrum wat oorwegend van hout gebou is. As 'n uitmuntende voorbeeld van Hanseatiese boukuns in Noorweë is Bryggen deur Unesco in 1979 tot wêrelderfenisgebied verklaar.

Bergen se oorspronklike Oud-Noorse naam was "Bergvin" of "Björgvinn" ("Bjørgvin" in moderne spelling). Dit was 'n samestelling uit die woorde "bjørg" ("berg") en "vin" ("weiveld") sodat die naam rofweg as "weiveld tussen die berge" vertaal kan word. Plaaslike drukgroepe in die gebied het in die vroeë 20ste eeu daarop aangedring dat die stad se naam weer verander moet word na "Bjørgvin", en as 'n kompromis dra die bisdom van Bergen tans die amptelike naam Bjørgvin bispedøme.

Bergen is in 1070 deur die Noorse koning Olaf III, wat ook Olaf Kyrre of Olaf die Swygsame genoem is, as 'n vissers- en skaaptelersdorp naby 'n ou Wiking-nedersetting gestig. Die vroegste bekende nedersettings in die gebied het waarskynlik in die 4de eeu ontstaan - die plaas Álreksstaðir aan die voet van die Ulrikenberg het destyds as die hoofkwartier van 'n plaaslike heerser met die naam Alfred gedien.

Bergen het in die loop van die 12de eeu tot die belangrikste seehawe van Noorweë en die sentrum van die Nordiese visserybedryf ontwikkel. Met die stigting van die plaaslike bisdom in 1158 het Bergen ook die geestelike sentrum van Sentraal-Noorweë geword.

Teen die begin van die 12de eeu het die opstandeling Harald IV Bergen ingeneem en die regmatige koning Magnus IV gevange geneem en hom verblind. Ná sy dood is sy seun Sigurd II tot nuwe heerser verklaar, maar het in 1155 in Bergen die slagoffer van 'n moordaanslag geword. Magnus V is in 1162 as sy opvolger verkies en deur die Noorse biskoppe in 1164 in Bergen as koning bekroon. Hy was die eerste Noorse monarg ooit wat amptelik bekroon is, en Bergen is amptelik tot die hoofstad van Noorweë verklaar.

In 1176 het 'n troonpretendent opspraak begin wek - Sverre Sigurdsson wat deur 'n gedeelte van die bevolking en 'n aantal biskoppe en plaaslike heersers ondersteun is, terwyl koning Magnus V veral die Noorse adel agter hom verenig het. Ná agt jaar se burgeroorlog en die inname van talle stede, waaronder ook Bergen, het Magnus in die Slag van Fimreite naby die huidige stad Sogndal gesneuwel. 

Sverre Sigurdsson het sodoende sy grootste teenstander uitgeskakel, maar slegs tien jaar ná sy oorwinning het sy ander teenstanders en nuwe troonpretendente weer 'n bedreiging vir sy heerskappy ingehou. Sverre het die fort Sverresborg laat oprig wat na hom vernoem is. Op 29 Junie 1194 is hy in Bergen as koning van Noorweë bekroon.

In 1197 het sy teenstanders Bergen tydens 'n aanval aan die brand gesteek, en een jaar later het Thorstein Kugad, een van die vyandelike hoofde, Sverre Sigurdsson se skoonseun en "jarl" Karl Sverkerson, aan wie die stad Bergen toevertrou was, vermoor. Ná sy afsterwe in 1202 is Sverre in die Christuskerk van Bergen ("Kristkirken på Holmen") ter ruste gelê.
Sverre se enigste seun Håkon III is as sy opvolger bekroon, maar het die land net twee jaar lank geregeer en is in 1204 moontlik deur sy stiefmoeder vergiftig. Die Noorse burgeroorlog het weer opgevlam, en in 1207 het die Bagler-oorlogsparty Bergen twee keer ingeneem en die fort Sverresborg verniel.

Op 29 Julie 1223 het 'n vergadering in Bergen Håkon IV (1217-1263) se erfreg en aanspraak op die Noorse troon amptelik erken en sodoende 'n einde aan die burgeroorlog gemaak. Die nuwe heerser het vriendskaplike betrekkinge met verskillende Wes- en Suid-Europese nasies gehandhaaf. Sy binnelandse beleid was daarop gemik om die staatsfinansies reg te ruk, wet en orde te herstel en die Noorse staat se geskille met die pousdom te besleg.

Bergen se hoofstadfunksie is omtrent 1260 met die oprigting van 'n reusagtige hal, Håkonshallen, bevestig, waar in die volgende jaar ook die huweliksplegtigheid van Håkon se seun en latere koning Magnus VI Lagabøte ("die Wetgewer") plaasgevind het. Magnus het later 'n wagtoring by die gebou gevoeg wat later as "Rosenkrantztårnet" bekend gestaan het.

Bergen het tot 1299 as hoofstad van Noorweë gefungeer, toe Håkon V sy permanente setel na Oslo verskuif het, en was veral in die tydperk van die Skandinawiese unies deur sy afgeleë ligging benadeel. Nogtans het Bergen reeds binne 'n kort tydperk ná sy stigting by die verder noordwaarts geleë Trondheim verbygesteek om tot 'n belangrike sentrum vir die handel met Sentraal-Europa te ontwikkel.

Reeds vanaf die 12de eeu het die eerste Noord-Duitse koopmans, veral uit die hawestad Lübeck, hulle in Bergen begin vestig. Die stad se bevolking het omtrent 1300 op sowat 7 000 gestaan, net soos dié van Oslo, wat eers in 1850 by Bergen sou verbysteek. Lübeck was in hierdie tydperk egter reeds 'n magtige handelsstad met 40 000 inwoners. Lübeck het omstreeks 1240 begin om graan, meel en mout na Bergen uit te voer. As gevolg van die Duitse uitbreiding na die oostelike Sentraal-Europa het Duitse boere steeds meer rog geproduseer, en teen die middel van die 13de eeu het koopmans uit die Wendiese Hansestede met hul Holsteinse, Lauenburgse en Mecklenburgse roguitvoere daarin geslaag om Engelse graanuitvoerders op die Noorse mark te verdring. Vanaf 1259 het groter getalle Duitse koopmans in Bergen oorwinter en was sodoende in staat om voordelige kontrakte met Noorse vishandelaars te sluit - stokvis en ander visseryprodukte is destyds veral gedurende die wintermaande na Bergen vervoer.

Die Duitse koopmans het veral in Noorse stokvis (gedroogde kabeljou) belang gestel, wat in die hoë Middeleeue gewoonlik op handelskoue in Vågan op die Lofoten-eilande aangebied en deur Noorse handelaars uit Bergen en Trondheim aangekoop of teen ander handelsgoedere geruil is. As gevolg van 'n pesepidemie het Vågan sy bevoorregte posisie as handelsentrum verloor en is weer tot 'n gewone Noord-Noorse vissersdorpie afgeskaal. Die klein aantal Noord-Noorse koopmans is verder uitgedun as gevolg van die ekonomiese krisis in die laat Middeleeue, en omtrent 1350 het die vissers begin om hul stokvisse self na Bergen te vervoer - net op 'n tydstip toe die Hanseatiese koopmans uit Duitsland besig was om 'n monopolie op die graanuitvoere na Noord-Noorweë te kry.

Die Duitse koopmans in Bryggen het begin om handelsbande met die Noord-Noorse vissersboere aan te knoop: Tydens die handelskoue in die somer het die vissers met hul kusvaarders na Bergen geseil om hier kabeljou, vistraan en leerprodukte teen lewensmiddele soos graan, meel en bier te ruil.

In die tweede helfte van die 14de eeu was die stokvismark deur aansienlike prysstygings gekenmerk. Die Duitse koopmans het hulle omtrent 1360 in die sogenaamde Hansekantoor in Bergen saamgesluit om hul belangrike posisie op die baie winsgewende mark te verseker. Danksy die professionele handelsorganisasie en groot kapitaalreserves van die Bergense Hansekantoor het Lübeck in noue samewerking met ander handelsstede in die Oosseegebied daarin geslaag om die Noorse uitvoerbedryf in die volgende tweehonderd jaar te oorheers. Die Duitse koopmans en seelui, wat by die handel met Bergen betrokke was, het as Bergenvaarders bekend gestaan. Maar ook 'n verwoestende pesepidemie waaraan omtrent 1350 baie plaaslike adellikes en koopmans beswyk het, het die Noord-Duitse ekspansionisme op ekonomiese gebied begunstig.

Die burger- en stoorhuise van Bryggen was nou in besit van duisende Duitse koopmans en ambagsmanne wat hulle destyds in Bergen gevestig het, en die ambagsmanne het selfs oor hul eie gildes beskik. Die Hansetydperk met sy uitgebreide handelsbetrekkinge het 'n internasionale karakter aan Noord-Noorweë se maritieme ekonomie gegee en ook tot die ontstaan van tipiese vissersdorpe in die kusstreek tussen Vesterålen en Varanger gelei.
Veral die beskikbaarstelling van lenings aan Noorse leweransiers was 'n suksesvolle ekonomiese instrument waarmee die Hanseatiese koopmans hul leidende posisie in die bedryf verseker het. Gewoonlik het die Noorse handelsvennote voorafbetalings in die vorm van goedere soos meel, doeke, bier en gereedskap ontvang en in ruil hiervoor belowe om in die volgende jaar 'n bepaalde hoeveelheid visse af te lewer. Die Hanseatiese koopmans het sodoende nie net seker gemaak dat hulle steeds oor voldoende stokvis- en ander visvoorrade sou beskik nie, maar ook byna die hele Noord-Noorse visserybedryf oorheers.

Die Noorse vissers het op hulle beurt kontrakte aangegaan waardeur elkeen van hulle homself aan slegs een Noord-Duitse koopman gebind het - daar is destyds na hierdie lenings dikwels as "Noordvaardersskulde" verwys. Alhoewel daar ook sprake kon wees van uitbuiting van arm vissers en die Noord-Duitsers hul ekonomiese magsbasis ook vir politieke doelwitte ingespan het, was die Hanseatiese stelsel in die laat Middeleeue in sy geheel voordelig vir die ontwikkeling van die plaaslike Noord-Noorse kusekonomie. Die goed georganiseerde koopmans het immers nuwe oorsese uitvoermarkte vir Noorse stokvis ontgin.

Die Hanseatiese monopolie het nogtans 'n nadelige uitwerking op die ontwikkeling van die inheemse handelsektor gehad, en 'n aansienlike gedeelte van die Noorse handelsoorskot het na die buiteland gevloei. Sodoende was die verhoudings tussen die Hanseatiese koopmans en die Noorse Kroon dikwels gekenmerk deur spanninge rondom die verreikende Duitse invloed, wat ook op kulturele gebied uitgeoefen is. 

Eers in die loop van die 16de en 17de eeu het die Hansekantoor sy leidende rol in Noorweë se buitelandse handel geleidelik aan inheemse koopmans uit Bergen, Trondheim en Kopenhagen verloor. Die Deens-Noorse owerhede het hierdie nuwe inheemse handelselite met 'n aantal voorregte bevorder. In 1740 was daar nog net nege Duitse handelskantore, en die laaste Duitse handelskantore is in 1766 aan Noorse eienaars verkoop en die Hansekantoor het sy deure vervolgens vir goed gesluit.

Reeds vanaf 1630 het steeds meer Hanseatiese koopmans, wat by die handel met stokvis, traan en graan betrokke was, burgers van die stad Bergen geword. Die aantal Noorse kantore het vinnig gegroei - in 1740 was daar reeds negentig kantore in besit van plaaslike burgers.

Ná die herorganisasie van handelsbedrywighede is in 1754 die Noorse Kantoor gestig wat groot dele van die Hanseatiese raamweerk oorgeneem het en op hierdie basis tot by die veertigerjare van die 19de eeu handel gedryf het. Handelsbestuurders was byvoorbeeld tot by die laat 1830's verplig om ongetroud te bly. 

'n Groot persentasie van die koopmans in Bryggen was tot by die 1840's nog boorlinge van Duitsland, en Duits het tot in die laat 19de eeu as verkeerstaal in Bryggen gedien. Die laaste Duitse kerkdiens in die Maria-kerk is in 1868 gehou. 

Die geleidelike oorskakeling van 'n Duitse na 'n inheemse bestuur het verseker dat die tradisionele markte in Duitsland nie verlore gegaan het nie, terwyl die Bergense koopmans tegelykertyd na nuwe markte kon uitbrei - stokvis is nou tot by Italië uitgevoer wat tot vandag toe een van die belangrikste markte gebly het.

Met die sluiting van die Noorse Kantoor in 1899 het 'n byna 500-jarige handelstradisie tot sy einde gekom.

Tydens die 20ste eeu is Bergen twee keer ernstig beskadig. 'n Brandramp op 16 Januarie 1916 het 'n groot gedeelte van Bergen se historiese houthuise verniel. Gedurende die Tweede Wêreldoorlog is Bergen reeds op die eerste dag van die Duitse inval (9 April 1940) deur Duitse troepe beset en later deur geallieerde bomaanvalle beskadig. Die Duitse lugmag het die nabygeleë eiland Herdla en die vesting "Fjell festning" ter beskerming teen vyandelike aanvalle uitgebou.

Bergen en sy omgewing weerspieël die komplekse huidige taalsituasie in Noorweë. Terwyl Bokmål die oorheersende skryftaal van die provinsie Hordaland se stedelike gebiede is, gee bewoners van landelike gebiede die voorkeur aan Nynorsk. Bergen dien dus ondanks sy meerderheid Bokmål-gebruikers ook as die administratiewe, ekonomiese en kulturele sentrum van 'n beduidende Nynorsk-taalgebied. 

Die grootste plaaslike dagblad, "Bergens Tidende", is die vierde grootste in Noorweë wat met tussen tien en twintig persent ook die meeste inhoud in Nynorsk aanbied. Bergen is ook die setel van 'n streekskantoor van Noorweë se nasionale uitsaaikorporasie waar Nynorsk in 'n relatief sterk posisie verkeer.

Die Mariakerk, wat vroeër ook as Duitse Kerk bekend gestaan het, is 'n basiliek in die Romaanse boustyl wat omstreeks 1130 volgens die voorbeeld van die katedraal in Speyer (Duitsland) uit natuursteen gebou is. Na die kerk word algemeen verwys as die oudste bewaarde gebou in Bergen, tog neem argeoloë aan dat 'n beskeie kapel in die stadskern nog enkele jare voor die Mariakerk ontstaan het.

Die kerk is in die noordoostelike deel van Bryggen geleë en het as die hoofkerk van die Duitse Hansekoopmans in Bergen gedien. Die kerkgebou was in besit van die plaaslike Hansekantoor, en vanaf die jaar 1548 het die Lübeckse korporasie van Bergenvaarders ook die patronaat oor die kerk uitgeoefen. Hierdie gesag het die reg behels om self 'n pastoor te benoem (Latyns: "ius patronatus et vocandi"). Die pastore het gewoonlik uit Lübeck gekom en het hulle met hul inskrywing in die Lübeckse konkordiëboek tot die Lutherse geloofsbelydenis van die "Confessio Augustana" verplig. Die preke is tot in die jaar 1868 in Duits gehou.

Die triptigon op die altaar het waarskynlik in die laat 15de eeu in Lübeck ontstaan. Toe Noorweë in 1536 as gevolg van die Reformasie die Protestantse geloof aangeneem het, is die meeste Rooms-Katolieke beelde en ikone verwyder. Die Mariakerk was hier 'n uitsondering - die Protestantse hervorming is in Duitsland immers al vroeër deurgevoer. Sodoende kan die Jonkvrou Maria vandag nog steeds in die middelpunt van die altaarpaneel besigtig word.

Bergen se domkerk is noordoos van die "Torget" aan die "Kong Oscars gate" geleë. Die domkerk was oorspronklik 'n klein gemeentekerk wat aan die heilige Olav gewy is, maar het later tydens die heerskappy van koning Håkon IV deel van 'n Fransiskane-klooster geword wat suid van die kerk geleë was. Die kerk is in 1248 en 1270 deur brande verwoes en onder koning Magnus VI, wat hier ook te ruste gelê is, in 1301 heropgebou.

Die langskip en sybeuk in die Romaanse styl het in die laat 12de eeu ontstaan, terwyl die koor en die laer gedeelte van die toring eers in die 13de bygevoeg en in die Gotiese styl uitgevoer is. In die volgende eeue is die domkerk verskeie kere omgebou en bied tans sowat 1 000 sitplekke.

Die toring behels die ingang tot die domkerk wat na die langhuis met sy twee skepe en die koor, wat uit een skip bestaan, lei. Die kerk se totale lengte beloop 60,5 meter. Die vierkante toring is eers in die 17de eeu bygevoeg. Die kapel in die koor se noordelike gedeelte het in die laat 13de eeu ontstaan. 

Die laaste omvattende restourasiewerk is in 1880 deur die argitekte Peter Andreas Blix en Christian Christie uitgevoer. In 1884 is die altaar, wat deur Christie in die vorm van 'n Middeleeuse reliekskryn ontwerp is, vervaardig. Die preekstoel en die doopvont het reeds een jaar vroeër ontstaan. Die nuwe Rieger-orrel met sy 61 registers is in 1997 in bedryf gestel.

Die kerkhof behels 'n monument wat in 1911 deur die Noorse beeldhouer Ambrosia Tønnesen (1850-1948) geskep en aan twee vroeë Noorse skrywers gewy is - Dorothe Engelbretsdatter (1634-1716) en Peter Dass (1647-1707) wat naas gedigte ook kerkliedere geskryf het.

'n Kanonkoeël, wat in 1665 tydens die Slag in Bergenbaai afgevuur is, het in die kerktoring se buitemuur beland en kan nog steeds besigtig word.

Bergen en sy omgewing lewer sowat twee derdes van die totale Noorse uitvoere op, en naas die nabygeleë ruolie- en aardgasvelde in die Noordsee wat tot die oprigting van geriewe soos onder meer opleidingsentrums vir helikoptervlieëniers gelei het, steun Bergen se ekonomie veral op skeepsbou, grootskaalse visteelt in akwakulture en vissery. 

Danksy die beskikbaarheid van energiebronne soos olie, gas en waterkrag het ook 'n beduidende en veelsydige nywerheidsektor - waaronder masjienbou, staalvervaardiging, tekstiele en elektrotegniek - met talle navorsingsinstellings ontwikkel. Bergen is 'n internasionale sentrum vir mariene nywerhede en oseaniese navorsing. Die plaaslike Oseaniese Navorsingsinstituut is die tweede grootste in Europa.

Met een van die grootste passasiershawens in Europa het Bergen as die poort na die Wes-Noorse fjordlandskap ook 'n belangrike Noord-Europese toeristebestemming geword. Bergen huisves daarnaas die hoofbasis van die Noorse Vloot in Håkonsvern en beskik oor 'n internasionale lughawe in Flesland. Bergen se lughawe is die belangrikste helihawe vir die Noorse olie- en gasbedryf met duisende van pendelaars wat op Noordsee-platforms werk.

Die Universiteit van Bergen (Noors: "Universitetet i Bergen, UiB"), wat in 1946 gestig is, is die tweede oudste universiteit in Noorweë en met sowat 14 500 studente en 3 200 personeellede (somersemester van 2008) tans die derde grootste tersiêre onderwysinstelling in die land ná die universiteite van Oslo en Trondheim.

Die sentrale dele van die universiteit se campus, wat ook die Bergen Museum insluit, is in die stadsentrum van Bergen geleë. Die universiteit dien naas sy funksie as akademiese onderwysinstelling ook as 'n beduidende navorsingsentrum op talle wetenskaplike gebiede en behels ses fakulteite en sowat sestig institute en wetenskapsentra. Die regswetenskaplike, humanistiese, psigologiese, sosiologiese en wiskundig-natuurwetenskaplike fakulteite is in die stadsbuurt Nygårdshøyden gesetel. Die campus in Årstadvollen naby die universiteitshospitale Haukeland en Haraldsplass huisves die geneeskundig-odontologiese fakulteit.

Die Universiteit van Bergen het volgens 'n parlementsbesluit op 9 April 1946 tot stand gekom. Die Wet oor die Universiteit van Bergen het op 30 Augustus 1946 in werking getree. In Europese verband is die UiB dus nog 'n taamlik jong universiteit, alhoewel die wortels daarvan terugdateer tot so ver as 1825 - die stigtingsjaar van die Bergen Museum wat reeds as 'n beduidende onderwys- en wetenskapsentrum gedien het.

"Bergen" het met SK Brann 'n sokkerspan wat in die hoogste Noorse afdeling speel. Die Brann Stadion het 17.300 sitplekke.



Bergen in die Hansetydperk

Die Noorse Kantoor 1754-1899



</doc>
<doc id="40727" url="https://af.wikipedia.org/wiki?curid=40727" title="Bergen (dubbelsinnig)">
Bergen (dubbelsinnig)

Bergen kan wees:








</doc>
<doc id="40734" url="https://af.wikipedia.org/wiki?curid=40734" title="Alice (Resident Evil)">
Alice (Resident Evil)

Alice is 'n denkbeeldige personage en heldin uit die "Resident Evil" ("Bose Bewoner") rolprentreeks, soos dit op die "Resident Evil" videospeletjie gegrond is. Hoewel sy nie as 'n speelbare karakter in die speletjies voorkom nie, tree sy uiteindelik met 'n aantal ander karakters uit dieselfde speletjies in wisselwerking, soos Jill Valentine, Carlos Oliveira, Claire Redfield en Nemesis. Alice voer die hoofrol in al die flieks, waar die intrige meestal om haar stryd teen die Umbrella Korporasie, haar vorige werknemer, draai. Sy word in die eerste "Resident Evil"-fliek as 'n persoon wat aan tydelike geheueverlies ly uitgebeeld. In "Resident Evil: Apocalypse" word haar karakter as 'n taai, stoere individu beskryf, omrede sy vertroud is met haar omringende omstandighede; Alice speel 'n soortgelyke rol in "Resident Evil: Extinction". Sy word, afgesien van die rolprente, ook in hul romanverwerkings aangetref, waar haar agtergrond beter uiteengesit word. Hierdie inligting wat in die romans en rolprente voorkom, word nie so eg as dié in die videospeletjies beskou nie. In al die drie rolprente vertolk Milla Jovovich die rol van Alice, waar laasgenoemde ook as Alice Abernathy, Janus Prospero en Alice Parks, bekend staan. Die Umbrella Korporasie, daarenteen, verkies om na haar te verwys as Projek Alice of Program Alice.

Alice word in "Resident Evil" as 'n sekerheidsbeampte van Umbrella Korporasie voorgestel. Sy gee onder die dekmantel voor om met Spence Parks getroud te wees, en bewoon 'n herehuis buitekant Raccoon City (Wasbeerstad). Hierdie woning dien as die ingangsportaal na The Hive (Die Korf), 'n groot, hoogs vertroulike, ondergrondse bedienende laboratorium, wat deur Umbrella besit en bedryf word en sowat 805 meter ter aarde bestel is.

Toe Alice na 'n voorval weer bykom, ly sy aan geheueverlies en kan niks van bogenoemde inligting herroep nie. Sy sluit by Matt Addison, 'n omgewingsbewaarder wat hom as polisiebeampte voordoen, en 'n kommando aan, wat saam Die Korf aandurf. Hierdie poging word aangewend om uit te vind waarom die kunsmatige intelligensie-rekenaar, genaamd die Red Queen, al die werknemers gedood het.

Spence word gevind en ly, net soos Alice, ook aan geheueverlies, wat bevind word veroorsaak is toe 'n senugas, as voorsorgmaatreël, deur die Red Queen binne die herehuis vrygestel is om te verhoed dat die virusuitbreking verder versprei. Dit word later onthul dat Alice, as betrokke werknemer, bereidwillig was om Umbrella se lewensgevaarlike en onwettige proewe aan die kaak te stel, in 'n poging om die maatskappy se ondergang te bewerkstellig. Daar word ook getoon dat Alice kop in een mus was met Matt se suster, Lisa Addison, wie probeer het om 'n monster van die T-virus uit die laboratorium te smokkel. Alice deel Matt hiervan mee. Teen die einde van die rolprent word daar vertoon hoe Spence, wie werklik aangetrokke tot Alice in hul man-en-vrou-toneelspel begin voel het, van haar planne te hore gekom het. Spence het Alice se voorneme om Umbrella te sink verkeerd verstaan; gevolglik was hý die één wat die T-Virus monsters gesteel het, met die bedoelinge om dit op die sluikhandel te verkwansel, sodat beide van hulle daardeur voordeel kan trek. Dit was ook Spence gewees wat die virus in Die Korf vrygestel het om hul spore uit te wis.

Alice weier volstrek om by sy planne in te val. Hy rig sy geweer op haar, Rain, Matt en Kaplan, dreig en sluit hulle in die laboratorium toe en loop na die trein waar die teenvirus gehuisves word. Sodra Spence op die trein klim word hy deur 'n "licker" aangeval, en toe hy as 'n zombie weeropgewek word, maak Alice hom dood. Kaplan se lewe word ook later kortgeknip toe 'n "licker" hom oorval. Hoewel Rain met die teenvirus ingeënt is, verander sy nogtans in 'n lewende lyk en noodsaak Matt om ‘haar’ van kant te maak. Alice en Matt is die enigste oorlewendes wat uit Die Korf ontsnap. Met die terugkeer na die herehuis word beide deur Umbrella-wetenskaplikes oorrompel en onder kwarantyn in die Raccoon City Hospitaal geplaas.

'n Effens verswakte Alice kom in 'n afgesonderde wit kamer op 'n operasietafel by, ruk 'n aantal diepingedrukte elektrodes stadig uit haar liggaam en kortsluit 'n elektroniesbeheerde deur met een oop. Soos in die begin van die rolprent dra sy geen kennis wat haar oorgekom het nie. Alice kies koers na buitekant die hospitaal, en bemerk dat Raccoon City deur die T-Virus-besmetting in verwoesting gesaai is.

Alice ontdek dat sy weens blootstelling aan die T-Virus meer geneties aangepas is, deurdat menslike sintuie en verbeterde vlugheid saamgesmelt word. Met die ontruiming van Raccoon City word sy deur die Umbrella-werksame Majoor Timothy Cain vrygelaat om hul nuutste biologiese oorlogswapen, Nemesis, te beveg.

Alice sluit by 'n groep langslewendes aan wat deur die S.T.A.R.S.-offisier, Jill Valentine, gelei word. Hulle bereik 'n ooreenkoms met die Umbrella-wetenskaplike, dokter Charles Ashford, om sy dogter, Angela Ashford, op te spoor en te red, in ruil daarvoor om 'n veilige weg uit die stad te kry, omrede 'n atoombom, teen sonop, die stad met die grond sal gelyk maak. Alice kry vir Angela en stap saam met die U.B.C.S.-soldaat, Carlos Oliveira en burger, L.J.

Hulle haas om by die stadsaal, vir die finale ontruiming, uit te kom, maar Ashford se plan word deur Majoor Cain gekortwiek, en die hele groep word aangekeer. Hy dwing Alice om met Nemesis te baklei, en hulle raak in 'n geveg betrokke, waar Alice as die oorwinnaar uit die stryd tree. Voordat sy die doodskoot toedien, herken sy Nemesis as die vroeëre Matt Addison en weier om hom om die lewe te bring.

Hierteenoor beveel Majoor Cain vir Nemesis om Alice vir altyd uit die weg te ruim, maar in plaas daarvan verleen Nemesis bystand om haar groep te help ontsnap. Nemesis sterf terwyl hy vir Alice beskerm. Die kernontploffing veroorsaak dat Alice deur 'n losvlieënde paal in die hefskroefvliegtuig deurboor word; wat Angela se lewe red. Die helikopter stort daarna weens die skokgolf op die Arkley-bergreeks neer. 'n Umbrella-taakspan, wat deur dokter Isaacs ontplooi is, haal Alice uit die helikopterwrak vir nadere proefnemings.

Alice is drie weke later ten volle herstel, word van haar skyndood ontslaan en, deur van haar nuutgevonde telekinetiese kragte in te span, loop sy ongedeerd uit die inrigting. Sy kom later te staan voor 'n troep gewapende wagte, maar word deur Jill, L.J. en Carlos (vergesel deur Angela) wat hulself as Umbrella-agente voordoen, weggelei. Met hul vertrek beveel Isaacs die sekerheidsbeamptes om die voortvlugtendes met rus te laat. Soos Alice-hulle wegtrek, gee Isaacs die opdrag om Program Alice in werking te stel. Umbrella se naambeeld flikker in Alice se oë, en die fliek eindig.

Tussen "RE: Apocalypse" en die begin van "RE: Extinction" het 'n aantal ongesiene gebeurtenisse plaasgevind wat slegs deur die derde rolprent vlugtig van melding gemaak word. Alice, wat deur dokter Isaacs beheer is, vermoor Angela en moet van haar bondgenote, om hul eie veiligheidsonthalwe, afsonder. L.J. en Carlos sluit kort daarna by Clair Redfield se konvooi aan, en, terwyl hulle oorlewendes langs die pad oplaai, soek hul ook na 'n veilige toevlugsoord om deur te bring.

Die oorgrote meerderheid van die wêreld het, in "Resident Evil: Extinction", onder die T-Virus beswyk en Alice word van haar groepslede geskei. Sy bly gedurig op die trekpad om Umbrella se satelliete te ontwyk, nadat sy daarvan te wete kom dat Umbrella haar daardeur kan opspoor, en maak van die satellietspoorbane gebruik om die stelsel te ontglip.

Op haar reistog kry sy 'n inligtingstuk wat die moontlikheid noem dat Alaska, wat van die res van die T-virus-besmette wêreld afgesny is, as veilige hawe kan dien. Umbrella het egter hierdie keer 'n nuwe, meer gevorderde kunsmatige intelligensie rekenaar, die White Queen, tot hul beskikking, wat heeltemal in staat is om Alice te kan opspoor. Alice maak aan die begin van die rolprent van haar telekinese gebruik om Claire Redfield se konvooi te red.

'n Geweldige hoeveelheid psioniese bedrywigheid word hierdeur afgegee, wat Alice se ligging aan die White Queen verklap, en Isaacs hierdeur verwittig. Die leiers van die konvooi besluit om hul reis noordwaarts na Alaska voort te sit, maar moet eers by Las Vegas aandoen om brandstof in te gooi. Dokter Isaacs verontagsaam die Umbrella-hoofbaas, Albert Wesker, se opdragte en sit Alice agterna.

Tydens 'n veldslag tussen die zombies en oorlewendes probeer Isaacs om Alice af te skakel – die Umbrella-logo flits in haar oë en strem haar oombliklik ter plaatse. Alice oormeester dit deur middel van haar parapsigologiese kragte, wat veroorsaak dat die satelliet se verwerkingseenheidskyfie uitbrand. Nou is dit Alice se beurt om Isaacs te vervolg. Hoewel hy ontsnap, moet Isaacs eers 'n gevorderde zombie se byt, wat hy in die begin van die rolprent uit Alice-klone se bloedmonsters probeer kweek het, ontgeld.

Die oorblywendes kies koers na die Umbrella-basis; die pasbesmette Carlos kus vlugtig vir Alice voordat hy 'n weg deur 'n horde zombies baan met 'n olievragmotor wat met dinamiet volgelaai is. Die konvooi gee per helikopter pad, met Alice wat alleen agterbly. Sy ontmoet die White Queen, wat haar inlig dat die geneesmiddel vir die T-Virus in Alice se bloed te vinde is, asook dat sy Isaacs moet uitwis. Alice agtervolg Isaacs tot in die kelderverdiepings, waar sy haar eie kloon gewaar, voordat dokter Isaacs, wat ondertussen in 'n monster ("Tyrant") ontaard het, haar aanval. Die kloon ontwaak, maar sterf oënskynlik kort daarna. Alice bly op Isaacs se hakke, en bevind haar kort voor lank in 'n namaaksel van die oorspronklike herehuis uit die eerste rolprent. Die twee raak in 'n hewige stryd betrokke, waar albei van hul eie telekinese gebruik maak, en beland in die laserkamer, wat óók 'n replika uit die eerste fliek is. Die laserstrale kerf Isaacs aan flenters. Net voordat Alice dieselfde lot begroet, verdwyn die strale oombliklik – haar kloon het dit afgeskakel.

'n Rukkie later onderbreek Alice, deur holografiese tegnologie, 'n vergadering tussen Wesker en ander Umbrella-bestuurders. Alice waarsku die bestuurslui dat sy na hulle op pad is en “`n paar vriende” met haar gaan saambring. Sodra sy langs haar kloon staan, kyk hulle oor 'n kamer uit wat stampvol honderde ander klone is. Soos die klone begin wakker word, eindig die rolprent.

Milla Jovovich vertolk weereens Alice in die vierde hoofstuk van die "Resident Evil"-rolprentreeks. Alice en haar klone beveg Albert Wesker in die aanvang van die fliek. Hy spuit Alice met ’n entstof in wat haar aansienlik van haar bomenslike kragte, wat telekinesis insluit, beroof. Alice bedank hom hiervoor, omrede sy nou weer ten volle mens is. Sy ontsnap uit die Tokio-laboratorium deur op ’n helikopter weg te kruip, met Wesker as passasier, nadat voorsitter Wesker ’n bom in werking stel wat die gebou en al die klone vernietig (laasgenoemde gesigspunt word weens die getalverskil tussen die derde en vierde rolprent onder fliekvlooie beredeneer). Skaars nadat sy nouliks haar dood vrygespring het, ’n gebeurtenis wat moontlik mag dui op sekere vermoëns wat behoue gebly het of nuwes wat geskep is uit die teengif, soos toe sy deur die lug gevlieg het na ’n toringspits toe, sowel as die weerstand teen die ontploffing wat geen mens kon oorleef nie, vlieg sy na Alaska toe. Sy kom op ’n verlate Umbrella-helikopter af, sowel as die boek wat sy vir K-Mart in "Resident Evil: Extinction" gegee het. Sy vind Claire Redfield voosgeslaan binne die woud, onderworpe aan ’n denkbeheerstoestel wat aan haar geheg is. Alice vernietig die toestel en bevind dat Claire haar geheue kwyt is. Hulle vlieg saam na die Los Angeles Gevangenis en kom op Claire se broer, Chris Redfield, af, asook die ander oorlewendes, by name Bennent, Kim Yong, Crystal en Luther West. Hulle probeer uit die tronk kom om Albert Wesker in sy spore te stuit, maar kom kort voor lank te staan voor die Axe Man, ’n laksman-Majini wat uit die videospeletjie, "Resident Evil 5", afkomstig is. Alice word bewusteloos geslaan; Claire slaag daarin om die laksman kortliks katswink te slaan. Hy kry weer vastrapplek en werp sy swaar, tamaai groot hamerbyl na hul al twee, met Alice wat enkele sekondes tevore bygekom het. Met die hamerbyl wat skadeloos oor hul koppe vlie, draai Alice om en skiet ’n swaarkaliberkoeël in die laksman die kop, wat veroorsaak dat dit ontplof.

Tydens die ontsnapping word Luther West oorval en moontlik deur ’n zombie doodgemaak. Alice reis saam met Chris en Claire Redfield om finaal met Albert Wesker af te reken. Sy toon die psigiese vermoë om voorwerpe se toekoms te voorspel, daar sy met die aanraak van ’n huls die lot van die laaste insittende daarvan kan sien. Gedurende die laaste aanval op Wesker word Alice, Claire en Chris deur sy kragte oorweldig en verslaan. Alice, met behulp van K-Mart, oorwin egter vir Wesker, deur hom ’n kopskoot toe te dien en oënskynlik te laat sterf. Maar selfs met ’n oopgeskiete kop oorleef Wesker die aanval en Chris en Claire skiet hul pistole op hom leeg. Hy herstel nietemin geheel en al van sy wonde, ontsnap per helikopter en aktiveer ’n bom. Alice het egter die bom alreeds op Wesker se helikopter geplaas, maar met die afgaan is ’n valskerm in die lug opmerkbaar, moontlik dié van Wesker. Nadat al die oorlewendes op die "Arcadia" vrygelaat is, besluit Alice om dit in ’n toevlugsoord te omskep en saai die skip se ligging en skuilplekstatus oor die lug uit, voordat sy ’n eskader Umbrella-helikopters stampvol soldate opmerk. Dit kom toe vorendag dat die eskader onder leiding van haar voormalige kamerade, Jill Valentine, gestuur word, wie se gedrag nou deur die Umbrella-denkbeheertoestel beïnvloed word.

Die dubbel kukri-messtel wat Alice in "RE: Extinction" gebruik, kan as 'n bronverwysing van "RE: Apocalypse" dien, waar sy twee knuppels teen die Umbrella-wagte benut. Hierdie kukri-beeld is op vele reklame- en fliekplakkate gebruik. Die kukrimes-rekwisiete bestaan elk uit 'n aluminiumlem met 'n houthandvatsel en is sowat 49,5 cm lank. Volgens die roman het sy hierdie stel van die aasvreters en zombie-honde, wat sy afgemaai het, afgeneem. Sy maak ook van 'n verskeidenheid outomatiese wapens gebruik, soos masjiengewere, pistole en, natuurlik, die beslissende zombie-moordwapen – die haelgeweer. Dit wil voorkom of Alice die 1911-tipe .45ACP pistole, sowel as 'n Mossberg 500 met 'n pistoolhandvatsel, wat sy in beide die tweede en derde rolprent gebruik, verkies.



</doc>
<doc id="40740" url="https://af.wikipedia.org/wiki?curid=40740" title="Stukrag">
Stukrag

Stukrag of Hefkrag verwys na die komponent van die aerodinamiese krag op 'n liggaam wat in die rigting loodreg aan die beweging wys. Die komponent van die krag wat parrallel aan die beweegrigting is staan algemeen bekend as sleurkrag. Die draaiende skroef van 'n motorboot of skip verskaf 'n stukrag wat in die rigting van die as inwerk. In die geval van 'n bewegende vliegtuig ontstaan daar 'n opwaartse stukrag omdat die vlerk van die vliegtuig 'n sekere invalshoek ten opsigte van die aankomende lug het. 'n Sentrifugale pomp het 'n draaiende stuwer wat 'n stukrag aan die vloeistof wat gepomp word verleen en versnel sodoende die vloeistof in 'n rigting loodreg op die as van die pomp.


</doc>
<doc id="40741" url="https://af.wikipedia.org/wiki?curid=40741" title="Erfurt">
Erfurt

Erfurt [ˈɛrfʊrt] is die administratiewe hoofstad van die Duitse deelstaat Thüringen en met 'n oppervlakte van 269,17 vierkante kilometer en 'n bevolking van 213 699 (soos op 31 Desember 2018) ook die grootste stad in dié deelstaat.

Erfurt is in die vrugbare Gerarivier-vallei van die Thüringer Bekken geleë. Reeds in 742 het die sendingbiskop Bonifatius in 'n brief aan pous Sagarias na die gunstige ligging van die destydse nedersetting "Erphesfurt" verwys en die stigting van 'n bisdom voorgestel. Erfurt het later tot die geestelike sentrum van Thüringen ontwikkel. Die ligging by die kruispunt van ou Duitse en Europese handelspaaie, uitgebreide handelsbetrekkinge en sy status as markstad het net soos die bestaan van 'n koninklike palts die groei van Erfurt tot die beduidendste stedelike sentrum in Thüringen verseker, alhoewel dit in politieke opsig eers in 1944 deel van Thüringen geword het (die stad was 'n besitting van die Keurvorstedom Mainz en vanaf 1802 van Pruise). Die plaaslike universiteit, wat in 1392 gestig is, is op twee na die oudste akademiese instelling in Duitsland, met die latere reformator Martin Luther as sy bekendste student.

Erfurt beskik oor 'n byna volledig bewaarde historiese stadskern uit die Middeleeue met 'n oppervlakte van bykans drie vierkante kilometer en argitektoniese besienswaardighede soos die Domkerk van Erfurt, die Severikerk, die Kramerbrug (Duits: "Krämerbrücke"), 25 parogiaalkerke en talle vakwerk- en burgerhuise. 

Vandag vorm administrasie en dienste die ekonomiese basis van Erfurt. Naas die openbare uitsaaier "Kinderkanal" het 'n aantal radiostasies en dagblaaie hulle hoofkwartiere in die stad. Die plaaslike handelskou is naas dié van Leipzig die beduidendste in die nuwe oostelike deelstate van Duitsland.


</doc>
<doc id="40742" url="https://af.wikipedia.org/wiki?curid=40742" title="Seimas">
Seimas

Die Seimas is die parlement van Litaue. Die naam is afgelei van die Poolse "Sejm" en dateer uit die tyd van die Pools-Litause Gemenebes of Rzeczpospolita. Dit het destyds na die hoogste wetgewende gesag van die Grootvorstedom Litaue verwys.



</doc>
<doc id="40744" url="https://af.wikipedia.org/wiki?curid=40744" title="Lys van Afrika-atletiekrekords">
Lys van Afrika-atletiekrekords

Die artikel bevat 'n lys van atletiekrekords in Afrika:

Tabel met Afrika-atletiekrekords vir mans:

Tabel met Afrika-atletiekrekords vir vroue:



</doc>
<doc id="40750" url="https://af.wikipedia.org/wiki?curid=40750" title="Lys van Noord-Amerikaanse atletiekrekords">
Lys van Noord-Amerikaanse atletiekrekords

Die artikel bevat 'n lys van atletiekrekords in Noord-Amerika:

Tabel met Noord-Amerikaanse atletiekrekords vir mans:

Tabel met Noord-Amerikaanse atletiekrekords vir vroue:



</doc>
<doc id="40751" url="https://af.wikipedia.org/wiki?curid=40751" title="Rök-steen">
Rök-steen

Die Rök-steen (Sweeds: "Rökstenen"; Rundata: Ög 136) is een van die beroemdste runestene en bevat die langste aangetekende runegravering. Dit is naby die kerk in Rök, Östergötland (Swede) geleë en word as die eerste stuk geskrewe Sweedse literatuur geag en merk dit gevolglik die begin van die geskiedenis van Sweedse letterkunde.

Die steen is in die 19de eeu ontdek waar dit in die muur van die kerk ingebou is. Dit is 'n paar dekades later uit die muur verwyder. Dit is waarskynlik tydens die 800's gegraveer te oordeel aan die runestyl en die toestand van die taal. Die steen word aan vyf sye deur runes oortrek — dit is al die sye buiten die basis, wat onder die grond sou bly. 'n Paar gedeeltes van die inskripsie is beskadig, maar die meerderheid van die steen bly leesbaar.

Die naam "Rök-steen" is toutologies, aangesen die steen na die nedersetting "Rök" vernoem is, terwyl die nedersetting self na die steen "Rauk" of "Rök" (wat "steen" in Oud-Noors beteken) vernoem is.

Die steen is uniek in die sin dat dit 'n gedeelte van die verlore Noorse mitologie bevat. Dit maak ook 'n geskiedkundige verwysing na die Ostrogotiese koning Feodor die Grote.

Die gravering is op twee maniere gedeeltelik geënkripteer: deur verplasing en deur die gebruik van spesiale koderunes. Die inskripsie is moontlik opsetlik moeilik leesbaar: miskien as deel van die magiese ritueel, of dalk bloot net om die graveerder se runevaardighede af te wys.

Die volgende is 'n transliterasie van die runes:

Die volgende is 'n transkripsie van die runes in die vroeë 9de eeuse Oud-Oosnoors (Sweedse en Deense) dialek van Oud-Noors:

Die volgende is 'n transkripsie van die runes in die klassieke 13de eeuse Oud-Wesnoors (Noorse en Yslandse) dialek van Oud-Noors:

Die volgende is "een" vertaalde weergawe van die teks: die meeste navorsers stem oor die wyse van die vertaling saam, maar die interpretering daarvan bly 'n debatspunt. Die eerste gedeelte is in "ljóðaháttr"-metrum geskryf.





</doc>
<doc id="40752" url="https://af.wikipedia.org/wiki?curid=40752" title="Erkenning van Afrikaans">
Erkenning van Afrikaans

Die erkenning van Afrikaans en die geskiedenis van Afrikaans loop hand aan hand met die taalgeskiedenis en erkenning van Nederlands in Suid-Afrika.

Op 6 April 1652 het die eerste Nederlandse koloniste voet aan wal gesit aan die Kaap. Tot en met 1795 toe Engeland die Kaap beset het, was Nederlands die bestuurstaal. In 1813 het goewerneur sir John Cradock verklaar dat die burgers Engels moes leer. Cradock wou die Kaap eentalig Engels maak en die Engelse taal onmisbaar maak in die land. Met die koms van goewerneur lord Charles Somerset in 1820 sou die verengelsingsproses versnel. Somerset het Skotse predikante en onderwysers ingevoer om die burgers Engels te leer. In 1820 sou ook duisende Britse setlaars aankom om die verengelsing 'n hupstoot te gee. In 1822 het Somerset begin om Nederlands as bestuurstaal en regstaal te vervang deur Engels. Op handelsgebied word die geldstelsel gedurende 1826 gewysig toe die riksdaler, skelling en stuiwer (of oulap) vervang is met ponde, sjielings en pennies. Gedurende 1828 verloor Nederlands sy amptelike posisie toe Engels onder Somerset die enigste amptelike taal van die Kaapkolonie geword het. Toe die Kaapkolonie in 1853 'n verteenwoordigende regering gekry het, is bepaal in artikel 89 dat slegs Engels toegelaat sou word in die Parlement.

In die Oranje Vrystaat is in 1854 'n ordonnansie aanvaar waarin bepaal was dat "de Nederduitsche of Hollandsche taal als de wettige hoofdtaal van den Oranjevrijstaat" sou geld. Die aanhef van hierdie wet het as volg gelui:
Nademaal dit alles, sou Hollands vanaf 1 Junie 1854 "de hoofdtaal" in alle geregshowe, en staatskantore van die staat wees, en alle dagvaardings, vonnisse, uitsprake, orders, lasskrifte, instruksies, ordonnansies, proklamasies, ensovoorts sou in die Hollandse taal uitgevaardig en gepubliseer moes word, en sou alle briewe, notules of ander skriftelike kommunikasie, van 'n Hollandse vertaling vergesel moes wees, indien dit in 'n ander taal opgestel was. Die Nedelandstalige "Volkslied van den Oranjevrijstaat" was vanaf 1854 tot en met 1902 amptelik in gebruik.

In die Zuid-Afrikaansche Republiek (Transvaal) het wet 10 van 1888 die volgende bepaal:
Die wet het verder ook bepaal dat alle amptelike dokumente, kennisgewings, diensbriewe "en andere schrifturen van ambtenaren" in Nederlands geskryf en opgestel sou moes wees. Verder is bepaal dat Nederlands in alle howe gebruik sou moes word. Ook moes alle markmeesters alle veilings in Nederlands hou, alhoewel hulle die reg sou hê om dit wat gesê is, daarna ook in 'n ander taal te herhaal. Die Nederlandstalige "Volkslied van Transvaal" was vanaf 1875 tot en met 1902 amptelik in gebruik.

In 1882 is Nederlands ook as amptelike taal erken in die Kaapse parlement, naas Engels. Om hierdie gebeurtenis te herdenk is die Eerste Taalmonument te Burgersdorp opgerig in 1893.

In 1909 is die "Zuid Afrika-wet" deur al vier die provinsies aangeneem, waardeur die Unie van Suid-Afrika met Uniewording op 31 Mei 1910 tot stand sou kom. Art. 137 van die Unie-grondwet het as volg gelui:

'n Hoogtepunt vir die voorstanders van Afrikaans was die erkenning van Afrikaans as amptelike taal van Suid-Afrika. Op 8 Mei 1925 is in 'n gesamentlike sitting van die Unie-Volksraad en die Senaat, die wet op "de Officiële Talen van de Unie" eenparig aangeneem. Wet nommer 9 van 1925 het as volg gelui:

Hierdie wet het terugwerkende krag gehad, wat beteken dat Afrikaans sedert Uniewording, naas Engels die amptelike taal van Suid-Afrika was. Nederlands en Afrikaans is hier grondwetlik as sinonieme beskou en nie as twee afsonderlike tale nie. Die strekking van die wet dui duidelik daarop dat Nederlands aan Afrikaans gelykgestel word en nie dat Afrikaans Nederlands vervang nie. As dit die bedoeling van die wetsontwerp was dat Afrikaans Nederlands moes vervang, sou die wet dit ook bepaal het. Wet 9 van 1925 is presies so geformuleer om die Afrikaners wat voorstanders was van Nederlands as kultuurtaal, nie teen die bors te stuit nie. Hierdie Afrikaners was nog in die meerderheid en hulle sou wet 9 van 1925 afgekeur het met sodanige bepaling. In die praktyk het die voorstanders van Afrikaans as kultuurtaal, onder leiding van D.F. Malan, wet 9 van 1925 anders gelees.

In die grondwet van 1961 van die Republiek van Suid-Afrika, het wet nommer 32 van 1961 vermeld dat Afrikaans en Engels die amptelike tale van die land is, maar in 'n definisie-omskrywing is vermeld dat Afrikaans ook Nederlands is. Die twee artikels (108 en 119) uit wet no. 32 van 1961 het as volg gelui:

Die grondwet van 1961 was in werking tot die einde van 1983. In die grondwet van 1983 word geen woord meer van Nederlands gerep nie. Afrikaans en Nederlands was sedert 1910 tot en met 1983 amptelik sinonieme.

In 1994 kry Suid-Afrika 'n nuwe grondwet. Artikel 6 van hierdie grondwet het bepaal dat 11 tale, as amptelike tale erken word. Daar is verder bepaal dat die taalregte (van Afrikaans en Engels) wat voor 1994 bestaan het, nie aangetas sou word nie. By die aanpassing in 1996 van die grondwet, is laasgenoemde bepaling geskrap.

Die elf-tale-beleid is ingevoer om die taaleis van die De Klerk-regering (om Afrikaans as amptelike taal te handhaaf) te neutraliseer. Die ANC was van meet af aan ’n voorstander van slegs een taal vir Suid-Afrika, soos die geval met die Namibiese grondwet.


</doc>
<doc id="40755" url="https://af.wikipedia.org/wiki?curid=40755" title="Cottbus">
Cottbus

Cottbus (Neder-Sorbies: Chóśebuz [ˈxɨɕɛbus] Chöshebuss) is die tweede grootste stad in die Duitse deelstaat Brandenburg ná die hoofstad Potsdam. Langs Potsdam, Brandenburg an der Havel en Frankfurt (Oder) is Cottbus een van die vier plaaslike sentrums van die deelstaat Brandenburg en het die status van 'n selfregerende stad. Alhoewel net 'n klein minderheid van Cottbus se bevolking Sorbiessprekendes is, word Cottbus as die politieke en kulturele sentrum van die Sorbe in die Neder-Lausitzstreek beskou. Dit is ook die grootste amptelik tweetalige stad in die Bondsrepubliek Duitsland.

Met sy industrialisering en die begin van die bruinkoolmynbou in die 19de eeu het Cottbus tot 'n beduidende nywerheidstad gegroei. Vandag is die stad aan die rand van die Spreewald-bosgebied ook 'n belangrike kulturele en opvoedkundige sentrum met 'n universiteit, 'n staatsteater en uitgestrekte parke.


</doc>
<doc id="40756" url="https://af.wikipedia.org/wiki?curid=40756" title="Memphis (Tennessee)">
Memphis (Tennessee)

Memphis is die grootse stad in die Amerikaanse deelstaat van Tennessee, en het 'n bevolking van 669 651 in 2008 gehad.

Memphis is geleë in die suid-weste hoek van Tennessee, aan die oostelike oewer van die Mississippirivier. Die stad is omtrent 212 myl (341 km) suid-weste van Nashville (die hoofstad en tweede grootste stad van Tennessee).

Memphis is die jongste uit die 4 grootste stede (Nashville, Knoxville en Chattanooga) in Tennessee, en was in 1819 gestig.

In 2000 het die stad 'n bevolking van 650 100 gehad: 34,14% wit, 61,41% swart of Afro-Amerikaans, 0,19% Amerikaanse inboorlinge, 1,46% Asiaties, 0,04% Pasifiese eilanders, 1,45% van ander rasse en 1,04% van twee of meer rasse. Spaans-Amerikaners of Latyns-Amerikaners van enige ras het 2,97% van die bevolking uitgemaak.

Memphis het 'n lughawe genaamd Memphis Internasionale Lughawe.



</doc>
<doc id="40757" url="https://af.wikipedia.org/wiki?curid=40757" title="Nashville">
Nashville

Nashville is die hoofstad en tweede grootse stad in die Amerikaanse deelstaat van Tennessee. Die stad het 'n bevolking van 596 462 in 2007 gehad.

Nashville is geleë in die middel van Tennessee, aan die Cumberlandrivier.

In 2000 het die stad 'n bevolking van 569 891 gehad: 66,99% wit, 25,92% swart of Afro-Amerikaans, 0,29% Amerikaanse inboorlinge, 2,33% Asiaties, 0,07% Pasifiese eilanders, 2,42% van ander rasse en 1,97% van twee of meer rasse. Spaans-Amerikaners of Latyns-Amerikaners van enige ras het 35,72% van die bevolking uitgemaak.


</doc>
<doc id="40758" url="https://af.wikipedia.org/wiki?curid=40758" title="Knoxville">
Knoxville

Knoxville is die derde grootse stad in die Amerikaanse deelstaat van Tennessee, en het 'n bevolking van 183 546 in 2007 gehad.

Knoxville lê in die ooste van Tennessee, en ook in die ooste van die VSA.


</doc>
<doc id="40760" url="https://af.wikipedia.org/wiki?curid=40760" title="Lys van Asiatiese atletiekrekords">
Lys van Asiatiese atletiekrekords

Die artikel bevat 'n lys van atletiekrekords in Asië:

Tabel met Asiatiese atletiekrekords vir mans:

Tabel met Asiatiese atletiekrekords vir vroue:



</doc>
<doc id="40764" url="https://af.wikipedia.org/wiki?curid=40764" title="Lys van Suid-Amerikaanse atletiekrekords">
Lys van Suid-Amerikaanse atletiekrekords

Die artikel bevat 'n lys van atletiekrekords in Suid-Amerika:

Tabel met Suid-Amerikaanse atletiekrekords vir mans:

Tabel met Suid-Amerikaanse atletiekrekords vir vroue:



</doc>
<doc id="40765" url="https://af.wikipedia.org/wiki?curid=40765" title="Chattanooga">
Chattanooga

Chattanooga is die vierde grootse stad (ná Memphis, Nashville en Knoxville) in die Amerikaanse deelstaat van Tennessee, en het 'n bevolking van 170 880 in 2008 gehad.

Chattanooga lê in die suid-ooste van Tennessee, aan die suide oewer van die Tennesseerivier.

In 2000 het die stad 'n bevolking van 155 554 gehad: 59,71% wit, 36,06% swart of Afro-Amerikaans, 0,29% Amerikaanse inboorlinge, 1.54% Asiaties, 0.11% Pasifiese eilanders, 1.01% van ander rasse en 1,3% van twee of meer rasse. Spaans-Amerikaners of Latyns-Amerikaners van enige ras het 2,11% van die bevolking uitgemaak.


</doc>
<doc id="40766" url="https://af.wikipedia.org/wiki?curid=40766" title="Samsung SGH-E250">
Samsung SGH-E250

Die Samsung SGH-E250 sellulêre telefoon is as intreevlak-model, wat as die basiese weergawe van die Samsung SGH-D900 (Die ULTRA weergawe 12.9) moes dien, uitgegee. Die E250 het baie dieselfde glanstrekke as die D900, hoewel die skermdigtheid sowat die helfte van die D900 s’n is en die kamera 'n skamele 0.3MP teenoor die D900 se 3 MP-kamera uitmaak. In 2012 bly dit steeds die gewildste sellulêre telefoon in Suid-Afrika, met 4,5 miljoen eenhede wat verkoop is.


Dit lyk op 'n druppel water na die D900, behalwe dat die MENU-knoppie ietwat groter is. Die Samsung E250 is 'n oopgly-selfoon, met die PRAAT, HERROEP, BEËINDIG, MENU-sleutels, sowel as die stuurknoppies wat op die boonste helfte aanwesig is. Die onderste helfte, wat uitskuif, vertoon die syfersleutels. Hierdie klassieke hedendaagse sellulêre telefoon is in eboniet-swart, silwer, seringpers en soms kristalblou beskikbaar.

Die selfoon gee egter klankprobleme en die gebruiker sukkel dikwels om die deksel bokant die battery af te haal.

Die E250 beskik oor 10 megagreep geïntegreerde geheue (wat deur 'n SD-skyf vergroot kan word). Dit word aangevuur deur 'n 230 megahertz verwerkingseenheid, wat blitsige bewerkings teweegbring. Die selfoon kan nietemin nie veelvoudig take afhandel nie, en die ‘musieksentrum’ kan ook nie verklein word nie. Die radio kan daarteenoor gebruik word terwyl ander take gebesig word. Die Samsung SGH-E250 ondersteun nie Java 3D nie, en laat ook nie toe dat speletjies, tensy deur middel van WAP gebruik te maak, opgelaai word nie.
Die volume van die Samsung SGH-E250 kan ook verstel word deur hetsy *#8999*8378# of *#0206*8378# in te tik.

Volgens die Mkhoj advertensie agentskap, is die Samsung SGH-E250 amptelik, soos op 12 Julie 2009, die selfoon wat die meeste vir mobiele internet in Suid-Afrika gebruik word. Die persentasie staan 9.16% sterk.

Dit word opgevolg deur die



</doc>
<doc id="40768" url="https://af.wikipedia.org/wiki?curid=40768" title="Veenendaal">
Veenendaal

Veenendaal is 'n stad en munisipaliteit in die Nederlandse provinsie Utrecht. Veenendaal is sentraal in Nederland geleë aan die Utrechtse Heuwelrug en die Gelderse-vallei. Die stad tel 63 017 inwoners (1 November 2012, bron: CBS) en het 'n oppervlakte van 19,81 km² (waarvan 2,30 km² water is). Veenendaal het baie Protestantse (hoofsaaklik Gereformeerde) denominasies.

Veenendaal werk nou saam met die munispaliteite van Rhenen, Wageningen, Ede, Barneveld, Nijkerk, Scherpenzeel en Renswoude in streeksverband as "Regio FoodValley".



</doc>
<doc id="40769" url="https://af.wikipedia.org/wiki?curid=40769" title="Shreveport">
Shreveport

Shreveport is die derde grootste stad in die Amerikaanse deelstaat van Louisiana, en het 'n bevolking van 218 021 in 2010 gehad.

Shreveport is geleë in die noord-weste van Louisana, aan die oewer van die Redrivier.


</doc>
<doc id="40770" url="https://af.wikipedia.org/wiki?curid=40770" title="Sydney-opera">
Sydney-opera

Die Sydney-opera (Engels: "Sydney Opera House") is 'n sentrum vir die uitvoerende kunste te Bennelong-punt in Sydney, Nieu-Suid-Wallis, Australië. Die gebou is ontwerp deur die Deense argitek Jørn Utzon wat in 2003 die Pritzker-prys vir argitektuur ontvang het.

Die Operahuis is op 28 Junie 2007 tot 'n Wêrelderfenisgebied verklaar. Dit is een van die wêreld se mees kenmerkende geboue en een van die bekendste sentrums vir die uitvoerende kunste ter wêreld.

Die Sydney Operahuis is op Bennelong-punt geleë in Sydney-hawe, naby aan die Sydneyhawebrug. Dit is aan die noordoostelike punt van Sydney se middestad geleë en word aan drie kante omring deur die hawe en word ook begrens deur die Royal Botanic Gardens.

Die gebou huisves verskeie aparte sale. Die twee hoofsale is die Operateater en die Konsertsaal. Die Sydney Operahuis is 'n belangrike optreeplek vir verskeie ballet-, opera- en teatergroepe asook verskeie reisende groepe uit 'n verskeidenheid genres en is 'n groot trekpleister vir toerisme. Dit word bestuur deur die Sydney Opera House Trust, wat val onder die ministerie vir kuns van Nieu-Suid-Wallis.

Die Sydney Operahuis is 'n ekspressionistiese moderne ontwerp met 'n reeks groot voorafgegote betondopstrukture, wat elkeen ontwikkel is uit 'n hemisfeer met dieselfde radius wat die dak van die gebou vorm bo-op 'n podium. Die gebou beslaan sowat 1,8 hektaar en is 183 meter lank en 120 meter breed op sy breedste punt. Dit word ondersteun op 588 betonpilare wat 25 meter onder seevlak begrawe is. Die kragverbruik van die gebou is gelykstaande aan 'n dorp met 25 000 mense met 645 kilometer se elektriese kabel daarin.

Die dopstrukture van die Operahuis is bedek met 'n subtiele chevron-patroon wat uitgelê is met 1 056 006 glanswit en mat roomkleurige Sweedsvervaardigde teëls, alhoewel die dakstrukture op 'n afstand helderwit voorkom.

Die konsertsaal is binne die westerse groep doppe geleë en die opera teater binne die oosterse groep doppe. Die skaal van die doppe is gekies om die vereiste hoogtes aan die binnekant te weerspieël en styg vanaf die lae ingangsportale oor die sitplekke en tot op die hoë verhoogareas aan die westekant. Die kleiner sale is onder die konsertsaal geleë as deel van die westelike groep strukture. 'n Baie kleiner groep dopstrukture naby die trappe huisves die Bennelong Restourant. Die dopstrukture van die Operahuis is vervaardig uit voorafgegote betonpanele wat ondersteun word deur voorafgegote betonribbe.

Die Operahuis bevat die volgende sale:

Die gebou huisves ook


</doc>
<doc id="40772" url="https://af.wikipedia.org/wiki?curid=40772" title="Skrikkelsekonde">
Skrikkelsekonde

'n Skrikkelsekonde is 'n positiewe of negatiewe een-sekonde aanpassing tot die Gekoördineerde Universele Tyd (UTC) -tydskaal om dit naby gemiddelde sontyd te hou.

Wanneer 'n positiewe skrikkelsekonde bygetel word teen 23:59:60 UTC, vertraag dit die begin van die volgende UTC-dag (teen 00:00:00 UTC) met een sekonde, effektiewelik word die UTC-klok stadiger.

Sedert die invoering van die stelsel in 1972 is 'n totaal van 26 skrikkelsekondes bygevoeg, gemiddeld ongeveer een sekonde elke 18 maande.


</doc>
<doc id="40778" url="https://af.wikipedia.org/wiki?curid=40778" title="Stefanus van Engeland">
Stefanus van Engeland

Stefanus van Blois (Engels: Stephen, Frans: Étienne; 1096 – 25 Oktober 1154) was van 22 Desember 1135 tot April 1141 en van November 1141 tot 25 Oktober 1154 koning van Engeland.

Hy is in Frankryk gebore as die seun van Stefanus, Graaf van Blois en Chartres, en Adela van Engeland, dogter van Willem die Veroweraar. Hy was die laaste Engelse koning van die Huis van Normandië.

Stefanus het die guns gehad van sy oom Hendrik I van Engeland en het in 1115 getrou met Matilda van Boulogne, dogter van graaf Eustatius III van Boulogne. Hy is ná Hendrik se dood deur die Normandiese baronne as koning erken in plaas van Matilda, Hendrik se dogter. Sy moes haar pa eintlik opgevolg het, maar daar was twee struikelblokke in die weg: Sy was ’n vrou en haar tweede man was van die vyandelike Franse Huis van Anjou.

Matilda (wat intussen as keiserin Maud bekend geword het om naamsverwarring te voorkom – sy was voorheen getroud met die Duitse keiser Hendrik V) het sy troonbestyging heftig betwis. Aangesien sy ook groot steun gehad het, het dit gelei tot ’n burgeroorlog bekend as Die Anargie.

Maud het Engeland in 1139 binnegeval en Stefanus in April 1141 verslaan en hom in Bristol onder arres laat plaas. Sy het toe in die praktyk die mag in haar hande gehad, maar haarself nooit koningin genoem nie. Met behulp van Stefanus se vrou Matilda is Maud verdryf en op haar beurt by Oxford gevange geneem. Sy het egter ontsnap.

Stefanus is in November vrygelaat, waarna hy weer die leisels oorgeneem het. Hy het slegs met groot moeite staande gebly teen Godfried Plantagenêt, die Graaf van Anjou en Maud se tweede man. Eindelik het Stefanus Maud se seun, die latere Hendrik II, as erfgenaam erken. Hy was die eerste koning van die Huis van Plantagenêt.

Stefanus is op 25 Oktober 1154 in Dover dood.


</doc>
<doc id="40779" url="https://af.wikipedia.org/wiki?curid=40779" title="Živa">
Živa

Živa (ook Šiva, Siva, Siwa, Żiwia, Sieba of Razivia) was die Slawiese godin van liefde en vrugbaarheid. Sy is aanbid in wat vandag Pole, Tsjeggië, Slowakye, Slowenië en Duitsland is voor die Christendom in die gebied versprei het. Haar naam beteken "lewend, om te wees, om te bestaan". Haar lewensmaat was Siebog, haar manlike eweknie.



</doc>
<doc id="40784" url="https://af.wikipedia.org/wiki?curid=40784" title="Lys van Europese atletiekrekords">
Lys van Europese atletiekrekords

Die artikel bevat 'n lys van atletiekrekords in Europa:

Tabel met Europese atletiekrekords vir mans:

Tabel met Europese atletiekrekords vir vroue:



</doc>
<doc id="40785" url="https://af.wikipedia.org/wiki?curid=40785" title="Swjatowid">
Swjatowid

Swjatowid (ook Svetovid, Suvid, Svantevit, Zvantevith, Świętowit, ens.) was die Slawiese god van oorlog, vrugbaarheid en oorvloed. Soms word na hom verwys as Beli (of Bjali) Wid (of Vide) ("Beli" = wit, helder), soos in ’n Serwiese volksgedig:
<poem>
Vojevao Beli Vide
Tri god'ne s kleti Turci
A čet'ri s crni Ugri...

In Afrikaans:

Wit Wid het oorlog gevoer –
Drie jaar teen die vervloekte Turke
En vier teen die swart Hongare...
</poem>

Swjatowid word verbind met oorlog en voorspellings. Hy word uitgebeeld as ’n god met twee koppe wat vorentoe kyk en twee wat agtertoe kyk. Een standbeeld beeld hom uit met vier koppe wat elk in ’n ander rigting kyk, ’n simboliese verteenwoordiging van die vier windrigtings, en dalk ook die vier seisoene van die jaar. Elke gesig het ook ’n ander kleur: wit (noord, vir Wit-Rusland), rooi (wes), swart (suid, vir die Swartsee) en groen (oos).

Hy dra altyd sy swaard (soms boog) in die een hand en ’n drinkhoring in die ander. Swjatowid het ’n wit perd gehad wat in sy tempel aangehou is en deur priesters versorg is. Daar is geglo dat hy in gevegte op die perd gery het, wat gesorg het vir voorgevoelens. Oorwinnings in gevegte, handelsreise en geslaagde oeste het alles van Swjatowid afgehang.

Boris Ribakof het beweer dis die vier gesigte van die gode Peroen, Swarog, Lada en Mokosj. Saam kyk hulle na die vier uithoeke van die wêreld. Dit het aanleiding gegee tot die verkeerde verklaring van die god se naam as "wêreldsiener" ("swet" = "wêreld", "wid" = "sig"). Die vorms "Sventevith" en "Zvantewith" wys egter die naam is afgelei van die woorde "svętъ" (heilige) en "vit" (lord, heerser, wenner).



</doc>
<doc id="40787" url="https://af.wikipedia.org/wiki?curid=40787" title="Zarja">
Zarja

Zarja (of Zorja, Zaria, Zoria, ens.) is die Slawiese godin van skoonheid. Sy was ’n gewilde godin wat verbind is met die oggend en was aan haar aanbidders bekend as "die hemelse bruid". Sy was ook bekend as ’n waterpriesteres wat soldate beskerm het.

"Zarja" (заря) is die Russiese woord vir "sonsopkoms" of "oggendster".



</doc>
<doc id="40788" url="https://af.wikipedia.org/wiki?curid=40788" title="Berstuk">
Berstuk

Berstuk is die bose godin van die woud in die Wendiese mitologie. 


</doc>
<doc id="40789" url="https://af.wikipedia.org/wiki?curid=40789" title="Bronsvlerkdrawwertjie">
Bronsvlerkdrawwertjie

Die Bronsvlerkdrawwertjie ("Rhinoptilus chalcopterus") is 'n voëlspesie van die Glareolidae familie.
Dit word gevind in Angola, Benin, Botswana, Burkina Faso, Burundi, Kameroen, Sentraal-Afrikaanse Republiek, Tsjad, Republiek van die Kongo, Demokratiese Republiek van die Kongo, Ivoorkus, Eritrea, Ethiopië, Gaboen, Gambië, Ghana, Guinee, Guinee-Bissau, Kenia, Malawi, Mali, Mauritanië, Mosambiek, Namibië, Niger, Nigerië, Rwanda, Senegal, Suid-Afrika, Soedan, eSwatini, Tanzanië, Uganda, Zambië, and Zimbabwe.

Die Bronsvlerkdrawwertjie is groter as die ander drawwertjies en het kenmerkende rooi bene en merke op die kop. Dit is meestal aktief gedurende die nag en hou van bosagtige omgewings.



</doc>
<doc id="40790" url="https://af.wikipedia.org/wiki?curid=40790" title="Driebanddrawwertjie">
Driebanddrawwertjie

Die Driebanddrawwertjie ("Rhinoptilus cinctus") is 'n voëlspesie in die Glareolidae familie.
Dit word aangetref in Angola, Botswana, Ethiopië, Kenia, Namibië, Rwanda, Somalië, Suid-Afrika, Soedan, Tanzanië, Uganda, Zambië, and Zimbabwe.

Hierdie drawwertjie is gewoonlik enkellopend of in pare in grasveld met baie bome, en doringveld in droeër gebiede.




</doc>
<doc id="40791" url="https://af.wikipedia.org/wiki?curid=40791" title="Dubbelbanddrawwertjie">
Dubbelbanddrawwertjie

Die Dubbelbanddrawwertjie ("Rhinoptilus africanus") is 'n voëlspesie in die Glareolidae familie. Dit word soms geklassifiseer as die enigste lid van die genus "Smutsornis" as "Smutsornis africanus" en word aangestref in Angola, Botswana, Ethiopië, Kenia, Namibië, Somalië, Suid-Afrika, Tanzanië en Zimbabwe. Die voël staan in Engels bekend as die "Double-banded Courser".

Die voël is 20 tot 24 cm lank en weeg 70 tot 100g. Dit het 'n vlerkspan van 45 cm. Die voël is witterrig met twee smal swart bande oor die bors, vandaar die naam. Daar is 'n prominente roomkleurige streep deurr die oë. Die rug is donker en geskub en die vlekdekvere het breë roomgeel rande.

Dit is 'n redelike algemene standvoël en plaaslike nomade van halfdorre en woestynvlaktes.




</doc>
<doc id="40792" url="https://af.wikipedia.org/wiki?curid=40792" title="Trekdrawwertjie">
Trekdrawwertjie

Die Trekdrawwertjie, "Cursorius temminckii", is 'n voëlspesie in die Glareolidae familie. Dit is 'n waadvoël wat in Sub-sahara Afrika voorkom.



</doc>
<doc id="40794" url="https://af.wikipedia.org/wiki?curid=40794" title="Golf van Meksiko">
Golf van Meksiko

Die Golf van Meksiko (ook Golf van Mexiko genoem, Engels: "Gulf of Mexico", Spaans: "Golfo de México") maak deel uit van die Atlantiese Oseaan en is die grootste golf in die wêreld. Die oppervlakte daarvan is ongeveer 1 600 000 km².

Die Golf grens in die noorde aan die Verenigde State van Amerika, in die weste en suide aan Meksiko en in die suidooste aan Kuba. Die belangrikste riviere is die Mississippi in die noorde en die Rio Grande in die weste, die grootste stede is New Orleans in die noorde en Havana in die suidooste. Die Golf word deur die Floridastraat tussen Florida en Kuba met die Atlantiese Oseaan en deur die Straat van Yucatan tussen Kuba en Yucatan met die Karibiese See verbind.


</doc>
<doc id="40799" url="https://af.wikipedia.org/wiki?curid=40799" title="U2">
U2




</doc>
<doc id="40801" url="https://af.wikipedia.org/wiki?curid=40801" title="Europese tortelduif">
Europese tortelduif

Die Europese tortelduif ("Streptopelia turtur") is 'n lid van die voëlfamilie Columbidae. Die voël is nog net vyf keer opgeteken in Suid-Afrika, Namibië en Botswana.

Dit is 'n trekvoëlspesie met 'n suiderlike Palearktiese leefarea, insluitend Turkye en Noord-Afrika, alhoewel dit skaars is in noordelike Skandinawië en Rusland. Hierdie tortelduiwe oorwinter in suidelike Afrika.

In Europa het die getalle van die tortelduif baie afgeneem, omrede verandering in landboumetodes die voël se voeding bedreig. Op die trekroetes oor Malta en Siprus word hulle ook gejag en geëet. In 2016 maak die Maltese regering bekend dat in Malta 5 000 voëls geskiet mag word, wat tot protes uit ander lidstate van die Europese Unie lei.

Die duif is groter as die rooiborsduifie. Dit is 26 tot 28 cm lank en weeg 110 tot 180 gram. Die duif is goed gekleur met 'n kenmerkende swart-en-wit nekvlek. Die vlerkdekvere het donker middelste dele wat teen die breë kastaiingbruin rande afsteek. Tydens die vlug het die buitestert breë wit punte. Die jong duif het nie 'n nekvlek nie.




</doc>
<doc id="40805" url="https://af.wikipedia.org/wiki?curid=40805" title="Tweede taal">
Tweede taal

'n Tweede taal is enige taal wat 'n mens na sy moedertaal leer. 'n Tweede taal kan by enige plek geleer word, soms leer mense tweede tale by die skool, soms leer hulle tweede tale by die huis. 

Dit is moontlik dat 'n mens meer as een tweede taal kan leer; meeste Suid-Afrikaners ken meer as een of twee tale want Suid-Afrika het elf amptelike tale (Afrikaans, Zoeloe, Xhosa, Noord-Sotho, Sotho, Ndebele, Tswana, Swazi, Venda, Tsonga en Engels). Dit is ook moontlik dat 'n mens sy tweede taal beter as sy eerste taal kan praat.


</doc>
<doc id="40811" url="https://af.wikipedia.org/wiki?curid=40811" title="Tuisblad/Voorblad ander tale">
Tuisblad/Voorblad ander tale

<includeonly>

</includeonly>

</doc>
<doc id="40813" url="https://af.wikipedia.org/wiki?curid=40813" title="Handjietennis">
Handjietennis

Handjietennis is 'n baie gewilde skoolspeletjie wat grootliks in Suid-Afrika gespeel word. Dit behels 'n bal (gewoonlik 'n tennisbal), en oor die algemeen 2 of 4 blokke en 2 of 4 spelers onderskeidelik. Alhoewel daar soms met 3 blokke of ander hoeveelhede gespeel word.

Die doel is om " King" te word en solank moontlik in die speletjie te bly sonder om: "direk" te slaan, "direk uit" te slaan, die bal twee keer in die blok te laat hop en nie die bal twee keer te raak nie.

Die reëls van Handjietennis is nie amptelik nie en dus verskil dit effens van plek tot plek en ook van speler tot speler. Hierdie is slegs die algemeenste reëls. Die area waarop gespeel word, word in vier of meer blokke gedeel. Die blokke is genoem "King" (die hoogste rang), "Queen" (Tweede hoogste), "Jack" (derde hoogste) en "Ace"(die laagste en soms ook genoem "Toiletvis"). Die res van die oorblywende blokke het geen spesifieke naam nie. Ter wille van gemak om die reëls te verduidelik is die persoon wat die bal ontvang die "ontvanger" en die persoon wat die bal slaan die "diener".


Soos die spelers uitgehaal word, skuif die spelers op in rang. As die "King" uit is dan skuif die "King" na die heel laaste blok toe, die "Queen" na die "King" toe, die "Jack" na die "Queen" toe en die "Ace" na die "Jack" toe. As dit nie die "King" is wat uit is nie, dan beweeg die speler wat uit is na die heel laaste beskikbare blok. Die oop spasies word dan gevul soos bogenoem. Slegs die speler wat uit is en die range laer as hy skuif op. Byvoorbeeld as die "Queen" uit is bly die "King" op sy posisie, maar die "Queen" word gevul met die "Jack", die "Jack" met die "Ace" en die "Ace" met die volgende persoon in die blok agter daardie persoon.



</doc>
<doc id="40818" url="https://af.wikipedia.org/wiki?curid=40818" title="Gustavo Adolfo Bécquer">
Gustavo Adolfo Bécquer

Gustavo Adolfo Bécquer (* 20 Februarie 1836 in Sevilla; † 22 Desember 1870 in Madrid) was 'n Spaanse digter, skrywer en joernalis.


</doc>
<doc id="40823" url="https://af.wikipedia.org/wiki?curid=40823" title="Eric Burdon">
Eric Burdon

Eric Victor Burdon (gebore 11 Mei 1941 in Newcastle, Engeland) is meestal bekend as die hoofsanger van die musiekgroep The Animals.



</doc>
<doc id="40827" url="https://af.wikipedia.org/wiki?curid=40827" title="Lys van lande volgens kuslynlengte">
Lys van lande volgens kuslynlengte

Hierdie is 'n lys van lande volgens hul kuslynlengte, in kilometer, gebaseer op data vir die jaar 2008 in die CIA Wêreldfeiteboek. 'n Kuslyn van nul dui aan dat die land deur ander lande omring is.

Die kuslynparadoks stel dit dat 'n kuslyn nie 'n presiese lengte het nie. Die meting van die lengte van 'n kuslyn werk soos fraktaalmeetkunde deurdat dit verskil tussen verskillende skaal kaarte waarvolgens dit kuslyn uitgewerk word. Hoe kleiner die skaalinterval is, hoe langer sal die kuslyn wees. Hierdie vergrotingseffek is groter vir 'n kronkelende kuslyn as vir relatief gladde kuslyne. Wanneer bv. na Kanada se kuslyn gekyk word op 'n skaalinterval van 500 km is dit slegs ongeveer 20,000 km lang (d.w.s. minder as 'n tiende van die waarde in die tabel); maar wanneer daar bv. na die Australiese kuslyn met 'n skaalinterval van 500 km gekyk word is die lengte omtrent 12,500 km (d.w.s. omtrent die helfte van die waarde in die tabel).

Die kus/area verhouding meet hoeveel meter van die kuslyn stem ooreen met elke vierkante kilometer van die grondgebied. Die verhouding dui aan hoe maklik/moeilik dit van enige punt in die land is om die kus te bereik. Om daardie rede sal 'n eiland-land soos die Maldive-eilande of 'n land wat deur die see gebeitel is, soos Griekeland, meer geneig om 'n hoë verhouding te hê terwyl 'n land wat omring is deur ander lande, soos Oostenryk, 'n verhouding van nul sal hê.

Let op dat die skaal waarop die CIA Wêreldfeiteboek se syfers gebaseer is nie genoem word nie en dit is ook nie bekend of al die syfers op dieselfde skaal bereken is nie.


</doc>
<doc id="40828" url="https://af.wikipedia.org/wiki?curid=40828" title="Saarbrücken">
Saarbrücken

Saarbrücken (Luxemburgs: "Saarbrécken", Frans: "Sarrebruck") is die administratiewe hoofstad en grootste stad van die Duitse deelstaat Saarland.

Die huidige stad het in 1909 met die samesmelting van drie stede - Saarbrücken, St. Johann en Malstatt-Burbach - ontstaan en is vandag die politieke, ekonomiese en kulturele sentrum van die Saarland en setel van 'n universiteit.

Die naam van Saarbrücken het niks te doen met die moderne Nieuhoogduitse woord "Brücke" ("brug") aangesien die eerste verwysings na die nedersetting en sy kasteel in dokumente voorkom wat 500 jaar voor die oprigting van die eerste brug oor die Saar-rivier (die sogenaamde "Alte Brücke" of "Ou Brug") ontstaan het. Die oudste oorgelewerde naam "Sarabriga" is van Keltiese oorsprong - die eerste woorddeel "sara" beteken "rivier", die tweede ("briga") word as "rots, groot steen" vertaal. Waarskynlik het die naam na die groot rots teenoor die Ou Brug verwys waarop die eerste kasteel opgerig is. 


</doc>
<doc id="40832" url="https://af.wikipedia.org/wiki?curid=40832" title="Johannes Brahms">
Johannes Brahms

Johannes Brahms (7 Mei 1833 – 3 April 1897) was 'n Duitse komponis en pianis en een van die voorste musikante van die Romantiese periode. Hy is in Hamburg gebore, maar het 'n groot deel van sy professionele lewe in Wene in Oostenryk deurgebring, waar hy die leidende figuur van die Oostenrykse musiektoneel was. Brahms word vandag as een van die vooraanstaande Europese komponiste van die tweede helfte van die 19de eeu beskou.

Brahms was reeds in sy eie leeftyd 'n gewilde en invloedryke musikant en komponis. Hy het komposisies vir klavier, kamerorkeste, simfonie-orkeste, kore en solo-sangers geskep. Hy was 'n bedrewe pianis en het dikwels die eerste opvoering van sy eie werke gegee. Hy het ook saam met die vooraanstaande opvoerders van sy tyd gewerk, soos die pianis Clara Schumann en vioolspeler Josef Joachim. Baie van sy werke vorm vandag steeds die hoofbestanddeel van konsertrepertoriums. Talle werke is egter vandag verlore: Brahms was 'n perfeksionis wat baie van sy komposisies vernietig het en geweier het om ander te publiseer.

Dit is kenmerkend van Brams se komposisies dat hulle tradisioneel dog innoverend is. Sy musiek is gewortel in die strukture en komposisietegnieke van die barok- en klassieke meesters. Verder was Brahms self 'n meester van kontrapunt, 'n komplekse metode van komposisie wat die verhouding tussen twee of meer stemme uit 'n ander oogpunt as harmonie benader. 

Hy het gepoog om die "reinheid" van die tradisionele komposisiestrukture te eer deur hulle tot 'n romantiese vorm te ontwikkel en het in die proses nuwe benaderings tot harmonie en melodie geskep. Alhoewel baie van sy tydgenote sy musiek as té akademies beskou het, is sy bydraes en vakmanskap sedertdien deur verskeie komponiste bewonder, soos die progressiewe komponis Arnold Schoenberg (1874–1951) en die konserwatiewe komponis Edward Elgar (1857–1934).

Benewens sy talle liedjies (waarvan sy "Wiegelied" moontlik die bekendste is) het Brahms vier simfonieë, vier concerto's, 'n requiem, klavier- en kamermusiek gekomponeer.



</doc>
<doc id="40834" url="https://af.wikipedia.org/wiki?curid=40834" title="Interskole">
Interskole

Interskole is 'n gewilde Suid-Afrikaanse sportaktiwiteit waartydens twee of meer skole in verskillende sportitems meeding. Die byeenkoms is hoofsaaklik 'n atletiekbyeenkoms met verskeie nommers en 'n pawiljoen vol singende en aanmoedigende skoolkinders. Ander sporte soos rugby, netbal en tennis, wat ook gewilde skoolsporte is, kan by die kompetisie ingesluit word. Verskillende kompetisies gebruik verskillende puntetoekenningstelsels. Sommige ken 'n gegewe aantal punte aan 'n skool toe vir elke nommer wat deur hulle gewen is, en ander ken punte in dalende orde vir die rangresultate van die skole per nommer. Sommige kompetisies se uitslag word deur slegs een nommer bepaal — byvoorbeeld dat die wenner van die eersterugbyspan se wedstryd ook die wenner van die gehele kompetisie is.



</doc>
<doc id="40835" url="https://af.wikipedia.org/wiki?curid=40835" title="Netbal">
Netbal

Netbal is 'n spansport waarin twee seweledige spanne punte probeer aanteken deur 'n bal deur 'n korf te gooi. Die spel het in die Verenigde State as 'n variant van basketbal vir vroue ontwikkel. Die eerste spelreëls is in 1895 deur Clara Gregory Baer opgestel. Netbal word deur 20 miljoen speelsters in meer as 70 lande gespeel. Dit is veral 'n gewilde sport in die Britse Statebond.


</doc>
<doc id="40842" url="https://af.wikipedia.org/wiki?curid=40842" title="Lada (mitologie)">
Lada (mitologie)

Lada of Lado is ’n Slawiese godheid van harmonie, vrolikheid, jeug, liefde en skoonheid wat amper vir seker nie in die antieke Slawiese goderyk bestaan het nie. Dit is waarskynlik die beste voorbeeld van wanopvatting, verwarring of pure versinsel in ’n poging om die Slawiese mitologie te rekonstrueer deur die onverantwoordelike vertolking van Slawiese volksverhale.

Die godin Lada was hoofsaaklik ’n skepping van die Renaissance, toe baie Slawiese humaniste en historici geïnteresseerd geraak het in antieke mitologie, ’n neiging wat begin is deur hul Italiaanse, Franse en Engelse eweknieë. Baie van hulle, veral Poolse en Tsjeggiese skrywers, het selfs probeer om die vergete Slawiese goderyk te rekonstrueer. Hoewel hul pogings meriete gehad het, het die meeste daarvan rampspoedige resultate gehad. Sekere historici het selfs tot die slotsom gekom dat Slawiërs Jupiter, Mars en ’n paar ander duidelik Latynse gode aanbid het. Slawiese gode is selfs geskep om gapings te vul.

In die vroeë 15de eeu het die Verordening van Krakau die sing van sekere afgode-liedere by somerfeeste verbied wat na ’n afgod "Lado" verwys het. Teen die einde van die eeu het die Poolse historikus Jan Długosz tot die slotsom gekom dat dit die Romeinse god Mars moet wees. Maciej Miechowski het in sy "Chronica Polonorum", wat in 1521 geskryf is, "Lada" (wat hy besluit het die vroulike vorm van die onsydige "Lado" is) geïdentifiseer met "Leda", moeder van Castor en Pollux in die Griekse mitologie.

In die 17de eeu het die idee van Lado na ander Slawiese lande versprei. Niemand het eens getwyfel dat so ’n godheid bestaan het nie: die enigste vraag was of die godheid manlik of vroulik was. In die 18de eeu het die Russiese historikus Wasili Tatisjtsjef Lado beskryf as ’n soort Slawiese Kupido, en dit het die idee laat ontstaan dat dit ’n god of godin van liefde was. Die Kroatiese humanis Pavao Ritter Vitezovic, en later Matija Petar Katancic, het albei Lado "ontdek" in 18de-eeuse kontemporêre Kroatiese volksliedere wat tydens midsomernagfeeste gesing is. ’n 18de-eeuse Kroatiese monnik, Josip Bedekovic, het seker die beroemdste Lado-lied neergepen wat, soos hy beweer het, tydens die somer-sonstilstand gesing is deur ’n "groep meisies wat in ’n sirkel om ’n vuur gedans het":

"Lepi Ive trga rože,"
"Tebi Lado sveti Bože:"
"Lado slušaj nas Lado."

Vertaling:

"Mooi Johannes pluk blomme"
"Vir jou, Lado, heilige god:"
"Lado, luister na ons, Lado."

In 1981 het die Sowjet-argeoloog Boris Ribakof dit gebruik as bewys van die bestaan van Lada, die godin van die somer en die liefde. In sy ywer om te bewys dat daar inderdaad so ’n godin was, het Ribakof, met opset of per ongeluk, Bedekovic se teks verkeerd in Russies vertaal. Die oorspronklike Kroatiese "Bože" (God; in die vokatiewe naamval) het hy in Russies vertaal met die woord "bozjestwo" (godheid), en dus so betekenis gegee aan sy vermoede dat die vroulike godin Lada bestaan het. Daar word in sommige kringe tot vandag toe geglo dat die Slawiërs ’n godin van liefde aanbid het.



</doc>
<doc id="40843" url="https://af.wikipedia.org/wiki?curid=40843" title="Lada (dubbelsinnig)">
Lada (dubbelsinnig)

Die term Lada kan verwys na:



</doc>
<doc id="40845" url="https://af.wikipedia.org/wiki?curid=40845" title="Mokosj">
Mokosj

Mokosj of Makosj is die Slawiese godin van vrugbaarheid en die noodlot (kosj, kosjt – noodlot; die voorvoegsel "ma-" kan dalk ’n afkorting wees van Mat – ma). Sy kom voor in die Primêre Kronieke en is die oudste van drie goddelike wewers van die noodlot.

Mokosj word verbind met vrugbaarheid, boere, grondbewerkers en weefwerk.



</doc>
<doc id="40848" url="https://af.wikipedia.org/wiki?curid=40848" title="Oźwiena">
Oźwiena

Oźwiena was die godin van weerklank in die Slawiese mitologie. Sy stem ooreen met die Griekse godin Eggo.

Sy word verbind met menslike kommunikasie en die openbaarmaking van gesprekke en aksies. As godin van skinderpraatjies was dit vir haar onmoontlik om ’n geheim te hou. As sy nie van iemand gehou het nie, het Oźwiena sy woorde verdraai. Sy was ook die godin van roem en glorie, en verantwoordelik vir die vertel van heldeverhale.

Sy was na bewering die lewensmaat van die god Weles.


</doc>
<doc id="40850" url="https://af.wikipedia.org/wiki?curid=40850" title="Ilja Moeromets">
Ilja Moeromets

Ilja Moeromets (Russies: Илья́ Му́ромец; letterlik Elia van Moerom) is ’n Slawiese mitologiese held van Kiëf-Roes. Sy lof word besing in verskeie bilini (epiese gedigte). Hy, Dobrinja Nikititsj en Aljosja Popowitsj word beskou as die grootste van die legendariese "bogatiri", of ridders, van Kiëf-Roes. Hulle word saam uitgebeeld in Wiktor Wasnetsof se bekende skildery "Богатыри" (regs).

Vogens legendes is Ilja, die seun van ’n boer, op die dorpie Karatsjarowo naby Moerom gebore. As kind was hy baie siek en hy kon eers op 33 loop nadat hy wonderbaarlik deur twee pelgrims gesond gemaak is. Hy het toe bomenslike krag gekry by ’n sterwende ridder, Swjatogor. Daarna het hy vertrek om die stad Kiëf te bevry. Op pad daarheen het hy ook die stad Tsjernigof man-alleen teen invallers verdedig en in die woude van Briansk ’n monster doodgemaak wat reisigers vermoor het.

Ilja Moeromets se naam is sinoniem met besonderse fisieke en spirituele krag en integriteit. Hy was al die held in verskeie rolprente, tekenprente en verhale en is die enigste epiese held wat deur die Russies-Ortodokse Kerk as heilige verklaar is.

Hoewel sy oorskot na bewering bewaar word in die Kiëfse Klooster van die Grotte, was hy waarskynlik nie ’n enkele persoon nie, maar eerder ’n verteenwoordiging van verskeie ware en fiktiewe helde uit verskillende tydperke.




</doc>
<doc id="40851" url="https://af.wikipedia.org/wiki?curid=40851" title="Dobrinja Nikititsj">
Dobrinja Nikititsj

Dobrinja Nikititsj (Russies: Добры́ня Ники́тич) is ’n Slawiese mitologiese held van Kiëf-Roes. Hy, Ilja Moeromets en Aljosja Popowitsj word beskou as die grootste van die legendariese "bogatiri", of ridders, van Kiëf-Roes.

Dobrinja word in bilini, of epiese gedigte, uitgebeeld as ’n verslaner van drake – hy het glo onder meer die draak Gorinitsj doodgemaak. Hy was ’n musikant, skaakspeler, boogskutter en stoeier. Historici glo sy karakter het ontstaan uit die ware Slawiese leier Dobrinja, wat die leërs van Swjatoslaf die Grote aangevoer en sy seun Wladimir die Grote opgevoed het.

Die verhaal begin waar Dobrinja se ma vir hom sê om nie na die Saraseenberge te gaan, klein drakies dood te trap, Russiese gevangenes te red of in die Poetsjai-rivier te was nie. Dobrinja is egter ongehoorsaam en doen al dié dinge.
Terwyl hy in die rivier was, maak die draak sy verskyning. Eers dink Dobrinja hy gaan sterf, maar eindelik verslaan hy die draak.

Die draak smeek dat Dobrina om hom nie doodmaak nie en die twee sluit ’n vredesverdrag. Daarna vlug die draak en ontvoer die niggie van prins Wladimir, Zabawa Poetjatitsjna.

Toe Dobrinja in Kiëf kom, vra die prins hom om sy niggie te red. Dobrinja keer terug na die Saraseenberge en raak in ’n geveg met die draak betrokke. Hy veg drie dae lank. Op die derde dag wil hy moed opgee en wegry, maar ’n stem uit die hemel sê vir hom om te bly en nog drie uur lank te veg. Ná die drie uur maak Dobrinja die draak dood en red Zabawa.

Aangesien hy ’n boer was, kon hy egter nie met haar trou nie en hy gee haar toe vir Aljosja Popowitsj. Hy self het toe met ’n ander meisie, Nastasja, getrou.



</doc>
<doc id="40855" url="https://af.wikipedia.org/wiki?curid=40855" title="Musée d'Orsay">
Musée d'Orsay

Die Orsay-museum (Frans: "Musée du Orsay") is 'n groot museum in die hart van Parys, Frankryk. Hierdie museum besit skilderye van Gustave Courbet, die Franse impressionis, Vincent van Gogh, Paul Gauguin en Paul Cézanne.



</doc>
<doc id="40857" url="https://af.wikipedia.org/wiki?curid=40857" title="2009 Europese Grand Prix">
2009 Europese Grand Prix

Die 2009 Europese Grand Prix (amptelik die LIII Telefónica Grand Prix of Europe) was 'n Formule Eenwedren, gehou op 23 Augustus 2009 op die Valencia Straatbaan in Valencia, Spanje. Dit was die elfde ren van die 2009 Formule Een-seisoen. Die ren is beslis oor 57 rondtes, 'n totale renafstand van 303,9 km. Die wenner was Rubens Barrichello van Brawn GP, nadat hy derde op die rooster weggespring het. 2008 se wêreldkampioen, Lewis Hamilton van McLaren-Mercedes, het tweede geëindig, met 2007 se wêreldkampioen Kimi Räikkönen van Scuderia Ferrari wat derde was. Die voorloper in die kampioenskap op daardie stadium, Jenson Button, het sewende klaargemaak vir sy tweede agtereenvolgende ren, maar het wel sy voorsprong gerek as gevolg van die twee Red Bull-bestuurders Mark Webber en Sebastian Vettel wat albei geen punte verdien het nie.


</doc>
<doc id="40862" url="https://af.wikipedia.org/wiki?curid=40862" title="Krokodil">
Krokodil

'n Krokodil is 'n groot reptiel wat in die water woon. Hulle word beskou as lewende fossiele. Daar word geglo dat hulle 200 miljoen jaar oud is. Selfs al het dinosourusse reeds 65 miljoen jaar gelede uitgesterf, het krokodille oorleef. Hulle het vermoedelik min sedert die tyd van die dinosourusse verander.

Krokodille woon in riviere, mere en damme in dele van Amerika, Asië, Afrika en Australië. Sommige van die krokodille uit Australië woon in soutwater. Hierdie soutwater-krokodille is gewoonlik groter as dié wat in varswater leef. Alhoewel krokodille die meeste van hul tyd in die water deurbring, kan hulle ook uitkom en op land rondloop. Krokodille kan nie onderwater asemhaal nie. Hulle kan egter hul asems baie lank onder die water ophou.

Krokodille (orde "Crocodylia") is die nouste lewende verwante van die dinosouriërs. Die orde bestaan uit egte krokodille, alligators, kaaimanne en gaviale, wat met uitsondering van 1 spesie in die varswater van die tropiese en subtropiese gebiede voorkom. Krokodille se liggame is met ŉ horingagtige pantser bedek. 

Hoewel die pote geweb is, is die gespierde stert die eintlike swemorgaan. Die reptiele is tipiese oewerbewoners wat bedags meestal in die son lê en teen die aand in die water teruggly. Hulle vreet visse, voëls en klein soogdiere, terwyl die groter spesies ook perde, beeste, wildsbokke en selfs mense aanval. Wat voortplanting en die versorging van die kleintjies betref, is daar in die laaste paar jaar interessante ontdekkings gedoen, onder meer dat die wyfie van die Nylkrokodil haar kleintjies in haar bek na die water dra en dat klein alligators se geslag deur die temperatuur van die nes bepaal word. 

Die voortbestaan van die meeste krokodilspesies word ernstig bedreig omdat sulke hoë pryse vir krokodilleer betaal word. Dit is egter noodsaaklik dat die diere beskerm word omdat hulle van groot belang is vir die ewewig in die natuur. Krokodille bewoon die aarde al sowat 200 miljoen jaar. 

Die oerouer van die krokodil dateer uit die Era van die Reptiele in die Trias (225 miljoen jaar gelede), die oudste tydperk van die Mesosoïkum. Gedurende die Jura (190 miljoen jaar gelede) het hierdie diere verder ontwikkel en gedurende die Kryt (136 miljoen jaar gelede) en die Tersiêr (65 miljoen jaar gelede) die orde van die Crocodylia gevorm soos die mens hulle vandag ken. Hierdie oervoorouer, die "Protosuchus", was sowat 1 m lank en sy rug en pens was met beenagtige plate bedek. Hy was lid van die dieregroep "Archosauria", waartoe ook die dinosouriërs behoort het. 

Terwyl al die ander verteenwoordigers van die "Archosauria" uitgesterf het, het die krokodille bly voortbestaan en gedurende die miljoene jare selfs min veranderinge ondergaan. Teenswoordig word die krokodilorde in 3 families ingedeel, naamlik egte krokodille ("Crocodylidae"), alligators en kaaimanne ("AIIigatoridae") en gaviale ("Gavialidae"). Daar is min uiterlike verskille tussen die families en dit is feitlik net die bek wat anders is. 

By egte krokodille is die vierde tand van die onderste kakebeen sigbaar wanneer die bek toe is, terwyl dit by 'n alligator en kaaiman nie gesien kan word nie. Die gaviaal het 'n langer en dunner bek as die ander krokodilagtiges en vreet ook selde iets anders as vis.

Hul kleur wissel van bruin tot grys en hulle het verskillende patrone op hulle liggame. Alle krokodille het 'n feitlik ondeurdringbare velpantser van horingagtige skilde wat op die rug deur onderliggende been plate versterk is. Op die pens is die skilde by die meeste spesies sag, reghoekig en soepel en dit is die deel van die vel wat vir leerartikels gebruik word. 

By die kaaimanne kom die beenplate egter ook op die pens voor sodat hul vel kommersieel waardeloos is. Op die besonder lang kakebene kom 'n groot aantal tande voor. Wat in vorm en grootte verskil. Die neusopeninge is aan die punt van die snoet en word deur middel van 2 asembuise en 1 paar inwendige neusgate met die keelholte verbind. 

Die oë en ooropeninge sit hoog op die kop sodat die dier kan hoor en sien terwyl die res van die liggaam onder die water is. Wanneer ŉ krokodil duik, word die neusgate en gehoorgange met spesiale kleppe afgesluit sodat die water nie kan binnevloei nie. Om dieselfde rede is daar ook 'n dun, deurskynende vlies oor die oë. 

Krokodille se tone is geweb sodat hulle stadig deur die water kan beweeg deur met hul pote te roei. Vir vinniger bewegings word die gespierde stert gebruik waarmee die prooi ook soms doodgeslaan word. Op die bokant van die stert kom 2 rye stekels voor wat na die punt toe in een ry saamsmelt. Die grootte van krokodille wissel van die dwergkrokodil tot die soutwater-krokodil. Spesies van "Palaeosuchus" en "Osteolaemus" kan tot 'n grootte van 1.5 meter groei. Groter spesies kan meer as 4,85 meter lank word en meer as 1200 kg weeg.

Krokodille vreet ander diere as voedsel. Hierdie diere sluit in visse, voëls en diere wat by die rivier kom water drink, soos bokke, sebras en buffels. Daar is al gevalle aangeteken waar krokodille mense gevreet het. Krokodille stel dikwels 'n lokval vir hul prooi, hulle lê stilletjies in die water en wag en vang dan hul prooi met hul lang bekke. Die krokodil gryp die prooi met hul lang, kragtige kake en sleep dit die water in. Terwyl hulle in die water is, rol die krokodil om en om sodat die dier wat hulle gevang het nie kan terugveg nie. Wanneer die dier uiteindelik verdrink, vreet die krokodil hom op.

Krokodille is tipiese oewerbewoners. Hulle bring die grootste deel van die dag in die son op ŉ sandbank deur. Teen die aand gly hulle terug in die water, waar hulle baie vinnig kan beweeg deur met hul plat stert vinnig op die water te slaan. Hoewel die agterpote swemvliese het, word hulle hoofsaaklik as roeiers gebruik. Op land skuif die krokodille op hul pense deur die sand of hulle rig hul op hul pote op. In die posisie kan hulle ook vinnig op die land beweeg, maar hulle voel hulle egter beslis nie veilig nie. 

'n Alligator wat op die sand betrap word, druk hom sissend teen die grond terwyl egte krokodille by die geringste teken van gevaar vinnig water toe vlug. Sekere voëls word dikwels in die omgewing van krokodille aangetref. Hulle loop selfs oor die reptiele en pik parasiete van die velle. Daarby waarsku hulle die krokodille as gevaar dreig. Die waterdikkop ("Burhinus vermiculatu"s) broei selfs naby 'n krokodilnes sodat sy eiers deur die krokodilwyfie beskerm word. 

Die krokodille steur hulle glad nie aan die voëls nie. Krokodille kan ure lank roerloos in die water lê terwyl net die bokant van hul koppe uitsteek. Hulle het geen sagte lippe wat die water uit hul bekke hou nie. 'n Huidplooi wat agter op die tong voorkom en aan die verhemelte vas is, sluit die keelholte af sodat die dier steeds kan asemhaal. Die voedsel bestaan hoofsaaklik uit vis en die karkasse van soogdiere. 

Die groter spesies kan ook perde, wildsbokke en beeste in die water intrek en die diere verdrink of hulle word met 'n klap van die stert doodgeslaan. Die Nylkrokodil ("Crocodylus niloticus"), wat ook in Suid-Afrika voorkom, en die seekrokodil ("Crocodylus porosus") val ook mense aan. Krokodille vang hul prooi net om te vreet. Die skerp tande word hoofsaaklik gebruik om die prooi mee vas te gryp en stukkend te skeur en is nie juis aangepas om mee te kou nie.

Krokodille se paring word voorafgegaan deur 'n paringspel, waartydens die mannetjie hard brul en in sirkels agter die wyfie aan swem. Daarna klou hy met sy pote agterop haar vas. Na die paring lê die wyfie die eiers op land. Hulle lyk soos kalkoeneiers en die aantal wissel van spesie tot spesie, gewoonlik tussen 20 en 70 of selfs meer. Die wyfies van die meeste spesies maak 'n vlakkerige gat wat met modder en plantmateriaal bedek word sodra die eiers klaar gelê is. 

Die son of die warmte wat deur verrottende plantdele opgewek word, broei die eiers uit. Daarna waak die wyfie voortdurend in die omgewing by haar nes. Na sowat 3 maande, kort voor die kleintjies uitbroei, maak hulle 'n eienaardige bromgeluid waarop die wyfie die nes oopgrawe. Die kleintjies kraak die eierdoppe met behulp van ŉ horingagtige uitsteeksel op die snoet. Van sommige spesies word gesê dat die wyfie hierna die kleintjies verlaat en dat hulle vanself na die water gaan, terwyl by ander spesies die wyfie hulle vergesel. By 'n navorsingstasie in Natal is egter vasgestel dat die wyfie van die Nylkrokodil ("Crocodylus niloticus") haar kleintjies in haar bek na die water dra. 

Vir die doel het sy onder in haar keelholte 'n sak waarin sy sowat 40 kleintjies gelyktydig kan dra. In die vroeë tagtigerjare is daar baie interessante bevindings gedoen oor die geslag van klein alligators. Laboratoriumtoetse het getoon dat die geslag van die kleintjies nie tydens bevrugting nie, maar eers sowat 2 weke later bepaal word en verband hou met die temperatuur in die nes. Eiers wat deurgaans in die laboratorium teen 'n temperatuur van 30°C uitgebroei is, het almal wyfies opgelewer, terwyl die eiers wat teen 34°C uitgebroei is, net mannetjies opgelewer het. Daarna is die temperatuur in talle neste in die Rockefeller-natuurreservaat in Louisiana, VSA, gemeet. 

Die neste in droë plekke met 'n temperatuur van sowat 35°C het net mannetjies gelewer, terwyl die neste in moerasse met ŉ temperatuur van sowat 30°C net wyfies opgelewer het. Wanneer die krokodilkleintjies uitgebroei het, is hulle reeds ten volle ontwikkel, maar vreet die eerste jaar net insekte en slakke. Hulle het egter talle natuurlike vyande soos visarende, maraboes en waterskilpaaie. Tydens die eerste paar jaar groei hulle sowat 27 cm per jaar, maar minder na die 7e jaar. Sommige spesies is al op 7 jaar geslagsryp, ander eers na 10 of selfs 12 jaar. 

Die Nylkrokodil en die seekrokodil het vroeër soms 10 m lank geword, maar deesdae word hulle selde langer as 6 m. Die ander spesies word tussen 3 en 7 m lank. Die Nylkrokodil kan ook meer as 100 jaar oud word as hy ongesteur in 'n geskikte omgewing woon. Dit is vandag egter moeilik om vas te stel wat die gemiddelde ouderdom van krokodille is omdat die meeste op ŉ vroeë leeftyd doodgemaak word. 

Alligators en kaaimanne is met uitsondering van die Chinese alligator ("Alligator sinensis") tot die Nuwe Wêreld beperk. Egte krokodille kom in alle tropiese gebiede voor en het hulle veral goed ontwikkel tydens die Oriënt. Die familie van die gaviale bestaan slegs uit 1 genus en 1 spesie, wat uitsluitlik in die groot riviere van Voor- en Agter-Indië aangetref word. Van al die krokodille is die Gangesgaviaal ("Gavialis gangeticus") die beste by die waterlewe aangepas. 

Die wyfie kom slegs land toe om haar eiers te lê en bring die res van haar lewe in die dieper dele van die Ganges, Mahanadi, Brahmapoetra en Koladan deur. Hierdie dier is glad nie gevaarlik vir mense of groot diere nie. Die bekendste alligator is die Amerikaanse alligator (Alligator mississipiensis), wat in die suidooste van die VSA voorkom. Brilkaaimanne (genus "Caiman") lewe in die stadig vloeiende riviere van Sentraal- en Suid-Amerika. Hulle het 'n kenmerkend geboë beenstruktuur tussen die oogkaste. Die Chinese alligator lewe in die benedelope van die Jangtse-kiang. 

Egte krokodille sluit die grootste verteenwoordigers van die orde in. Die seekrokodil het die grootste verspreidingsgebied, onder meer omdat hy die enigste verteenwoordiger is wat ook in brak- en seewater kan lewe. Hy word van die suidelike dele van Indië tot in Noord-Australië aangetref. Een van die grootste spesies is die Orinocokrokodil ("Crocodylus intermedius") van die Orinocorivier en die Amasone, wat net soos die spitssnoetkrokodil ("Crocodylus acutus") 7 m of langer kan word. Kleiner krokodille is die Australiese krokodil ("Crocodylus johnsoni") en die Nieu-Guinese krokodil ("Crocodylus novaeguinea"). 

Die Nylkrokodil het vroeër oral in Afrika suid van die Sahara voorgekom, maar word tans feitlik nog net in Suider-Afrika en op die eiland Madagaskar aangetref. Die ou Egiptenare het hom as 'n heilige dier vereer. Argeoloë het duisende krokodilgrafte opgegrawe waarin hele krokodilfamilies, almal gebalsem, gevind is. In die Nyldelta kom die krokodil glad nie meer voor nie. Die moeraskrokodil (Crocodylus palustris) is weer in Indië as heilig beskou.

Ofskoon inheemse bevolkings vroeër krokodille gejag het omdat hulle vee of mense gevang het, het dit die voortbestaan van die reptiele nooit so ernstig bedreig as die moderne jag na krokodilvelle nie. Die huid word in talle duur modeartikels verwerk en in 1982 was die wêreldprys vir pensvel R5,80 per cm. Deur die gebruik van vuurwapens en bote het die diere geen kans om hul jagters te ontduik nie en talle jong krokodille bereik nie eens geslagsrypheid voordat hulle geskiet word nie. 

Daarby word baie jong diere ook gevang, opgestop en as aandenkings verhandel. Waterbesoedeling dra ook by tot die vermindering van krokodille. In verskeie lande, onder meer Florida in die VSA en Suid-Afrika, is krokodille beskermde wild, maar wilddiewery vind steeds plaas. In Suid-Afrika is daar ook teelstasies onder die beheer van parkerade asook gelisensieerde krokodilboerderye. 

Dit is noodsaaklik dat die uitwissing van krokodille voorkom moet word aangesien die diere van groot belang is vir die ewewig in die natuur. Die krokodille in Suider-Afrika leef byvoorbeeld hoofsaaklik van babers. Verminder die krododille, vermeerder die babers, wat weer op hul beurt hoofsaaklik van gesogte hengelvisse soos karp, kurpers en brasems lewe. Die visse is die stapelvoedsel van voëls soos visarende, reiers en visvangers. En terwyl die visse en voëls uitsterf, vermeerder die malarialarwes.



</doc>
<doc id="40863" url="https://af.wikipedia.org/wiki?curid=40863" title="Lys van Oseaniese atletiekrekords">
Lys van Oseaniese atletiekrekords

Die artikel bevat 'n lys van atletiekrekords in Oseanië:

Tabel met Oseaniese atletiekrekords vir mans:
Tabel met Oseaniese atletiekrekords vir vroue:



</doc>
<doc id="40865" url="https://af.wikipedia.org/wiki?curid=40865" title="Dudi Sela">
Dudi Sela

David "Dudi" Sela (Hebreeus: דודי סלע; gebore 4 April 1985 in Kiryat Shmona, Israel) is 'n Israeliese professionele tennisspeler.

Die tabel toon Sela se prestasie tydens elk van die Grand Slam-toernooie in mansenkels waaraan hy deelgeneem het:


</doc>
<doc id="40867" url="https://af.wikipedia.org/wiki?curid=40867" title="Lubumbashi">
Lubumbashi

Lubumbashi (voorheen "Élisabethville" in Frans en "Elisabethstad" in Nederlands) is die tweede grootse stad in die Demokratiese Republiek van die Kongo. Die stad is in die suid-ooste van die land geleë, en het 'n bevolking van 1 139 064 in 2009 gehad. Die stad is ook bekend as "L'shi" en "Lubum".


</doc>
<doc id="40871" url="https://af.wikipedia.org/wiki?curid=40871" title="Avenue des Champs-Élysées">
Avenue des Champs-Élysées

Die Avenue des Champs-Élysées [avəˌnydeˌʃɑ̃zeliˈze] in Parys, dikwels kort "Champs-Élysées" of, in die omgangstaal, ook "Les Champs" genoem, is 'n belangrike straat in Parys wat na die Arc de Triomphe lei, vol duur winkels en straatkafees. Dit is een van die bekendste en mees gesogte praglane ter wêreld. Die laan is in die 8ste Arrondissement in die noordweste van die Franse hoofstad geleë en loop tussen die pleine "Place de la Concorde" en "Place Charles de Gaulle".

Rolprentteaters, koffiehuise en luukse winkels verskaf 'n wye verskeidenheid vermaak, terwyl ook bekende monumente en toeristetrekpleisters soos die Paryse Triomfboog ("Arc de Triomphe") en die fonteine van "Place de la Concorde" langs die laan geleë is. Die Avenue des Champs-Elysées maak deel uit van Parys se "Axe historique" of "Koninklike Pad", 'n reguit lyn wat van die befaamde Louvre-museum tot die sakebuurt La Défense met sy wolkekrabbers loop en waarlangs baie van Parys se bekende monumente en historiese geboue geleë is.



</doc>
<doc id="40872" url="https://af.wikipedia.org/wiki?curid=40872" title="Veiligheidsgordel">
Veiligheidsgordel

'n Veiligheidsgordel (ook sekerheidsgordel, sitplekgordel) is 'n gordel wat ontwerp is om die insittende van 'n voertuig teen gevaarlike beweging, wat deur 'n botsing of 'n skielike vermindering van spoed veroorsaak word, te beskerm. As deel van 'n algehele stelsel van 'n bewegingsbeheersingstelsel vir die insittendes, is veiligheidsgordels se doel om beserings te voorkom deur die draer te verhoed om harde elemente van die binnekant van die voertuig of ander passasiers te tref.


</doc>
<doc id="40873" url="https://af.wikipedia.org/wiki?curid=40873" title="Sel">
Sel

'n Sel is die strukturele en funksionele eenheid van alle bekende lewende organismes. Dit is die kleinste eenheid van 'n organisme wat as "lewendig" geklassifiseer word. Sommige organismes, soos die meeste bakterië, is eensellig, terwyl ander, soos mense, veelsellig is. Mense het 'n beraamde 100 000 miljard of 10 selle en 'n tipiese sel het 'n grootte van 10 mikrometer en 'n massa van 1 nanogram. Die grootste sel is 'n onbevrugte volstruiseier.

Die selteorie, oorspronklik voorgestel in 1839 deur Schleiden en Schwann, meld dat:

Die woord "sel" is afkomstig van die Latynse "cellula", wat "klein kamer" beteken. Hierdie beskrywende naam is deur Robert Hooke gekies in sy 1665-boek waarin hy die kurkselle wat hy deur 'n mikroskoop waargeneem het vergelyk het met die klein kamers waarin monnike lewe.

Protoplasma is al die lewende materiaal in selle en alle selle is opgebou uit protoplasma. Plantselle verskil egter van dierselle in die opsig dat hulle 'n nie-lewende deel, die selwand, ook het. Die selwand is die wand wat die protoplasma omring.
Die protoplasma bestaan uit die sitoplasma en kernplasma.
Die membraan wat die sitoplasma omring word die plasmamembraan (selmembraan) genoem.
Die funksionele eenhede wat in die sitoplasma aangetref word, word organelle genoem. Die sitoplasma sluit die plasmamembraan in, maar nie die nukleus nie.



Die selwand kom slegs by plantselle voor en is die enigste nie-lewende komponent van 'n gesonde sel. Die selwand bestaan gewoonlik uit die volgende drie dele:

Alle plantselle beskik oor 'n primêre selwand, wat dun is en buite die selmembraan voorkom. Aangesien dit hoofsaaklik uit sellulose-vesels bestaan groei dit saam met die sel. Klein openinge, genaamd stippels kom in die selwand voor. Plasmodesmata (sitoplasmastringe) strek deur die selwande en verbind selle met mekaar om vervoer tussen selle te vergemaklik.

Die middellamela, wat uit pektien bestaan, kom buite die primêre selwand voor. Pektien is oplosbaar en jellieagtig. Die middellamela heg die selwande van aangrensende selle aan mekaar.

Die sekondêre selwand word tussen die selmembraan en primêre selwand van ouer selle aangetref. Dit is opgebou uit digte sellulose-vesels met lignien tussenin. Lignien is organies en bind weefsels aan mekaar sodoende die selwande te verdig en verstewig. Die sekondêre selwand kan nie rek nie en die porieë daarvan is relatief diep. Dit beskik ook oor plasmodesmatas.

Die hooffunksie van die selwand is om die sel te verstewig en te ondersteun. Dit beskerm dus die protoplasma.

Die sitoplasma omring die selkern en word deur die selmembraan omring. Dit kom gedeeltelik in 'n sol-toestand en gedeeltelik in 'n jel-toestand voor, en die hoofkomponent daarvan is water. Daar word dikwels na die vloeibare sol-gedeelte verwys as grondplasma. Hoewel die grondplasma grys vertoon as gevolg van die opgeloste stowwe en organelle wat daarin voorkom, is dit eintlik 'n helder vloeistof. Alle metaboliese reaksies in die sel vind in die organelle in die sitoplasma plaas.


Die plasmamembraan word ook die selmembraan genoem en is 'n dun, elastiese membraan wat die buitenste lewende grens van die sitoplasma vorm. Aangesien dierselle nie oor selwande beskik nie, is die plasmamembraan verantwoordelik om die inhoud daarvan te beskerm.

Die hoofdoel van die selmembraan, wat selektief deurlatend is, is om die beweeg van stowwe in en uit die sel te beheer en te reguleer.

Stowwe kan op een van drie maniere deur membrane beweeg, naamlik diffusie, osmose en aktiewe vervoer.

Die selkern of nukleus is die grootste organnel in die sel en is rond of ovaalvormig. Dit word deur die kernmembraan omring. Die selkern (nukleus) word deur 'n dubbelmembraan, die kernmembraan, van die sitoplasma geskei. 'n Aantal porieë kom in die kernmembraan voor en die endoplasmatiese retikulum kan in sommige gevalle aaneenlopend met die kernmembraan wees. Die porieë laat die deurgang van stowwe na en van die kern toe. 

Die meeste selle het 1 kern, hoewel spierselle 'n hele aantal (sinsitium) en volwasse rooibloedselle geen het nie. Die vorm is meestal gerond, hoewel sommige gelob kan wees; die deursnee wissel van 5 tot 10 formula_1m. Die kern bevat die erflike materiaal in die vorm van DNS, wat tydens diesel se normale funksionele toestand as 'n verspreide chromatiennetwerk sigbaar is. 'n Hoeveelheid RNS-molekules word aangetref, asook 'n klas basiese proteïene, die histone. 

Die histone is belangrik omdat hulle gedurende profase funksioneel is by die kondensasie van die chromatiennetwerk tot chromosome. Omdat hulle sodoende die fisiese toeganklikheid van ensieme tot die DNS beïnvloed, speel hulle waarskynlik ook 'n rol in die beheer van geenuitdrukking. 'n Klas suur proteïene wat 'n rol speel in die regulasie van geenuitdrukking, word ook aangetref. Een of meer kernliggaampies (nucleoli) kan gewoonlik in die kern waargeneem word. Die organelle is aggregate wat ryk is aan RNS en hulle is verantwoordelik vir die vervaardiging van ribosome. 


'n Mitochondrium is 'n matriksgevulde, silindervormige hol stafie waarvan verskeie verspreid in die sitoplasma van die selle van plante en diere voorkom. 'n Dubbele membraan omring die mitochondrium. Die membraan aan die binnekant bevat kristas ('n krista is 'n vingeragtige uitsteeksel), maar die buitenste membraan is glad. Die matriks waarmee dit gevul is, is halfvloeibaar. 

Feitlik alle eukariotiese selle bevat mitochondria, omdat die meerderheid obligate aërobe is (hulle moet in die aanwesigheid van suurstof respireer). Hulle bevat ŉ aantal respiratoriese ensieme en kan met reg diesel se kragsentrales genoem word. Die vorms, groottes en getalle van mitochondria kan baie wissel. Hulle kan tot 7 formula_1m lank wees, met 'n deursnee van 0,5 tot 1 formula_1m. Lewerselle het tot 2 500 mitochondria per sel. Die mitochondria bestaan uit ongeveer 65 tot 70 % proteïene, 20 tot 30 % lipiede, 0,5 % RNS en 'n enkele string DNS. 

Die mitochondrion is uit 'n dubbelmembraan opgebou en die buitenste membraan omvou ŉ ruimte, terwyl die binneste membraan 'n aantal voue in die ruimte vorm. Die res van die ruimte is gevul met 'n matriks, wat 'n aantal ensieme en mineraalkorrels bevat en waarin die sitroensuursiklus plaasvind.

ŉ Aantal ensieme is in die membrane ingebed en hulle is vir veral oksidatiewe fosforilasie belangrik. Ensieme wat in die buitenste membraan ingebed is, word vir die afbreek van vetsure gebruik. Mitochondria bevat hut eie ribosome en 'n sirkelvormige DNS-string. Die hoeveelheid DNS is net genoeg om vir ongeveer 10 % van die organel se proteïene te kodeer, sodat die meeste ander proteïene van die sitoplasma afkomstig is. Die mitochondria kan vermeerder deur in 2 te deel. 
Selrespirasie, 'n lewensbelangrike proses, vind in die mitochondria plaas. Energie en suurstof word tydens selrespirasie vrygestel en vorm deel van die verbinding adenosientrifosfaat (ATP), wat as energiedraer in selle optree.

Ribosome is klein en rond en kom in beide plant- en dierselle voor. Ribosome is uit ribonikliënsuur en protein opgebou. Ribosome word in die mitochondria, chloroplaste, endoplasmiese retikilum en in groepies in die sitoplasma aangetref. Ribosome wat los in die sitoplasma voorkom word poliribosome genoem.

Die fyn netwerk van membrane vorm 'n aaneenlopende stelsel van klein kanaaltjies wat deur die sitoplasma strek. Die ER is aan die sel- en/of kernmembraan verbind. Daar is 2 verskillende tipes ER, nl.

Die ER vergroot die seloppervlak en vervoer stowwe deur die sitoplasma.

Die golgi-apparaat, of te wel golgi-liggaampie, is 'n organel wat bestaan uit stapels hol, plat sakkies wat sisternums genoem word. Sisternums is membraanagtig. Die golgi-apparaat word naby die selkern van beide plantselle en dierselle aangetref. 

Dit speel 'n groot rol in die vervaardiging van afskeidings soos mukus en speeksel en berei proteïene voor om na die res van die sel vervoer te word. Daarom is dit volop in selle met 'n afskeidingsfunksie.

Lisosome is klein, membraangebonde liggaampies/sakkies wat met 'n korrelagtige materiaal gevul is en onder 'n elektronmikroskoop donkergekleurd voorkom. Die sakkies is tussen 0,25 tot 0,8 formula_1m in deursnee. Die membrane omsluit 'n aantal ensieme wat daartoe, in staat is om alle selorganelle en membrane te verteer (die organelle staan daarom soms as "selfmoordsakkies" bekend). 

Die organelle is nuttig in selle wat stowwe intrasellulêr moet verteer, soos die neutrofiele in die immuniteitstelsel, wat bakterieë en swamme verswelg en dan met lisosoomafskeidings vernietig. Die afskeidings word normaalweg in selle gebruik om uitgediende organelle te verteer en die materiaal sodoende beskikbaar te stel om weer nuwe organelle te sintetiseer.

Sommige soorte materiaal kan egter nie deur die lisosome verteer word nie en 'n aantal lisosome met die onverteerbare oorblyfsels word in selle aangetref. In selle met 'n kort lewensduur, soos makrofage of neutrofiele, belemmer sulke liggaampies nie die funksionering van diesel nie, maar in selle wat nie verdeel of vervang word nie (soos senuweeselle), kan hulle ophoop. Dit is egter nog nie bekend of die opeenhoping van die liggaampies ŉ rol speel in senuwee- of spierwerking nie.

Plastiede sluit in chloroplaste, chromoplaste en leukoplaste. Plastiede kom slegs in plantselle voor.

'n Vakuool is 'n vloeistofgevulde "sakkie" in die sitoplasma. Die vakuool is met selsap gevul en word omring deur die tonoplast, 'n selektiefdeurlatende membraan. Plantselle het groot vakuole vergeleke met dierselle, wat in sommige gevalle self nie oor 'n vakuool beskik nie. Die vloeistof in die vakuole bestaan uit water en opgeloste stowwe.

verskillende tipes vakuole sluit in:


Die sentrosoom kom net by dierselle voor, en is 'n area in die sitoplasma naby aan die selkern. Sentriole word in die sentrosoom aangetref.

Sentriole is klein, silindervormige strukture van die diersel wat naby mekaar lê met 'n hoek van 90°. Sentriole bestaan uit fibrille en fibrille bestaan elk uit drie mikrobuisies.

Sentriole is belangrik vir spoelvorming om tydens seldeling te kan plaasvind.




</doc>
<doc id="40874" url="https://af.wikipedia.org/wiki?curid=40874" title="Insek">
Insek

Insekte ("Insecta") is 'n klas van die geleedpotiges ("Arthropoda"). Die klas bevat ongeveer 950 000 spesies en is verreweg die grootste klas van alle diere: ongeveer 70% van die byna 1 miljoen ontdekte diersoorte hoort tot die insekte.

Insekte het, nes ander geleedpotiges, gesegmenteerde liggame en gelede pote (vandaar die naam "geleedpotige") en haal asem deur middel van 'n trageëstelsel. Kenmerkend van insekte is hulle ses pote en sommige insekte het ook 'n duidelike eksoskelet. Die liggaam van 'n insek is in drie verdeel: die kop, borsstuk en agterlyf, alhoewel die verdeling nie altyd duidelik is nie. By sommige insekte is die dele saamgesmelt of is van die dele gesplete. Talle insekte het vlerke, behalwe die eerste verteenwoordigers van hierdie klas, die Apterygota en heelparty ander vorms wat dit later verloor het, soos die weeluise.

Insekte ontwikkel uit 'n eier en gaan deur verskillende stadiums voor hulle volwassenheid bereik, waaronder 'n papiestadium. Die diere kan baie verskil in hulle stadiums, soos 'n rusper wat 'n vlinder word. Insekte is Ecdysozoa en soos alle diere wat tot hierdie groep behoort vervel hulle om te kan groei.

Insekte lewe op land en in varswater, alhoewel daar 'n paar soorte is wat ook in seewater woon. Die vakgebied wat hom besig met die bestudering van insekte heet insektekunde, oftewel entomologie.

Sommige insekte is van groot nut vir die mens en word op groot skaal gekweek, soos bye (vir hul heuning) en sywurms (vir sy). Ander bestuif plante, beheer pesinsekte en dien as voedsel vir ander diere. Daar is ook insekte wat 'n plaag beskou word, soos dié wat gewasse beskadig of siektes oordra. Insekte speel ook 'n kosbare rol in biologie: navorsing oor die vrugtevlieg het 'n onskatbare bydrae tot genetika gelewer. Daar is ook insekte wat parasiete is, soos weeluise, luise of vlooie.

Kommunikasie tussen insekte vind plaas deur middel van geurstowwe of liggaamsgedrag. Dit is veral belangrik vir insekte soos bye, termiete en miere, wat "sosiaal" is. Hulle bou state waar net 'n koningin eiers lê en die dogters die werkers van die nes vorm.

Die volwasse moderne insekte wissel in grootte van 0,139 mm ('n dwergperdeby, "Dicopomorpha echmepterygis") tot 56,7 cm (lang stokkieduiwel, "Phobaeticus chani"). Die uitgestorwe "Meganeura", wat 300 miljoen jaar gelede gelewe het, was die grootste insek ooit, met 'n vlerkspan van 75 cm.

Die klas insekte word onderverdeel in sowat dertig ordes:




</doc>
<doc id="40877" url="https://af.wikipedia.org/wiki?curid=40877" title="Aljosja Popowitsj">
Aljosja Popowitsj

Aljosja Popowitsj (Russies: Алё́ша Попо́вич; letterlik Aleksei, seun van die priester) is nes Dobrinja Nikititsj en Ilja Moeromets ’n "bogatir", of Middeleeuse ridder. Hy is die jongste van die drie belangrikste helde van Kiëf-Roes. Die drie word saam uitgebeeld in Wiktor Wasnetsof se bekende skildery "Bogatiri" (regs).

In bilini, of heldeverhale, word hy beskryf as die slu seun van ’n priester wat wen deur sy teenstanders te kul en uit te oorlê. Hy is bekend vir sy ratsheid, sluheid en listigheid. Aljosja hou van pret en word soms uitgebeeld as ’n "bespotter van vroue". Hy is ook soms ’n leuenaar en verkuller. Hy het die draak Toegarin Zmeiewitsj met ’n kullery verslaan. In latere weergawes word die draak verander in ’n Mongoolse khan.

In hierdie verhaal reis Aljosja Popowitsj en sy dienskeng, Jekim, na Kiëf om prins Wladimir te ontmoet. Toe hulle in Kiëf aankom, is prins Wladimir besig met ’n feesmaal. Hy bied Aljosja die sitplek langs hom aan, maar dié wys dit van die hand en neem die laagste sitplek in die sosiale hiërargie in – langs die stoof. By die fees beledig die monster Toegarin die prins deur tussen hom en sy vrou te gaan sit. Toegarin bid ook nie en stop homself vol kos. Aljosja, wat gewalg is deur Toegarin se optrede, beledig hom met stories oor die dood van ’n hond en ’n koei. Toegarin word kwaad en gooi Aljosja met ’n dolk. Aljosja aanvaar sy uitdaging tot ’n geveg. Toe hy by die veld aankom waar hulle sal veg, vlieg Toegarin reeds in die lug met sy vlerke wat van papier gemaak is. Aljosja bid vir reën en Toegarin val op die grond toe sy vlerke nat word. Eindelik slaan Aljosja Toegarin se kop af met sy staf, deurboor dit met ’n spies, sny sy liggaam in klein stukkies en gee dit aan prins Wadimir.



</doc>
<doc id="40878" url="https://af.wikipedia.org/wiki?curid=40878" title="Zac Efron">
Zac Efron

Zachary David Alexander Efron (gebore 18 Oktober 1987) is 'n Amerikaanse akteur en sanger. Hy het professioneel begin in die vroeg 2000's en het veral gewild geraak onder jong gehore na sy rol in die "High School Musical"-flieks en die rolprentweergawe van "Hairspray".

In 2007 het "Rolling Stone" hom as "poster boy for tweenyboppers" aangewys en hom in hul laat Augustus-uitgawe laat verskyn.





</doc>
<doc id="40879" url="https://af.wikipedia.org/wiki?curid=40879" title="Baš Čelik">
Baš Čelik

Baš Čelik (Serwies: Баш-Челик; of Harde Staal) is ’n Serwiese volksverhaal.

’n Koning het drie seuns en drie dogters. Op sy sterfbed laat hy sy seuns belowe dat hulle hulle susters aan die eerste persone sal gee wat vra om met hulle te trou. Een nag vra ’n bulderende stem om met die een suster te trou. Die twee oudste broers huiwer, maar die jongste een voldoen aan sy pa se versoek en oorhandig haar. Die volgende twee nagte gebeur dieselfde, tot al drie susters aan geheimsinnige vreemdelinge gegee is. Die drie broers besluit om hul susters te gaan soek.

Tydens hulle reise veg hulle teen meerkoppige slange. Die jongste broer verslaan ook nege reuse wat die streek terroriseer. Eindelik red hy die koning se dogter nadat sy deur ’n slang gepik is. Hy word toegelaat om met die prinses te trou en word een van die koning se gunstelinge. Hy woon in die prinses se kasteel en mag in al die kamers ingaan, behalwe een wat met kettings gesluit is. Eendag toe sy vrou weg is, gaan hy in die kamer in en sien ’n gevangene wat met kettings vasgemaak is. Die man sê sy naam is Baš Čelik en vra drie glase water. Elke keer dat die prins vir hom ’n glas water gee, kry hy ’n ekstra lewe by. Toe hy die derde glas water vir die man gee, herwin dié skielik sy krag, breek die kettings en vlieg weg met die prins se vrou.

Nou het die prins ’n nuwe taak: om sy vrou te red. Op sy pad ontdek hy dat sy susters getrou het met die Lords van die Drake, Valke en Arende. Hy probeer drie keer om sy vrou terug te kry. Elke keer verloor hy een van die lewens wat Baš Čelik vir hom gegee het in ruil vir ’n glas water. Die vierde keer sterf hy, maar sy lewe word gered deur sy swaers – hulle wek hom op met die towerwater van die Jordaanrivier. In dié stadium ontdek die prinses dat Baš Čelik nie doodgemaak kan word nie omdat sy lewe in ’n voël in die hart van ’n jakkals in ’n woud op ’n hoë berg is. Met die hulp van die Lords verslaan die prins eindelik vir Baš Čelik en red sy vrou.



</doc>
<doc id="40881" url="https://af.wikipedia.org/wiki?curid=40881" title="Volt">
Volt

Volt (simbool: V) is die SI-eenheid waarmee elektriese stroompotensiaal gemeet word. Die eenheid is vernoem na die Italiaanse fisikus, Alessandro Volta (1745-1827). Hy het die eerste elektriese sel in 1800 ontwikkel. In 1881 is die volt deur die International Electrial Congress as 'n amptelike eenheid aangeneem.

Een volt word gedefinieer as die verskil in elektriese potensiaal tussen twee punte in 'n geleier wanneer 'n elektriese stroom van een ampère een watt drywing genereer. Of Volt = Joule/Coulomb. Dus is:

Waar:

Waar:


</doc>
<doc id="40882" url="https://af.wikipedia.org/wiki?curid=40882" title="Libuše">
Libuše

Libuše (Tsjeggies; "Libussa" of "Libuscha" in Duits) is ’n mitiese voorsaat van die Přemyslid-dinastie en die Tsjeggiese volk as geheel. Volgens legende het sy Praag in die agtste eeu gestig.

Libuše was glo die dogter van die ewe mitiese Tsjeggiese heerser Krok, en die jongste van drie dogters. Haar pa het haar as sy opvolger gekies. Hoewel sy ’n wyse heerseres was, was die manlike deel van die bevolking ontevrede omdat ’n vrou oor hulle regeer het. Hulle het Libuše gevra om ’n prins vir die volk te kies, en sy het Přemysl, ’n ploeër van die dorpie Stadice, gekies. Přemysl is na die paleis gebring en het die nuwe heerser geword. Libuše het met hom getrou en was later die ma van Nezamysl. Dit was die begin van die Přemyslid-dinastie in Tsjeggië.

Libuše was die slimste van die drie susters en het die stigting van Praag voorspel vanuit haar kasteel Libušín (volgens latere legendes Vyšehrad).



</doc>
<doc id="40883" url="https://af.wikipedia.org/wiki?curid=40883" title="Ohm">
Ohm

Ohm (Simbool:Ω) is die SI-eenheid waarmee die weerstand van 'n resistor in 'n stroombaan gemeet word.

Die term "ohm" is afkomstig van die Duitse fisikus, Georg Simon Ohm (1789-1854).



</doc>
<doc id="40884" url="https://af.wikipedia.org/wiki?curid=40884" title="Ala">
Ala

’n Ala of chala (Serwies en Macedonies: ала; Bulgaars: хала; meervoud ale, chali) is ’n mitologiese bose gees in die volksverhale van die Bulgare, Macedoniërs en Serwiërs.
Ale word beskou as demone van slegte weer wie se hoofdoel dit is om hael en donderstorms na boere se landerye te bring om hul gewasse te verwoes. Hulle eet nie net graag kinders nie, maar ook die son en maan (wat verduisterings tot gevolg het). As iemand ’n ala teenkom, is hulle geestelike of fisieke gesondheid, of selfs hulle lewe, in gevaar. As sy jou goedgesind is, kan sy jou egter ryk maak en jou lewe red in tye van gevaar.

Die voorkoms van ale is taamlik uiteenlopend en vaag in volksverhale. ’n Sekere ala kan soos ’n swart wind, ’n reuse skepsel met ’n onduidelike vorm, ’n mensagtige of slangagtige monster, ’n vroulike draak, ’n kraai, ens. wees. Hulle kan in der waarheid verskeie menslike en dierlike vorms aanneem en selfs in ’n mens se liggaam invaar.

Wanneer ’n ala in menslike vorm in ’n volksverhaal voorkom, is haar persoonlikheid baie soos dié van die Russiese Baba Jaga. Ale kan glo in die wolke, ’n meer, woud, groot boom of op ’n verafgeleë plek woon.

Terwyl ale die mens se vyand is, het hulle ook magtige vyande wat hulle kan verslaan, veral drake. In Christelike verhale neem Elia dikwels die rol van die drake oor as die ale se grootste vyand. In sommige verhale veg Elia en die drake saam teen die ale. Valke word ook soms beskou as ale se vyande – hulle jaag hulle van die landerye af weg en keer hulle dus om dit oor die landerye te laat hael.





</doc>
<doc id="40885" url="https://af.wikipedia.org/wiki?curid=40885" title="Skåne">
Skåne

Skåne (Sweeds en Deens "Skåne", Latyn "Scania") is 'n historiese provinsie in die suide van Swede wat tot in die 17de eeu deel uitgemaak het van die Koninkryk Denemarke. Dit kom grootliks ooreen met die huidige provinsie (Sweeds: "län") Skåne län en gebied van die provinsiale munisipaliteit (wat ook 'n vroeër selfstandige munisipaliteit in die historiese provinsie Halland insluit).

Die belangrikste stedelike sentra is Malmö (die provinsiale hoofstad), Helsingborg, Kristianstad, Landskrona, Lund, Trelleborg en Ystad. Skåne maak saam met die Deense eilande Seeland, Bornholm, Lolland, Falster en Møn deel uit van die transnasionale Öresundstreek.

Vanweë die nabyheid aan Denemarke klink in die plaaslike Sweeds nog steeds 'n Deense aksent deur. Sowel Denemarke en Swede het eeue lank aanspraak op Skåne, Halland en Blekinge gemaak, en eers in 1658 is hierdie gebiede by Swede ingelyf.

Danksy sy vrugbare bodem, sy milde klimaat en sy ryk visgronde het Skåne steeds 'n beduidende rol as die belangrikste landboustreek van Swede gespeel. Die plaaslike landskap word deur saggies golwende heuwellande en groen weivelde in die kusgebiede gekenmerk, waarby Österlen in die suidooste 'n gewilde trekpleister vir toeriste en kunstenaars geword het. Die binneland word deur die heuwelreekse Söderåsen, Romeleåsen en Linderödsåsen en klein mere oorheers, waarvan Ringsjö en Krankesjö as voëlparadyse bekend staan.

In die 1950's is in Skåne met die bou van snelweë begin – die gedeelte tussen Malmö en Lund was selfs die eerste snelweg in Swede en vorm tans die beginpunt van die Europese roete E 22. Kort daarna is 'n snelweg-netwerk volgens die Duitse voorbeeld gebou. Skåne was in hierdie opsig rigtingwysend aangesien die res van die land nog in die 1960's slegs oor kort snelweë beskik het wat nie met mekaar verbind was nie. Skåne se netwerk het vanuit die internasionale veerboothawens geloop, en intussen maak ook die Öresund-brug deel uit van hierdie netwerk.

Skåne beskik daarnaas ook oor 'n eersterangse spoorwegnetwerk. Op die lyn tussen Malmö en Stockholm ry moderne X 2000-hoëspoedtreine, terwyl die treindienste "Pågatåg" en "Öresundståg" belangrike nedersettings in Skåne met mekaar verbind. Met die voltooiing van die Öresund-brug is die treinskedules in Skåne by dié van die Deense eiland Seeland aangepas.


</doc>
<doc id="40886" url="https://af.wikipedia.org/wiki?curid=40886" title="Bjes">
Bjes

Bjes (Russies: "бес") was ’n bose gees in die Slawiese mitologie.

Ná die aanvaarding van die Christendom is die "bjes" verbind met die duiwel. In die Russiese Standaardbybel word "bjesi" (die meervoud) byvoorbeeld in Markus 5:12 gebruik waar die duiwels (Afrikaanse vertaling van 1953) in die varke invaar.


</doc>
<doc id="40887" url="https://af.wikipedia.org/wiki?curid=40887" title="Julius Malema">
Julius Malema

Julius Sello Malema (* 3 Maart 1981 in Seshego (naby die huidige Polokwane)) is 'n Suid-Afrikaanse politieke figuur, en sedert Julie 2013 die leier van die Ekonomiese Vryheidsvegters. Hy was vanaf April 2008 tot April 2012 president van die ANC-jeugliga. As gevolg van sy sy omstrede uitlatings en toesprake is hy deur party mense as 'n "roekelose populis" beskryf. Hy het dikwels luidkeelse ondersteuning vir die African National Congress en president Jacob Zuma gegee. Zuma en die premier van die Limpopoprovinsie het al na Malema verwys as die toekomstige president van Suid-Afrika.

In Mei 2010 is hy uit die ANC geskors en in September 2012 is hy aangekla van bedrog en geldwassery. In Julie 2013 stig hy sy eie politieke party, die Ekonomiese Vryheidsvegters. Hy is tans 'n Lid van die Parlement (LP) en hy beskuldig Jacob Zuma en die ANC van korrupsie en die verraad van revolusionêre linkse beleid.

Malema, 'n Pedi, is gebore en getoë in Seshego, Transvaalprovinsie. Sy moeder was 'n huishulp en 'n enkelouer. Op die ouderdom van nege of tien jaar het hy betrokke geraak by die African National Congress se Masupatsela. Sy hooftaak op daardie oomblik was om die Nasionale Party se plakkate op straat te verwyder.

Malema het aan Hoërskool Mohlakaneng, Seshego, Limpopo gematrikuleer. In 2010 het hy 'n tweejaardiploma in jeugontwikkeling aan die Universiteit van Suid-Afrika (UNISA) verwerf.

In Maart 2016 het hy 'n BA-graad in Kommunikasie en Afrikatale aan UNISA verwerf.

Ná sy uitlating dat die vrou wat Zuma van verkragting aangekla het 'n "goeie tyd" moes gehad het, is hy in Maart 2010 deur landdros Colleen Collins skuldig bevind aan haatspraak en beveel om sy verskoning aan te bied. Hy is ook aangesê om R50 000 te betaal aan 'n instelling vir mishandelde vroue. Malema was nie by die hofuitspraak teenwoordig nie, maar het aangedui dat hy teen die uitspraak sal appelleer.

In Maart 2010 het Malema tydens 'n universiteitsbyeenkoms die "skiet die boere"-kreet gesing. Die lied is eens deur Peter Mokaba in die vroeë 1990's gesing, maar is sedertdien deur die Suid-Afrikaanse Menseregtekommissie as haatspraak verklaar. Sommige groepe meen dat dit bygedra het tot die moord op Eugène Terre’Blanche op 3 April 2010.



</doc>
<doc id="40888" url="https://af.wikipedia.org/wiki?curid=40888" title="Huntsville, Alabama">
Huntsville, Alabama

Huntsville is die vierde grootste stad in die Amerikaanse deelstaat van Alabama, en het 'n bevolking van 180 105 in 2010 gehad.

Huntsville is in die noorde van Alabama, naby Tennessee geleë.

In Januarie is die gemiddelde temperatuur 3.8 °C, in Julie is dit 26.1 °C.
Jaarliks val daar gemiddeld 1452.4 mm neerslag (soos gemeet oor die periode 1961-1990).



</doc>
<doc id="40891" url="https://af.wikipedia.org/wiki?curid=40891" title="Kerli">
Kerli

Kerli Kõiv [ˈkerli ˈkɤ.iv] (* 7 Februarie 1987 in Elva, Tartumaa, Estland), beter bekend onder haar voor- en kunstenaarsnaam Kerli, is 'n Estniese pop-sangeres wat met haar debuutalbum "Love Is Dead" (2008) internasionale bekendheid verwerf en 'n posisie in die Amerikaanse "Billboard 200"-trefferlys behaal het.

Kerli is in 1987 in die Estniese dorp Elva gebore. As tiener het sy sang-, dans-, toneel- en klavierlesse geneem. In 2002 het Kerli die sangkompetisie "Fizz Superstar", wat in die drie Baltiese lande gehou word, gewen en twee jaar later 'n tweede plek in die "Eurolaul"-kompetisie behaal waartydens die Estniese verteenwoordiger vir die Europese Uitsaaikorporasie "EBU" se Eurovision-sangfees van 2004 bepaal is. In 2005 het sy saam met haar ma na Los Angeles verhuis.

Danksy haar talent as sangeres en liedjieskryfster het sy in 2006 die kans gekry om 'n sangoudisie by L.A. Reid te doen wat haar 'n platekontrak met "Island Def Jam" verseker het. Kerli het met die produsent, liedjieskrywer en klankmenger David Maurice saamgewerk om 'n reeks outobiografiese liedjies op te neem waarvan die eerstes in 2007 op die digitale EP "Kerli" vrygestel is. Haar debuutalbum "Love Is Dead" is op 29 Februarie 2008 deur "Universal Music Group" vrygestel, en op 20 Mei 2008 het haar musiekvideo "Walking On Air" première op die musiekkanaal "MTV Overdrive" gehad. Hierdie liedjie is vir die week van 21 Julie 2008 as "iTunes" se "Enkelsnit van die week" gekies.

In die somer van 2009 het haar debuutalbum ook op beduidende Europese markte soos Duitsland verskyn. Kerli is tans besig om haar tweede album op te neem wat na verwagting vroeg in 2010 vrygestel sal word.


</doc>
<doc id="40897" url="https://af.wikipedia.org/wiki?curid=40897" title="Varingblom">
Varingblom

Die varingblom is ’n magiese plant in die Slawiese mitologie (Oekraïens: Цвіт-папороть, Pools: Kwiat paproci, Belarussies: Папараць-кветка, Russies: Цветок папоротника) en die Baltiese mitologie (Lets: Papardes zieds, Esties: Sõnajalaõis, Litaus: Paparčio žiedas).

In die Letse en Estiese kultuur maak die varingblom sy verskyning net een keer per jaar in die nag van Jāņi (Jaaniõhtu of Jaaniöö in Estland), wanneer volgens 'n voor-Christelike tradisie feesvierings ter geleentheid van die somersonstilstand plaasvind. Hier is dit ’n simbool van vrugbaarheid. Tydens hierdie "magiese" nag vaar jong paartjies die woude in "om die varingblom te gaan soek", ’n eufemisme vir seks. Dit kan tot swangerskap lei, wat ook die varingblom genoem word.

Na aanleiding van hierdie tradisie is Papardes zieds ("varingblom" in Lets) die naam van ’n nie-regeringsorganisasie in Letland wat opvoeding aanmoeding oor sake rakende seks, vrugbaarheid en verhoudings.

Die somersonstilstand of Midsomerfees (Fees van Rasa en Joninės) is in Litaue tradisioneel as 'n dag gevier waarop teenoorgesteldes verenig en mense gelouter is. Die nag van die sonstilstand het magiese betekenis – volgens die Litause mitologie word aan plante en water helende krag verleen sodat hulle as geneesmiddel gebruik kan word, maar ook om die vrugbaarheid van grond te verhoog.

Middernag is die magiese tydstip van vereniging waartydens die varingbloeisel oopgaan. Vir die Baltiese mense was dit duidelik dat blomme uit saad ontwikkel, en hier sou ook varings geen uitsondering wees nie. Aangesien varingblomme egter nooit raakgesien is nie, het mense geglo dat varings slegs op die geheimsinnigste oomblik van die jaar – om middernag tydens die somerstilstand – sou gaan blom. Aan mense wat in hierdie nag op varingbloeisels afkom en hulle breek word volgens ou oorlewerings magiese kragte verleen: hulle beskik oor alle wysheid van die wêreld, is in staat om die taal van diere te verstaan, verborge skatte te vind en die dood van 'n mens te voorspel. 'n Ou Litause segswyse verbind slimheid met die opsporing van 'n bloeiende varingkruid ("gudri kaip paparčio žiedą suradusi / turinti": "slim soos iemand wat 'n varingblom gevind het").

Litauers trek in hierdie nag na die woude om varingblomme op te spoor. Met esboomtakkies voltooi hulle 'n magiese sirkel om bose geeste en hekse – wat selfs probeer om varingbloeisels te vind – buite hou. Sodra mense op 'n magiese blom afgekom het, knie hulle neer en begin bid. Daar is magte van die duisternis wat pogings onderneem om die biddendes angs in te jaag en hulle met vreemde geluide af te lei sodat hulle die magiese oomblik, wanneer die bloeisel 'n kort rukkie lank open, mis.

Die grieselige dinge wat mense in hierdie nag in die woud hoor of sien versinnebeeld haar of sy sondes, en eers nadat hulle hul loutering deurstaan het, sal hulle in staat wees om te sien hoe die magiese varingblom oopgaan. Sy glansende rooi of reënboogkleure versinnebeeld die vereniging van vuur en water.

Volgens die Slawiese legende gaan hierdie blom net vir ’n kort rukkie oop op die aand voor die somersonstilstand. Die blom bring geluk aan die persoon wat dit vind. In verskillende weergawes van die verhaal bring die blom geluk, gesondheid of die vermoë om die taal van diere te verstaan.

Hoewel varings nie blomme dra nie, glo kenners dat die mite van die blommende varing op die werklikheid gegrond is. In die verlede was die groepering van plante nie so presies soos vandag nie. Sommige blomplante lyk soos varings, en van hulle het blomme wat snags oopgaan. Sekere varings, soos die "Osmunda regalis", dra ook trosse spore wat soos blomme kan lyk en hulle is algemeen bekend as "blommende varings".


</doc>
<doc id="40900" url="https://af.wikipedia.org/wiki?curid=40900" title="Lastoursville">
Lastoursville

Lastoursville is 'n stad in sentraal Gaboen, en is 206m bo seevlak.


</doc>
<doc id="40904" url="https://af.wikipedia.org/wiki?curid=40904" title="Aardkors">
Aardkors

Die aardkors is die buitenste laag van die Aarde, wat vernaamlik uit gesteentes soos granodioriet, gabbro en basalt bestaan. Die kors vorm die boonste deel van die litosfeer; al die gesteentes en sediment wat op die oppervlak lê behoort tot die aardkors.

Die aardkors is nie oral ewe diep nie en 'n grens skei die kors van die aarde se mantel. Daar word na die grens tussen die kors en die mantel as die Mohorovicic-diskontinuïteit verwys, vernoem na die wetenskaplike wat hierdie grensvlak ontdek het.

Dit is nie moontlik om deur die hele kors tot by die mantel te boor nie: dit is gans te diep. Die diepste boorgat tot dusver is die Kola-boorgat in Rusland, wat in 1970 begin is en in 1989 'n diepte van 12 261 km bereik het. Om meer oor die kors en die mantel te leer, word seismiese gegewens, byvoorbeeld die spoed van seismiese golwe deur steen, en magma (lawa, afkomstig van die mantel) gebruik. Dit is uit seismiese gegewens en ook die direkte waarneming van die aardkors dat die verskille van hierdie twee aardlae geblyk het: waar die mantel uit 'n eenvormige gesteentesamestelling bestaan, toon die korsstruktuur definitiewe verskille.

Die kors word in beweegbare dele verdeel, "plate" wat die kontinente (of groot dele daarvan) en die seebodem dra. Hierdie plate beweeg oor die Aarde se gesmelte, uiters warm kern, met die deels gesmelte mantel tussenin, wat die plate toelaat om te "dryf" oor hierdie elastiese mantel (en soms met mekaar te bots).

Vulkane is openinge in die aardkors waar rotsfragmente, gasse, as en lawa uit die binneste deel van die Aarde uitgespuug word.

Die aardkors is 'n laag van betreklik ligte gesteentes, en lê om die aardmantel. Die grens tussen die kors en die mantel word aangedui deur die plotselinge versnelling van seismiese golwe ("aardbewings)," en staan kortweg bekend as die Moho (die Mohorovicic-diskontinuïteit), na die naam van die man wat hierdie grensvlak ontdek het.

Die kontinentale kors bestaan in die algemeen uit 'n granietlaag van 30-50 km dik, sou die sedimentêre gesteentes, wat bo-op vorm, buite rekening gelaat word. By sommige kontinente lê hieronder 'n tweede, swaarder basaltlaag, wat nes graniet 'n stollingsgesteente is. Wetenskaplikes maak weer eens van seismiese golfsnelheid gebruik om- die eienskappe van die rotslae te bepaal. Die vernaamste kenmerke van die gesteentes word gewoonlik omskryf met die woord sial (silikon en aluminium) vir die granietlaag, en sima (silikon en magnesium) vir die basaltlaag. Die grensvlak tussen die graniet en basalt staan bekend as die Conrad-diskontinuïteit.

Die oseaankors is baie dunner as die kontinentale kors. Onder 'n sedimentlaag van ongeveer 1 km lê 'n laag basalt van sowat 5 km dik. Afwykings in die oseaanbodem word toegeskryf aan die opstygende mantelmateriaal waardeur die uitgerekte opwellinge by die middeloseaan-rûe voorkom.

Ook die struktuur van die kontinentale kors kan verander. Die kors kan byvoorbeeld insink en in 'n oseaankors (met basalteienskappe) omgesit word. Dit verklaar die depressies wat tussen kontinente voorkom – die tussenkontinentale bekkens – soos die Swartsee, die Middellandse See, die Kaspiese See en die Karibiese See.

Te midde van die aardkorsstrukture wat in samestelling en dikte kan verskil, bly die kors ten opsigte van die mantel in drywende ewewig of isostasie. Dit is te danke aan die elastisiteit van die boonste gedeelte van die mantel. Hierdeur kan verskillende korselemente tot hulle juiste diepte in die mantelwand wegsak. Sou daar na die wet van Archimedes kyk, sou elke kolom wat jy uit die kors boor dieselfde gewig moet hê voordat 'n toestand van ewewig bereik kan word. En dit is inderdaad die geval wanneer die soortlike gewig of digtheid van die verskillende korslae bepaal word. As gevolg van isostasie is die swaartekrag op 'n kontinent of oseaan in beginsel dus oral ewe groot. Dit is proefondervindelik bewys deur die Nederlander prof. Vening Meinesz.

Die massa van 'n berglandskap, wat die swaartekrag sou kon vergroot, word gekompenseer deur die bergwortel, waarvan die ligter materiaal in die swaarder substratum van die mantel indring. Die gebrek aan massa by die oseane, as gevolg van die ligte waterbedekking, word op sy beurt gekompenseer deurdat die swaar mantelgesteentes hier hoër opstoot as onder die kontinente. Ys word op dieselfde manier deur water "gedra". Dit beteken eintlik net dat indien daar tot op 'n gelyke diepte in 'n kontinent of oseaan geboor kon word, daar uit elke boorgat 'n kolom met dieselfde massa gehaal sou kon word – met net die regte hoeveelheid mantelmateriaal by die stuk kors om vir die gebrek aan massa te vergoed, of minder daarvan as die massa te groot was.

Afwykings in isostasie dui op onreëlmatighede in die normale struktuur van die aardkors; dit kan ook daarop dui dat hierdie ewewig nog nie bereik is nie. 'n Voorbeeld van so 'n onvoltooide ewewigstoestand is die Fins-Skandinawiese gebied. Die swaartekrag is hier laer as die gemiddelde – daar is dus 'n tekort aan massa. Dit is dan heeltemal te verwagte dat die aardkors moet styg. Nadat die yslaag wat in die laaste ystydperk 'n groot deel van die Noordelike Halfrond bedek het, van Skandinawië verdwyn het, het die gebied inderdaad geleidelik begin styg. Dit sal egter nog lank duur voordat isostasie herstel is. In Europa, in 'n sone wat oor Nederland strek, is die effek wat die ys op isostasie gehad het, skaars nog merkbaar –die ewewig is byna heeltemal herstel.

Magnetiese meting in die oseane het aanleiding gegee tot die teorie van die groeiende oseaanbodem. Die magnetisme het naamlik merkwaardige ongerymdhede (anomalieë) vertoon. Weerskante van die middeloseaan-rûe lê stroke gesteentes wat afwisselend positiewe en negatiewe afwykings ten opsigte van die aarde se magnetiese veld het. Dit word algemeen aanvaar dat hierdie afwykings toegeskryf kan word aan die poolverskuiwing of omkering van die aarde se magneetveld.

Basaltlawas uit Ysland, Hawaii en ander lande het beyws dat die aarde se magneetveld al vele kere omgeswaai het. Die huisdige posisie, met die fisiese suidpool op die Noordelike Halfrond, is reeds 700 000 jaar gelede deur die magneetveld ingeneem.

Ons noem dit die Brunhes-periode, genoem na 'n Franse geofisikus (ook die "normale" periode genoem). Voorheen was die magneetveld vir byna 2 miljoen jaar omgekeer gerig (afgesien van enkele kort onderbrekings van normale polariteit).

Gedurende hierdie periode het die fisiese noordpool dus op die Noordelike Halfrond gelê (die Matsoejamea-periode). 'n Mens kan nog verder teruggaan: na die Gilbertperiode (omgekeer en meer as 3 500 000 jaar gelede). Ons kan die polariteitswisseling in werklikheid teruglees tot maklik 10 miljoen jaar gelede, en daar is geofisici wat meen dit kan tot 100 miljoen jaar in die verlede gedoen word.

By 'n deeglike studie kom 'n paar belangrike feite na vore. In die aardmantel vind bewegings of strominge plaas. Die temperatuur is hier meer as 1 000°C en maak dat die soliede mantelmateriaal plasties is. Dit is nog steeds 'n vastestof, maar kan soos 'n vloeistof reageer, amper soos ’n taai stroop of pik.Die mantel is nie op alle dieptes ewe warm nie en dit veroorsaak konveksiestrominge (warm materiaal is ligter en styg, koue materiaal is swaarder en daal). By die middeloseaan-rûe beweeg die stroom eers regop en daarna versprei dit na die kante.

Wanneer die warm mantelgesteentes die rug binnegedring het, verloor dit die plastiese eienskappe, en by dié "stolling" verkry dit die magnetiese eienskappe van die heersende magneetveld, dit word met ander woorde gepolariseer.

Die mantelgesteentes sleep deur die beweging die oseaanbodem aan weerskante van die rug in 'n sywaartse rigting saam. Gesteentes wat in 'n sekere periode bo-op die rug gelê het, sal nou na die kante verskuif. So word stroke gevorm wat elk 'n eie polariteit het. In die Matsoejame-periode is die gesteentes negatief gepolariseer; in die vorige periode positief. Die stroke strek al hoe verder van die rug af en hoe verder weg hulle is, hoe ouer is hulle. Deur die ouderdom van die stroke te bepaal (met behulp van radioaktiwiteit), en die afstand tussenin te meet, kan daar vasgestel word hoe vinnig die oseaanbodem beweeg of groei. Die polariteitswisseling werk dan eintlik soos 'n ponsband waarop inligting vasgelê word. Na raming geskied die beweging teen ’n paar sentimeter per jaar.

As die totale oppervlakte van die aarde konstant bly, en so ook die verhouding tussen die oppervlakte van die land en oseane, moet daar op sekere plekke van die "groeiende" oseaanbodem verdwyn. Dit is blykbaar wel die geval en geleerdes meen dat daar spesifieke verdwyningsones aangewys kan word – waar diep aardbewings voorkom. In hierdie sones word die oseaanbodems onder die kontinente (of kontinentale plate) ingedwing, en dit kom meestal aan die rand van die Stille Oseaan voor, maar ook aan die weskus van Noord-Amerika.




</doc>
<doc id="40907" url="https://af.wikipedia.org/wiki?curid=40907" title="Alkonost (mitologie)">
Alkonost (mitologie)

Die Alkonost is ’n legendariese voël in die Slawiese mitologie. Dit het die lyf van ’n voël en die gesig en bors van ’n vrou. Die naam kom van die Griekse halfgodin Alcyone wat deur gode in ’n visvanger verander is. Die Alkonost lê eiers aan die kus en sit hulle dan in die water, waarna die see ses of sewe dae lank kalm is. Daarna broei die eiers uit en dit veroorsaak ’n storm. Vir die Russies-Ortodokse Kerk verpersoonlik Alkonost God se wil. Sy woon in die paradys, maar betree die wêreld om ’n boodskap oor te dra. Haar stem is so wondersoet dat iemand wat dit hoor, alles kan vergeet.




</doc>
<doc id="40908" url="https://af.wikipedia.org/wiki?curid=40908" title="Gamajoen">
Gamajoen

Gamajoen is ’n profetiese voël in die Slawiese mitologie. Sy is ’n simbool van wysheid en kennis, en woon op ’n eiland in die ooste, naby die paradys. Nes die Sirin en die Alkonost, word sy gewoonlik uitgebeeld as ’n groot voël met die kop van ’n vrou.



</doc>
<doc id="40909" url="https://af.wikipedia.org/wiki?curid=40909" title="Alvar Aalto">
Alvar Aalto

Hugo Alvar Henrik Aalto (* 3 Februarie 1898 in Kuortane; † 11 Mei 1976 in Helsinki) was 'n Finse argitek en ontwerper. Vanweë sy beduidende bydraes tot die klassieke moderne boukuns word na hom in Skandinawië soms as die "Vader van modernisme" verwys. Alvar Aalto word as die beduidendste Finse argitek van die 20ste eeu en as een van die invloedrykste ontwerpers van meubels en ander gebruiksvoorwerpe beskou.

Aalto het streeksgebonde en kulturele tradisies op 'n estetiese manier met organiese vormtaal verbind. Hy het steeds gepoog om sy ontwerpe by die spesifieke behoeftes van mense aan te pas, waarby hy sy eie idees van funksionalisme en plastiese vorme verwesenlik het.

Aalto se werk sluit argitektuur, meubels, tekstiele en glasware in. Sy vroeë loopbaan is onlosmaaklik verbind aan Finland se groot ekonomiese opswaai en vinnige industrialisering tydens die eerste helfte van die 20ste eeu – baie van sy klante was nyweraars, waaronder die Ahlström-Gullichsen-gesin.

Alvar Aalto is in die Wes-Finse dorp Kuortane as die seun van Johan Henrik Aalto, 'n Finssprekende landopmeter, en sy vrou Selly (Selma) Matilda (née Hackstedt), 'n posmeesteres, gebore. Toe Aalto vyf jaar oud was, het die gesin eers na Alajärvi en later na Jyväskylä in Sentraal-Finland verhuis. Aalto het by die Jyväskylä-liseum skoolgegaan waar hy in 1916 ook sy skoolloopbaan voltooi het. In 1916 het hy by die Tegniese Universiteit van Helsinki ingeskryf en in 1921 sy graad in argitektuur behaal. Twee jaar lank het hy in verskillende Europese argitekteburo's gewerk om praktiese ervarings op te doen.

In 1923 het hy na Jyväskylä teruggekeer waar hy sy eerste argitekteburo geopen het. In die volgende jaar het hy met sy kollega Aino Marsio getrou. Hul wittebroodsdae in Italië het hulle 'n hegte intellektuele band met die leefwyse en kultuur van die Mediterreense lande gesmee wat vir die res van sy lewe 'n beduidende rol in Aalto se werk gespeel het. Hul twee kinders, 'n dogter (Johanna "Hanni" Alanen) en 'n seun (Hamilkar) is respektiewelik in 1925 en 1928 gebore.

In 1927 het Aalto sy ateljee na Turku in Suidwes-Finland verskuif en sy samewerking met die argitek Erik Bryggman begin. In 1933 is die argitekteburo na Helsinki verskuif. In die stadsdeel Munkkiniemi het die Aaltos tussen 1935 en 1936 'n gemeenskaplike kantoorhuis vir hulself gebou. Hierdie huis is later deur 'n doelgerig ontwerpte kantoor vervang wat tussen 1954 en 1956 in dieselfde buurt ontstaan het.

In 1949 is Aino Aalto aan kanker oorlede. Drie jaar later het Alvar met die argitek Elissa Mäkiniemi († 1994) getrou wat as assistent in sy kantoor werksaam was. Nadat Alvar en Aino Aalto reeds in 1926 'n somerhuis, "Villa Flora", vir hulself in Alajärvi ontwerp en gebou het, het Alvar in 1952 'n nuwe somerhuis, die sogenaamde Eksperimentele Huis, vir homself en sy nuwe vrou in die Sentraal-Finse dorp Muuratsalo ontwerp en opgerig. Alvar Aalto is op 11 Mei 1976 in Helsinki oorlede.

Alhoewel na Alvar Aalto soms as een van die eerste en invloedrykste argitekte van die Nordiese modernisme verwys word, lei noukeurige ondersoek van historiese feite tot die slotsom dat Aalto – 'n onbestrede pionier in sy tuisland Finland – persoonlike kontakte met ander pioniers in Swede opgebou het – waaronder Gunnar Asplund en Sven Markelius – en hulle voorbeeld gevolg het. 'n Gemeenskaplike kenmerk van die loopbane van hierdie generasie van Nordiese argitekte was dat hulle nog 'n opleiding in die klassieke style van boukuns ontvang en hulle ontwerpe derhalwe aanvanklik in die tradisie van die sogenaamde Nordiese Klassisisme gestaan het. Hierdie stroming word as 'n reaksie op die vroeër oorheersende Nasionaalromantiese styl beskou. Eers in die 1920's het die jong Skandinawiese argitekte in die rigting van die Modernistiese styl beweeg.

In Aalto se werk is hierdie nuwe oriëntasie in sy ontwerp van die biblioteek in Vyborg (Fins: Viipuri) verwesenlik wat tussen 1927 en 1935 ontstaan het. Aalto het vir die argitektoniese kompetisie, wat in Vyborg gehou is, oorspronklik 'n klassieke ontwerp ingedien wat min ooreenkomste getoon het met die Modernistiese biblioteekgebou wat uiteindelik gebou is. Nogtans verduidelik die biblioteek Aalto se humanistiese benadering: die binnenshuise ontwerp word oorheers deur natuurlike materiale, warm kleure en golwende lyne. Die verwesenliking van die Viipuri-projek het as gevolg van finansiële moeilikhede en die verskuiwing van die bouplek agt jaar geneem. Aalto het in hierdie tydperk ook die Turun Sanomat-gebou (1929–1930) en die Paimio-sanatorium vir tuberkulose-pasiënte (1929–1933) ontwerp.

Die ontwerp vir die dagblad "Turun Sanomat" weerspieël as eerste gebou Aalto se toewyding aan die Modernistiese styl wat vervolgens met die Paimoi-sanatorium en die voortlopende ontwerp vir die biblioteek in Viipuri voortgesit is. Alhoewel die Turun Sanomat-gebou en die Paimio-sanatorium as suiwer modernistiese ontwerpe beskryf kan word, gee hulle ook 'n eerste aanduiding van Aalto se ontevredenheid met 'n suiwer modernistiese benadering en sy eksperimente met 'n meer gewaagde sintetiese houding.

As 'n lid van die "Congrès Internationaux d'Architecture Moderne (CIAM)" het Aalto in 1929 die tweede kongres in Frankfurt en die vierde kongres in Athene in 1933 bygewoon waar hy sterk vriendskapsbande met László Moholy-Nagy en Sigfried Giedion gesmee. Gedurende hierdie periode het hy met sy ontwerpe noukeurig die voorbeeld van die hoofdryfkrag agter die nuwe Modernistiese beweging, Le Cobusier, gevolg.
Eers met die voltooiing van die Paimio-sanatorium in 1929 en die Viipuri-biblioteek in 1935 het Aalto se werk vir die eerste keer wêreldwye aandag getrek. In die Verenigde State het sy reputasie danksy die positiewe reaksies, wat sy ontwerp vir die Finse Pawiljoen by die New Yorkse Wêreldtentoonstelling in 1939 uitgelok het, 'n groot hupstoot gekry. Die bekende Amerikaanse argitek Frank Lloyd Wright het die pawiljoen as die "werk van 'n genius" beskryf.

Met sy insluiting by die tweede uitgawe van Sigfried Giedion se invloedryke book oor Modernistiese argitektuur, "Space, Time and Architecture: The growth of a new tradition" (1949), is Aalto se internasionale reputasie verstewig. Aan Aalto se werk is in hierdie boek meer aandag geskenk as aan enige ander Modernistiese argitek, insluitende Le Corbusier. By die analise van Aalto se ontwerpe het Giedion die klemtoon veral op eienskappe gelê wat van regstreekse funksionaliteit afwyk, soos stemming, atmosfeer, intensiteit van lewe en selfs "nasionale karaktertrekke" - volgens Giedion sou "Finland saam met Aalto wees, waarheen hy ook sou gaan".

Sy groter internasionale bekendheid het aan Aalto ook opdragte buite Finland besorg. In 1941 het hy 'n uitnodiging aanvaar om as gasprofessor aan die "Massachusetts Institute of Technology (MIT)" in die VSA te werk. Met die oog op die Tweede Wêreldoorlog, wat in hierdie periode gewoed het, het Aalto se studente by die ontwerp van kleinskaalse lae-koste-behuising vir die heropbou van die oorlogsverwoeste Finland betrokke geraak.

Gedurende sy werk aan die "MIT" het Aalto die studente-slaapsaal ontwerp wat in 1948 as die eerste gebou in Aalto se baksteen-periode voltooi is. Aalto het hierdie boumateriaal, wat oorspronklik vir die "Baker House" gebruik is om die universitêre "Ivy league"-tradisie aan te dui, ná sy terugkeer na Finland ook in verskeie sleutelgeboue ingespan, waaronder 'n aantal geboue vir die kampus van die nuwe Tegniese Universiteit van Helsinki wat vanaf 1950 ontstaan het, die raadsaal van Säynatsalo (1952), Helsinki se Pensioene-instituut (1954), Helsinki se Kultuurhuis (1958) asook sy eie somerhuis, die sogenaamde Eksperimentele Huis in Muuratsalo (1957).

In die vroeë 1960's en 1970's was Aalto tot en met sy afsterwe in 1976 by sleutelwerke in Helsinki betrokke, waarvan die grootskaalse herontwerp vir die ongebruikte terrein naby Töölö-baai in Helsinki se middestad en die uitgestrekte opstelterreine die belangrikstes was. Aan sy kante het Eliel Saarinen beduidende geboue soos die Nasionale Museum en die hoofstasie van Helsinki ontwerp.

In sy ontwerp vir die middestad het Aalto 'n lyn van afsonderlike geboue met marmerfasades langs die baai voorgestel wat verskillende kulturele instellings sou huisves, waaronder 'n konsertsaal, 'n operahuis, die Museum vir Argitektuur en die hoofkwartier van die Finse Akademie. Sy planne het uitgestrek tot die Kamppi-distrik waar 'n reeks van hoë kantoorblokke opgerig sou word. Aalto het sy ontwerpe in 1961 vir die eerste keer bekend gestel, tog het hy in die vroeë 1960's nog talle wysigings aangebring.

Slegs twee fragmente van die groot plan is ooit verwesenlik – die Finlandia-konsertsaal (1976) langs die Töölö-baai en 'n kantoorgebou vir Helsinki se elektrisiteitsmaatskappy in die Kamppi-distrik (1975). Aalto het die vormtaal van geometriese roosters, wat aan werke van die Duitse argitek Ludwig Mies van der Rohe herinner, ook by ander projekte in Helsinki ingespan, soos die "Enso-Gutzeit"-gebou (1962), die akademiese boekhandel "Stockmann" (1962) en die "SYP-bank"-gebou (1969).

Tydens sy loopbaan as argitek het Alvar Aalto 'n ontwikkeling deurgemaak waartydens hy sy oorspronklike Nordies-Klassieke boustyl eers na 'n puristiese Modernisme volgens die Internasionale Styl en uiteindelik na 'n meer persoonlike, sintetiese en idiosinkratiese Modernisme verander. Sy aktiwiteite as ontwerper het van grootskaalse stadsbeplanning en argitektuur tot binnenshuise ontwerp, die ontwerp van meubels en glasware en skildery gestrek.

Volgens beramings het Aalto tydens sy loopbaan meer as 500 geboue ontwerp waarvan sowat 300 merendeels in Finland gebou is. 'n Kleiner aantal projekte is in die Verenigde State, Duitsland, Italië en Frankryk voltooi.

Aalto het beweer dat hy sy skilderye nie as individuele kunswerke geskep het nie, maar as deel van sy proses van argitektoniese ontwerp. Baie van sy kleinskaalse "beeldhou"-eksperimente met hout is verder ontwikkel tot groter argitektoniese besonderhede en vorme. Hierdie eksperimente het ook tot 'n aantal patente gelei – in 1932 het hy byvoorbeeld 'n nuwe vorm van geboë laaghout uitgevind.

Sy eksperimentele metode is deur sy ontmoetings met verskeie lede van die Bauhaus-kunsskool beïnvloed, veral László Moholy-Nagy met wie hy in 1930 kennis gemaak het. Aalto se meubels is in 1935 in Londen vertoon en baie goed ontvang deur kritici. Om tred te hou met die verbruikersvraag het Aalto saam met sy vrou Aino, Maire Gullichsen en Nils-Gustav Hahl in dieselfde jaar 'n onderneming, "Artek", gestig. Glasware, wat deur Aino en Alvar Aalto ontwerp is, word deur die Finse glasvervaardiger "Iittala" geproduseer.



</doc>
<doc id="40913" url="https://af.wikipedia.org/wiki?curid=40913" title="Sirin">
Sirin

Sirin (Russies: Си́рин) is ’n figuur in die Russiese mitologie met die lyf van ’n voël (gewoonlik ’n uil) en die gesig en bors van ’n vrou. Volgens legende het die Sirins "in Indiese lande" naby die paradys gewoon of rondom die Eufraatrivier.

Die legende van die Sirins het Kiëf-Roes moontlik in die 8ste – 9de eeu bereik deur Persiese handelaars. In die stede Tsjersonesos en Kiëf is hulle dikwels gevind op potte, goue hangertjies en in boeke.

Hierdie halfvroue is regstreeks geskoei op die sirenes van die Griekse mitologie.

Sirins word gewoonlik uitgebeeld met ’n kroon of stralekrans. Hulle het pragtige liedere vir die heiliges gesing waarin hulle van toekomstige vreugdes vertel het. Vir gewone mense was die voëls egter gevaarlik. Mans wat hulle hoor sing het, sou alles op aarde vergeet, hulle volg en uiteindelik sterf. Mense sou hulleself probeer red van die Sirins deur kanonne af te vuur, klokke te lui of ander harde geluide te maak om die voëls te verjaag.

Later (van die 17de tot 18de eeu) het die beeld van die Sirins verander en het hulle wêredharmonie begin simboliseer. Mense in dié tyd het geglo net waarlik gelukkige mense kon die Sirins hoor, terwyl bitter min hulle kon sien aangesien hulle so vinnig en moeilik was om in die hande te kry soos menslike geluk.

Hulle het ewige vreugde en hemelse geluk gesimboliseer.

Soms word Sirins beskou as ’n metafoor vir God se woord wat die siel van ’n mens binnegaan of selfs as ’n metafoor vir ketters wat swakkelinge probeer verlei. Hulle word ook soms beskou as die eweknieë van die Poolse feetjies Wili.



</doc>
<doc id="40920" url="https://af.wikipedia.org/wiki?curid=40920" title="Simargl">
Simargl

Simargl, Semargl, Semargl-Pereplut is ’n figuur in die Slawiese mitologie. In die "Boek van Weles" is hy die vader van Skif, die stigter van Skifia (Skitië). Hy word dikwels uitgebeeld as ’n groot hond met vlerke.

Hy is die eweknie van Simoerg in die Persiese mitologie wat ook uitgebeeld word as ’n griffioen met die lyf van ’n hond.



</doc>
<doc id="40921" url="https://af.wikipedia.org/wiki?curid=40921" title="Reënkoningin">
Reënkoningin

Die Reënkoningin of Modjadji was die oorerflike koningin van Balobedu, die mense van Limpopo, Suid-Afrika. Die opvolging van die posisie van die Reënkoningin is matrilineêr, wat beteken dat die koningin se oudste dogter die erfgenaam is, en dat mans glad nie geregtig is om die troon te bestyg nie. Daar is geglo dat die Reënkoningin spesiale kragte gehad het, soos dat sy die wolke en reën kon beheer. Die laaste Reënkoningin is op 12 Junie 2005 oorlede.

Daar is talle verskillende verhale met betrekking tot die skepping en geskiedenis van die Reënkoninginne van Balobedu. Een verhaal volg dat 'n ou hoofman in die 16de eeuse Monomotapa (suidoostelike Zimbabwe) deur sy voorvaders vertel is dat hy, deur sy dogter Dzugundini te bevrug, aan haar reënskeppende magte sal skenk. 'n Ander verhaal betrek 'n skandaal in dieselfde hoofman se huis, waar die hoofman se seun Dzugundini bevrug het. Dzugundini is vir die voorval kwalik geneem en is gedwing om die nedersetting te ontvlug. Dzugundini het in die Molototsi-vallei aangeland, wat die hedendaagse Balobedu-koninkryk is. 

Die nedersetting wat sy met haar getroue volgelinge gestig het, is deur 'n Mugudu, of manlike leier, geregeer, maar die vrede en harmonie van die nedersetting is versteur deur wedywering tussen verskillende families. Derhalwe, om vrede in die land te herstel, het Mugudo sy eie dogter bevrug om die stam se matrilineêre tradisie te herstel. Sy het aan die eerste reënkoningin, bekend as Modjadji, geboorte geskenk. Modjadji beteken "regeerder van die dag".

Op 31 Maart 2016 het president Zuma bekend gemaak dat die reënkoningin in Suid-Afrika amptelik erken word. Masalanabo Modjadji, wat toe 11 jaar oud was, sal die troon bestyg as koningin wanneer sy 18 jaar oud word. Haar oom Mpapatla Modjadji neem ondertussen as regent waar.



</doc>
<doc id="40931" url="https://af.wikipedia.org/wiki?curid=40931" title="Raskovnik">
Raskovnik

Raskovnik (Serwies: Расковник) is ’n plant in die Serwiese en ander Slawiese mitologieë. Volgens Vuk Stefanovic Karadzic se woordeboek is dit:

Hoewel mense weet dat raskovnik bestaan, kan niemand wys hoe dit lyk nie. Daar is verskeie maniere om dit te vind: Karadzic het aangeteken dat ’n handelaar in Zemun wat dit wou vind, ’n ou vrou in beenysters toegesluit het en haar snags na ’n veld laat loop het; as die ysters hulleself oopgesluit het, was dit ’n teken dat raskovnik daar groei. ’n Ander metode het vereis dat ’n ystervark (soms ’n skilpad) in ’n boks toegesluit word. Die ma sou dan raskovnik vind en die boks daarmee oopsluit; maar ’n mens moes gou spring, want die ystervark sou die plant insluk sodra sy dit gebruik het.

Daar is geglo dat skatte, veral dié van tsaar Radovan, so gesluit sou word dat net raskovnik dit sou kon oopsluit – daarom was skattejagters altyd op die uitkyk vir die plant.


</doc>
<doc id="40935" url="https://af.wikipedia.org/wiki?curid=40935" title="Złota Baba">
Złota Baba

Złota Baba, of Goue Vrou, is ’n godin in die Poolse mitologie. Sy het baie offerandes ontvang en baie orakels gegee, wat in goud uitgebeeld is.

Ander name vir haar is Zhywa (Zywa) of Zhywie (Zywie) in Pole, Zaleta, Jezy-Baba en Baba-Jedza (wat ooreenstem met die Russiese Baba Jaga.


</doc>
<doc id="40936" url="https://af.wikipedia.org/wiki?curid=40936" title="Thohoyandou">
Thohoyandou

Thohoyandou is 'n stad, geleë aan die suiderhange van die Soutpansberg in Suid-Afrika, en het 'n bevolking van sowat 70 000 in 2011 gehad.

Die stad het ontstaan as gevolg van die beleid van afsonderlike ontwikkeling van die 1970's en 1980's. Dit is ontwikkel as die hoofstad van Venda. Die naam beteken die "kop van die olifant".




</doc>
<doc id="40938" url="https://af.wikipedia.org/wiki?curid=40938" title="Bagiennik">
Bagiennik

Bagiennik is die naam van watergeeste in die Slawiese mitologie. Hulle was verwant aan die badhuis-gees Bannik. Hulle was onderdanig aan Wąda, dame van die mere en vlak strome.

Die Bagienniks het diep onder in mere en riviere gewoon. Hulle het ’n olierige stof uit hul neusgate vrygestel wat so warm was dat dit ’n mens kon brand, maar dit het ook genesende eienskappe gehad vir rumatiek, diep wonde, slegte spysvertering, hartsiektes en selfs onvrugbaarheid.

Die teenwoordigheid van bagienniks kon gesien word aan borrels op die wateroppervlak of aan die donker en modderige kleur van die water.


</doc>
<doc id="40939" url="https://af.wikipedia.org/wiki?curid=40939" title="Modjadjiskloof">
Modjadjiskloof

Modjadjiskloof (tot 2004 bekend as Duiwelskloof) is 'n klein dorp in die ooste van die Limpopo-provinsie, Suid-Afrika, 18 km noord van die groot dorp Tzaneen.

Die dorp het ontwikkel rondom die spoorweghalte nadat die spoorlyn tussen Tzaneen en Soekmekaar die dorp in 1914 bereik het. Die dorp is in 1919 opgemeet en in 1920 geproklameer. Die naam Duiwelskloof is waarskynlik afkomstig van die togryers wat deur die reënseisoen hier moes deursukkel wanneer die grond soos 'n moeras geword het. 

Die Westfalia-landgoed van wyle dr. Hans Merensky, is sowat 5 km suid van die dorp.



</doc>
<doc id="40942" url="https://af.wikipedia.org/wiki?curid=40942" title="Bannik">
Bannik

Bannik is die badhuis-gees in die Slawiese mitologie. Badhuise het soos saunas gelyk met stoomkamers aan die binnekant en ’n ontkleevertrek aan die buitekant. Dit was ’n plek waar vroue die lewe geskenk en waarsêery beoefen het, en dus was die badhuise vol sterk kragte. Die derde aansteking van die vuur (of die vierde, na gelang van die tradisie) was die offerande aan Bannik. Geen Christelike beelde is toegelaat nie omdat dit die bewoners kon aanstoot gee. 



</doc>
<doc id="40943" url="https://af.wikipedia.org/wiki?curid=40943" title="Evansville">
Evansville

Evansville is die derde grootste stad (ná Indianapolis en Fort Wayne) in die Amerikaanse deelstaat Indiana en het 'n bevolking van 121 582 in 2000 gehad.

Evansville is geleë in die suidweste van Indiana aan die noordoewer van die Ohiorivier.

In 2000 het die stad 'n bevolking van 121 582 gehad: 86,24% wit, 10,92% swart of Afro-Amerikaans, 0,21% Amerikaanse inboorlinge, 0,72% Asiaties, 0,05% Pasifiese eilanders, 0,49% van ander rasse en 1,37% van twee of meer rasse. Spaans-Amerikaners of Latyns-Amerikaners van enige ras het 1,1% van die bevolking uitgemaak.



</doc>
<doc id="40944" url="https://af.wikipedia.org/wiki?curid=40944" title="Boginki">
Boginki

Die Boginki (Pools vir "godinnetjies"; enkelvoud: boginka) is geeste in die Poolse mitologie. Volgens die tradisie sou groepe ou vroue rituele uitvoer en offerande bring aan die nimfe van die rivieroewers. Boginki het glo babatjies van hul mensema's gesteel en hulle vervang met Odmience – die Veranderdes. Dit lyk of hulle voorgangers van die roesalki was.



</doc>
<doc id="40951" url="https://af.wikipedia.org/wiki?curid=40951" title="Perkūnas">
Perkūnas

Perkūnas (Litaus: "Perkūnas", Lets: "Pērkons", Pruisies: "Perkūns", Jotwingies/Sudowies: "Perkus") is die Baltiese hemels- en dondergod en een van die belangrikste godhede in die Baltiese pantheon. Sy naam word soms as 'n sinoniem vir 'n donderstorm gebruik. Die Oud-Pruisiese woord "percunis" word slegs in die Elbingse Woordelys genoem en hier met "donder" vertaal – daar is geen verwysings na 'n mitologiese of religieuse betekenis nie.

In die Litause en Letse mitologie en godsdiens is Perkūnas as die god van donder, reën, berge, eikebome en as hemelsgod gedokumenteer. Hy is een van die godhede in die Baltiese pantheon waarna die meeste verwys word en ook vandag nog algemeen bekend. In die Nieuheidense bewegings van Litaue en Letland speel Perkūnas 'n sentrale rol.


</doc>
<doc id="40953" url="https://af.wikipedia.org/wiki?curid=40953" title="Jaco de Bruyn">
Jaco de Bruyn

Jaco de Bruyn is 'n Suid-Afrikaanse model uit Pretoria. Hy dra die titel van Mnr. Pretoria 2009, en hy was ook die naaswenner in die Mnr. Suid-Afrika-kompetisie in 2009. Hy het in 2009 die "Heat"-tydskrif se Man Watch-kompetisie gewen.



</doc>
<doc id="40955" url="https://af.wikipedia.org/wiki?curid=40955" title="Heinrich Brüssow">
Heinrich Brüssow

Heinrich Wilhelm Brüssow (gebore 21 Julie 1986 in Bloemfontein, Suid-Afrika) is 'n Suid-Afrikaanse rugbyspeler. Hy speel vir die Vrystaat Cheetahs in die Curriebeker en die Cheetahs in die Superrugbykompetisie. Sy gereelde posisie is buiteflank.

Brüssow was op Grey-kollege in Bloemfontein waar hy vir die eerste span gespeel het. Hy is later ook vir die onder-18 Vrystaat Cravenweekspan gekies.

In 2008 het hy beïndruk deur as die beste buiteflank in die Super 14 en Curriebekerreeks te presteer. Dit besorg hom die voorreg om vir die Springbokke vir die November-toer na Brittanje opgeroep te word. Ongelukkig het hy net die laaste 4 minute in die laaste toets van die toer teen Engeland gespeel.

In 2009 het Brüssow sy ongelooflike vorm behou as die voorste flank in die Super 14-kompetisie. Dit was ongelukkig nie genoeg vir die Springbok-keurders nie, wat hom nie vir die Springbokspan gekies het nie. Hy het vir die Vrystaat Cheetahs teen die Britse en Ierse Leeus span gespeel en bewys dat sy uitsluiting 'n fout was. Die sprokie het voortgeduur toe hy uiteindelik vir Schalk Burger, wat nie betyds kon herstel van 'n besering nie, vervang het vir die eerste toets teen die Britse en Ierse Leeus. 

Sedertdien het sy spelpeil bly verbeter. Hy word as die "Speler-van-die-wedstryd" aangewys na die Springbokke se oorwinning teen die All Blacks op 25 Julie 2009. 


















</doc>
<doc id="40960" url="https://af.wikipedia.org/wiki?curid=40960" title="Florence Nightingale">
Florence Nightingale

Florence Nightingale (12 Mei 1820 – 13 Augustus 1910) was 'n Britse verpleegster en statistikus. 
As 'n intelligente en goed opgeleide dogter van welgestelde Engelse aristokrate, was daar verwag dat Florence haar lewe in die kringe van die rykes sou deurbring. 

Na 'n onverwagte konfrontasie met armoede en siekte onder politieke vlugtelinge in Genève, Switserland, het sy besluit om haar rug op haar aristokratiese lewe te keer en te fokus op die verpleging van siekes en gewondes. Florence Nightingale was die eerste verpleegster wat wetenskaplike status aan die verpleegberoep besorg het. 

Sy het veral bekendheid verwerf gedurende die Krimoorlog, toe sy as die "vrou met die lamp" bekend gestaan het. Na die oorlog het sy baie belangrike werk gedoen om verpleging as beroep te bevorder. Florence Nightingale is op 12 Mei 1820 in Florence, Italië, gebore en was die tweede dogter van welgestelde ouers. 

Sy het haar kinderjare in Derbyshire, Hampshire en Londen, Engeland deurgebring, en haar onderwys hoofsaaklik van haar vader ontvang. Sy het geglo dat God op 7 Februarie 1837 met haar gepraat het en dat Hy haar tot ŉ spesiale taak geroep het.

Toe sy aan haar ouers vertel dat sy verpleegster wou word, wou hulle haar nie toelaat nie, omdat die verpleegberoep in daardie dae nie as 'n beroep vir iemand uit 'n welgestelde huis beskou is nie. 

Die verpleegsters het destyds nie behoorlike, wetenskaplike opleiding ontvang nie en die beroep het haas geen status gehad nie. Ondanks sterk verset van haar familie, het Florence daarin geslaag om haarself self op te lei in die gebied van verpleging. 

Sy het in hospitale in Duitsland en Frankryk gewerk voor sy haar bemoei het met die herorganisasie van 'n klein hospitaal in Londen. Dit is egter veral vir haar werk tydens die Krimoorlog wat sy bekend geword het as die "Lady with the Lamp" ("dame met die lamp"): 'n bynaam wat die soldate haar gegee het omdat sy snags deur die sale sou loop met 'n klein brandende petroleumlampie om elke soldaat te besoek.

Florence het ook 'n aanleg vir wiskunde gehad en het die beginsels van statistiek by verpleegkunde ingevoer. Sy is die eerste vrou wat in die "Royal Statistical Society" opgeneem is en het later ook 'n erelidmaatskap in die "American Statistical Association" gekry. 

Florence Nightingale het haar onmiddellik as vrywillige verpleegster aangemeld, en op 5 November 1854 het sy met ŉ span verpleegsters by die militêre hospitaal in Scutari aangekom. Die toestande in die militêre hospitaal was haglik. Die gewonde soldate se klere is nooit gewas nie, rotte en vlooie het vryelik voorgekom en mediese voorrade was skaars. Sy het onverwyld daarvan werk gemaak om die higiëne in die hospitaal en van die pasiënte te verbeter. 

Na 6 maande is sy na die militêre hospitaal in Balaklawa, waar sy Krimkoors gekry het wat byna haar lewe geëis het. Daarna is sy terug na Scutari, waar sy tot aan die einde van die oorlog in 1856 gewerk hel. By haar terugkeer in Londen het sy geweier om enige eer vir haar goeie werk gedurende die Krimoorlog te ontvang. 

Sy het haar onmiddellik beywer vir die verbetering van hospitaal toestande vir die Britse soldate. Hoewel sy sedert 1857 'n invalide was, het sy onverpoos voortgewerk uit haar huis in Londen. In 1860 het sy met die Nightingale-fonds van 45 000 pond die "Nightingale School for Nurses" by die St. Thomas's Hospital in Londen opgerig. Sy het ook heelwat geskryf oor verpleging as beroep, higiëne in die hospitaal, ensovoorts. Van 1901 af was Florence Nightingale heeltemal blind. 

In 1907 was sy die eerste vrou wat die "Order of Merit" ontvang het. Op 13 Augustus 1910 is sy oorlede en in die familiebegraafplaas by Hampshire begrawe.

Florence Nightingale word vandag as die grondlegger van moderne verpleegkunde beskou en die Internasionale Dag vir Verpleegsters word tans op haar geboortedag gevier.



</doc>
<doc id="40962" url="https://af.wikipedia.org/wiki?curid=40962" title="Kananga">
Kananga

Kananga (voorheen "Luluabourg" in Frans en "Luluaburg" in Nederlands) is die hoofstad van die Lulua-provinsie in die Demokratiese Republiek van die Kongo. Die stad is in die suide van die land geleë, en het 'n bevolking van 1 130 000 in 2004 gehad.


</doc>
<doc id="40963" url="https://af.wikipedia.org/wiki?curid=40963" title="Mantel">
Mantel

'n Mantel is 'n kledingstuk soortgelyk aan 'n jas wat die hele bolyf bedek en in die meeste style ten minste tot by die knieë strek. Meestal dien die mantel as 'n weervaste kledingstuk wat die draer teen wind, reën en sneeu beskut. 

Die woord "mantel" stam af van die Oudhoogduits "mantal", wat weer van die Latyn "mantulum" afgelei is, wat "dop" of "kombers" beteken.


</doc>
<doc id="40964" url="https://af.wikipedia.org/wiki?curid=40964" title="Frankmusik">
Frankmusik

Vincent James Turner (gebore 9 Oktober 1985 in Thornton Heath), professioneel bekend as Frankmusik, is 'n Engelse elektropopmusikant.





</doc>
<doc id="40966" url="https://af.wikipedia.org/wiki?curid=40966" title="Beatboxing">
Beatboxing

Beatboxing is 'n tipe stemperkussie wat hoofsaaklik die kuns van die voortbring van polse, ritme en musikale klanke behels deur gebruik te maak van die mond, lippe, stem, en meer. Dit kan ook sang, stemweergawes van draaitafelisme, en die simulering van blaasinstrumente, strykinstrumente, en ander musikale instrumente insluit. Beatboxing word met die hiphopkultuur verbind, alhoewel dit nie tot hiphopmusiek beperk is nie.


</doc>
<doc id="40971" url="https://af.wikipedia.org/wiki?curid=40971" title="Iwan Bilibin">
Iwan Bilibin

Iwan Jakowlewitsj Bilibin (Russies: Иван Яковлевич Билибин; 16 Augustus 1876 – 7 Februarie 1942) was een van die invloedrykste 20ste-eeuse illustreerders en verhoogontwerpers in Rusland. Dwarsdeur sy loopbaan is hy sterk deur die Slawiese mitologie beïnvloed.

Bilibin is in ’n voorstad van Sint Petersburg gebore. Hy het onder andere onder Ilja Repin studeer en daarna sy studies in München voortgesit. In 1902–1904 het hy in die noorde van Rusland gereis waar hy betower is deur ou houtgeboue en Russiese folklore. Hy het sy bevindings in 1904 gepubliseer in die monografie "Volkskuns van die Russiese Noorde". Nog ’n groot invloed op sy werk was tradisionele Japannese kuns.

Bilibin het in 1899 bekend geword toe hy sy innoverende illustrasies van Russiese feëverhale gepubliseer het. Tydens die Russiese Rewolusie van 1905 het hy rewolusionêre tekenprente gemaak. Die Oktober-revolusie het hom egter nie geval nie. Ná kort rukke in Kaïro en Alexandrië het hy in 1925 in Parys gaan woon. Daar het hy private huise en Ortodokse kerke versier. Hy het egter na sy vaderland verlang en nadat hy die Sowjet-ambassade in 1936 versier het, het hy na die Sowjetunie teruggekeer waar hy klas gegee het tot in 1941. Bilibin is tydens die Beleg van Leningrad dood.



</doc>
<doc id="40972" url="https://af.wikipedia.org/wiki?curid=40972" title="FSA">
FSA

Die FSA (Engels: "Friends of South Africa", Duits: "Freundeskreis Südafrika") is 'n Suid-Afrikaans-Duitslandse skooluitruilskema. Die FSA is in 1996 gestig en in 1997 in Suid-Afrika as 'n beslote korporasie met die registrasienommer 1997 / 006295/23 geregistreer. Die FSA het twee kantore in Suid-Afrika: 'n kantoor in Naboomspruit, onder bestuur van Lodie de Jager, organiseer die uitruil vir Suid-Afrikaanse skoliere na Duitsland. 'n Kantoor in Boksburg, onder leiding van Suzanne Baker, is verantwoordelik vir die besoekende Duitse jeug en die Suid-Afrikaanse gasfamilies. In Duitsland is ook twee FSA-kantore: die een is in Bielefeld en word deur Petra Jocobi bestuur, en die ander een is in Würzburg en word deur Nicole Ip bestuur. Alhoewel die twee organisasies saamwerk, is die FSA in Suid-Afrika 'n onafhanklike regsentiteit van die FSA in Duitsland. Soos op 31 Desember 2006 het 2 192 Suid-Afrikaanse skoolkinders reeds aan die uitruilprogram deelgeneem.

Die FSA-jeuguitruilorganisasie in Suid-Afrika bied drie uitruilprogramme na Duitsland aan: vier weke tydens Junie/Julie, drie maande van Oktober tot Januarie, en vier weke tydens Desember/Januarie.



</doc>
<doc id="40981" url="https://af.wikipedia.org/wiki?curid=40981" title="Ilja Repin">
Ilja Repin

Ilja Jefimowitsj Repin (Russies: Илья́ Ефи́мович Ре́пин; Oekraïens: Ілля Юхимович Рєпін); – 29 September 1930) was ’n vooraanstaande Russiese skilder en beeldhouer. ’n Groot deel van sy werk is gewy aan sy vaderland, Oekraïne. Sy realistiese werke toon dikwels psigologiese diepte en spanning binne die bestaande maatskaplike orde.

Repin is gebore in Tsjoegoejef, Rusland (nou in Oekraïne). Sy ouers was Russiese militêre setlaars. In 1866, nadat hy ikoon- en portretskildering bestudeer het, is hy na Sint Petersburg, waar hy tot die Keiserlike Kunsakademie toegelaat is. Van 1873 tot 1876 het op sy akademiese toelae in Italië gereis en in Parys, Frankryk, gewoon waar hy aan die Franse Impressionisme blootgestel is. Dit het ’n blywende invloed gehad op sy gebruik van lig en kleur. Sy styl was egter altyd nader aan die ou Europese meesters, veral Rembrandt, en hy het nooit self ’n Impressionis geword nie.

Repin het bekend geword deur sy skildery "Bootslepers op die Wolga", waarin die lot van hierdie arme mense uitgebeeld is. Hy was deur sy hele loopbaan aangetrokke tot gewone mense soos hyself, en hy het dikwels plattelandse mense geskilder, hoewel hy later ook lede van die Russiese imperialistiese adel, die intelligentsia en die aristokrasie geskilder het, onder wie tsaar Nikolaas II.

Kort voor die sluipmoord op tsaar Aleksander II in 1881 het hy ’n reeks skilderye geskilder met die rewolusionêre beweging as tema. In 1885 het Repin een van sy psigologies mees intense skilderye voltooi: "Iwan die Verskriklike en Sy Seun". Dit beeld ’n geskokte Iwan uit wat sy sterwende seun omhels nadat hy hom in ’n woedebui doodgeslaan het. In teenstelling met hom is sy seun kalm, amper Christus-agtig.

Een van Repin se mees komplekse skilderye, "Antwoord van die Zaporozje-Kosakke", het baie jare van sy lewe in beslag geneem. Hy wou dit skilder as ’n studie in lag, maar het ook geglo dit betrek die ideale van vryheid, gelykheid en broederskap; dus Kosak-republikanisme. Hy het dit in die laat-1870's begin en in 1891 voltooi. Ironies is dit dadelik gekoop deur die tsaar, wat 35 000 roebel daarvoor betaal het – ’n buitensporige bedrag vir dié tyd.

In sy latere jare het Repin baie van sy beroemde tydgenote geskilder, soos die skrywer Leo Tolstoi, die wetenskaplike Dmitri Mendelejef en die komponis Modest Moessorgski.

Repin het self sy huis in Kuokkale, Finland (nou Repino in Sint Petersburg), ontwerp. Ná die Oktober-rewolusie het Finland homself onafhanklik verklaar. Repin is deur verskeie Russiese instellings genooi om na sy vaderland terug te keer, maar hy het dit van die hand gewys met die verskoning dat hy te oud was om so ver te reis. Hy het in dié tyd godsdienstige onderwerpe geskilder, hoewel sy behandeling daarvan gewoonlik innoverend eerder as tradisioneel was. Met die uitsondering van ’n portret van die hoof van die Russiese voorlopige regering, Aleksander Kerenski, het hy nooit iets beduidends geskilder wat met die Russiese Rewolusie of die Sowjetunie te doen gehad het nie.

Repin is in 1930 in Kuokkala dood. Kuokkala is later aan die Sowjetunie afgestaan en is hernoem tot Repino (Leningrad-oblast).






</doc>
<doc id="40984" url="https://af.wikipedia.org/wiki?curid=40984" title="Kolwezi">
Kolwezi

Kolwezi is die derde grootse stad in die Demokratiese Republiek van die Kongo. Die stad is in die suid-ooste van die land geleë, en het 'n bevolking van 910 167 in 2005 gehad.


</doc>
<doc id="40985" url="https://af.wikipedia.org/wiki?curid=40985" title="Tampere">
Tampere

Tampere [ˈtɑmpɛrɛ], Sweeds "Tammerfors" [tamərˈfɔrs], is 'n nywerheidstad in die suidweste van Finland. Met 'n oppervlakte van 689,53 vierkante kilometer en 'n bevolking van 209 748 in Junie 2009 is Tampere die derde grootste stad in Finland, die grootste stad in die provinsie Wes-Finland asook die grootste stedelike sentrum in die Nordiese lande wat in die binneland geleë is. 

Tampere is die tweede grootste stad in Finland. Dit is in 1779 deur 'n Sweedse koning gestig. Die stad lê in die binneland, omtrent 160 km van Helsinki. Tampere is al dikwels met Manchester in Engeland vergelyk. Sy nywerheidsgroei het vroeg in die 19e eeu begin toe 'n Skot met die naam John Finlayson 'n katoenspinfabriek daar opgerig het. 

Vandag is daar honderde fabrieke in Tampere. Omdat baie van hulle deur parke en tuine omring word, het Tampere die bynaam "die Nywerheidspark van Finland" gekry. Afgesien van weefstowwe, lewer die stad se fabrieke houtprodukte en sulke ongewone masjinerie soos sneeuploeë en ysbrekers. 

Tampere is die administratiewe sentrum van die gewes Pirkanmaa (wat dikwels ook "Tampere-gewes" genoem word) en op dieselfde breedtegraad soos Söderhamn in Swede en Lillehammer in Noorweë geleë sodat die dagligure se wisseling duidelik sigbaar word - 21 Junie is die langste dag van die jaar in Tampere waarop die son om 03:41 snags opgaan en eers om 23:12 uur ondergaan. In teenstelling hiermee gaan dit op die kortste dag van die jaar, 22 Desember, eers om 09:43 uur op en verdwyn reeds om 15:04 uur weer agter die horison.

Die stadsgebied van Tampere strek oor 'n totale oppervlakte van 689,53 vierkante kilometer. Groot dele van die gebied het nog 'n landelike karakter sodat die bevolkingsdigtheid met sowat 400 inwoners per vierkante kilometer relatief laag is. Tampere grens in die weste aan Nokia en Ylöjärvi, in die suide aan Pirkkala en Lempääla en in die ooste aan Kangasala en Orivesi. Aangesien Tampere se stadsgebied ver na die noorde strek, is die noordelike buurdorpe Kuru en Ruovesi reeds sowat 70 tot 80 kilometer van Tampere se middestad af geleë.

Alhoewel Tampere in die binneland van Finland geleë is, is water 'n alomteenwoordige element in die stadsgebied. Tampere het op 'n landstrook tussen twee mere, Näsijärvi en Pyhäjärvi, ontstaan, en die Tammerkoski-stroomversnelling met 'n lengte van 945 meter, wat as gevolg van die hoogteverskil van 18 meter tussen die twee mere gevorm het, word vir die opwekking van waterenergie gebruik. Die Sweedse naam van die stad, "Tammerfors", is van hierdie waterval afgelei. Die stadsgebied behels meer as tweehonderd mere wat ontspanning en watersportgeriewe vir die bewoners bied.

In administratiewe opsig word Tampere in ses stadsdistrikte verdeel: Keskustan piiri (die stadsentrum), Läntinen piiri (die westelike distrik), Pohjoinen piiri (die noordelike distrik), Itäinen piiri (die oostelike distrik), Eteläinen piiri (die suidelike distrik) en Kaakkoinen piiri (die suidoostelike distrik).

Tampere het 'n kontinentale klimaat met 'n gemiddelde jaarlikse temperatuur van 4,1 °C en gemiddelde jaarlikse neerslae van 573 millimeter. Januarie en Februarie is die koudste maande van die jaar met 'n gemiddelde temperatuur van -7,8 °C, Julie die warmste met 17,3 °C. Tussen November en Maart daal die gemiddelde temperature benede vriespunt.



</doc>
<doc id="40990" url="https://af.wikipedia.org/wiki?curid=40990" title="Alldays">
Alldays

Alldays is 'n dorp in die Blouberg Munisipaliteit van Capricorn-distrik in die noordweste van die Limpopo-provinsie, Suid-Afrika. Die dorp het 'n bevolking van sowat 2 987 inwoners.

Die Venetia-diamantmyn is naby Alldays, binne die 360 vierkante kilometer Venetia Limpopo Natuurreservaat. Dit is een van die ses oorblywende myne van De Beers in Suid-Afrika. Dit is ook die jongste diamantmyn in die land. Dit beskik ook oor 'n klein lughawe: Alldays-lughawe.



</doc>
<doc id="40991" url="https://af.wikipedia.org/wiki?curid=40991" title="Michail Nesterof">
Michail Nesterof

Michail Wasiljewitsj Nesterof (Russies: Михаи́л Васи́льевич Не́стеров; – 18 Oktober 1942) was ’n vooraanstaande verteenwoordiger van religieuse Simbolisme in Russiese kuns. Hy het aan die Keiserlike Kunsakademie onder Pawel Tsjistjakof studeer, maar hom later geskaar by ’n groep kunstenaars bekend as die Peredwizjniki.

Sy kunswerk "Die Visioen van die Jong Bartolomeus" (1890–'91), wat die bekering van die Middeleeuse heilige Sergei Radonezjski uitbeeld, word dikwels beskou as die begin van die Russiese Simbolistiese beweging.

Van 1890 tot 1910 het Nesterof in Kiëf en Sint Petersburg gewoon waar hy aan muurskilderings in onderskeidelik die Sint Wladimir-katedraal en die Kerk op Gestorte Bloed gewerk het. Ná 1910 het in Moskou gewoon, waar hy in die Marfo-Mariinski-klooster gewerk het. As ’n toegewyde Ortodokse Christen het hy nie die Russiese Rewolusie aanvaar nie, maar hy het tot met sy dood in Rusland gebly.



</doc>
<doc id="40992" url="https://af.wikipedia.org/wiki?curid=40992" title="Skandinawiese Monument">
Skandinawiese Monument

Die Skandinawiese Monument is 'n monument wat te Magersfontein opgerig is ter herdenking aan die slag van Magersfontein waartydens die Skandinawiese Korps swaar verliese gely het onder Britse vuur. Hierdie monument staan op ’n afgeleë koppie en is slegs te voet bereikbaar. Die monument is Noord-Wes van die Magersfonteinkop opgerig. Die werklike slagting het plaasgevind Suid-Oos van die Magersfonteinkop. Op dié slagveld is twee Nordiese Kruise opgerig.

Die koste vir die oprigting van die monument is deur die "Zuid-Afrikaans Skandinaviese Organisatie" ingesamel in die Skandinawiese lande. Die monument bestaan uit ’n ruwe graniet obelisk van 7,3 meter hoog, omring deur 4 kleiner granietblokke. Die 4 granietblokke is met kettings aanmekaar verbind. Die monument is van Sweedse graniet en die kunswerk van 15 ton, is volledig vanuit Swede ingevoer.

Die 4 granietblokke verteenwoordig die 4 deelnemende lande wat hulle aan die kant van die Boere geskaar het, naamlik Noorweë, Swede, Denemarke en Finland. Op elke granietblok is ook ’n Walkure uitgebeeld. Sy personifiseer een van die Skandinawiese lande. Walkure is volgens die Germaanse godsdiens die doodsgodinne wat gesneuwelde krygers van die slagveld haal en hulle na die Walhalla (Germaanse hemel) neem. Die Walkure staan onder gesag van Odin of Wodan, die Oppergermaanse God, na wie Woensdag vernoem is.

Die monument is op 25 April 1908 deur Generaal Louis Botha onthul.

Aanvanklik was die versorging van die monument toevertrou aan die N.G. kerk te Kimberley.

Van die 29 name wat gelys is, het 23 tydens in die Slag van Magersfontein gesneuwel of aan wonde beswyk wat hulle daar opgedoen het. Die orige name is lede van die Skandinawiese korps wat later in die Anglo-Boereoorlog gesneuwel het.

Op die sentrale suil is ’n rune-knoopontwerp en “Magersfontein XI XII MDCCCXCIX” (Magersfontein 11-12-1899) in die graniet uitgebeitel.

Op elke granietblok staan ’n Walkure afgebeeld. Op haar skild staan die name van die manne wat sy kom haal. Sy sal hulle vergesel na die Walhalla: Die inskripsies is soos volg:

Ofskoon die koppieterrein as staanplek vir die hoofmonument gekies is, is die eintlike grafte van dié manne in die veld suidoos van die vernaamste Magersfonteinkop waar dubbel-Waldemaarkruise (of Nordiese kruise) van rooierige graniet staan bo-op ’n kliphoop. Dit dui die grafte van die Skandinawiërs aan wat in die slag gesneuwel het, asook min of meer die gebied waar hulle gesterf het. Hoewel ander Boere- en Britse gesneuweldes opgegrawe is om elders herbegrawe te word, rus die Skandinawiërs steeds in hulle oorspronklike grafte op die slagveld. Die opskrif op die kruise lui as volg:

"Till minne av här stupade skandinaver, 11 December 1899. De kunde icke vika, blott falla kunde de".
(Ter nagedagtenis aan die Skandinawiërs wat hier geval het, 11 Desember 1899. Vir hulle was daar geen aftog nie – slegs te sterf).

Vriende in Skandinawië het bydraes vir die grafstene gelewer wat op 16 Desember 1927 deur General Jan Smuts onthul is.




</doc>
<doc id="40996" url="https://af.wikipedia.org/wiki?curid=40996" title="Wiktor Wasnetsof">
Wiktor Wasnetsof

Wiktor Michailowitsj Wasnetsof (Russies: Виктор Михайлович Васнецов); 15 Mei (nuwe styl) 1848 – 23 Junie 1926) was ’n Russiese kunstenaar wat in mitologiese en historiese onderwerpe gespesialiseer het. Hy word beskou as ’n sleutelfiguur van die Opwekkingsbeweging in Russiese kuns.

Wiktor Wasnetsof is in 1848 in ’n klein dorpie van Wjatka gebore. Sy pa was ’n priester wat belanggestel het in die wetenskap, sterrekunde en skilderkuns. Sy oupa was ’n ikoon-skilder.

Hy het aan ’n kweekskool in Wjatka studeer en daarna na Sint Petersburg getrek om kuns te studeer. In Augustus 1867 het hy by die Keiserlike Kunsakademie ingeskryf. Drie jaar later het die Peredwizjniki-beweging teen die akademisme gerebelleer. Wasnetsof het vriende gemaak met hul leier, Iwan Kramskoi, en na hom verwys as sy onderwyser. Hy het ook goed bevriend geraak met ’n medestudent, Ilja Repin.

Dis ironies dat Wasnetsof, wie se naam verbind word met mitologiese en historiese skilderye, dié onderwerpe aanvanklik tot elke prys vermy het. In die vroeë 1870's het hy baie gravures gedoen wat die eietydse lewe uitbeeld.

In 1876 het Repin Wasnetsof genooi om by die Peredwizjniki-kolonie in Parys aan te sluit. Daar het hy klassieke en eietyde skilderye bestudeer en gefassineer geraak met feëverhale. Hy het begin werk aan "Iwan Tsarewitsj op ’n Grys Wolf" en "Die Vuurvoël". Hy was ook die model vir Sadko in Repin se bekende werk "Sadko in die Onderwaterkoninkryk". In 1877 het hy na Moskou teruggekeer.

In die laat 1870's het Wasnetsof Russiese feëverhale en bilini (volksverhale) geïllustreer en van sy bekendste werke voltooi: " ’n Ridder by die Kruispad" (1878), "Prins Igor se Slagveld" (1878),
"Drie Tsarewnas van die Ondergrondse Koninkryk" (1879–1881), "Die Towertapyt" (1880) en "Aljonoesjka" (1881).

Dié werke is nie destyds goed ontvang nie. Baie radikale resensente het dit afgemaak as ’n ondermyning van die Realistiese beginsels van die Peredwizjniki. Selfs bekende fynproewers soos Pawel Tretjakof het geweier om dit te koop. Die werke sou in die 1880's in gewildheid toeneem nadat Wasnetsof religieuse onderwerpe en ’n reeks ikone geskilder het.

In 1884-'89 het Wasnetsof muurskilderings in die Sint Wladimir-katedraal in Kiëf geskilder. Hy het bevriend geraak met Michail Wrubel, wat ook by die versiering van die katedraal betrokke was, en hom baie geleer. Hier het hy "Iwan Tsarewitsj op ’n Grys Wolf" eindelik voltooi en begin werk aan sy beroemde skildery "Bogatirs".

Wasnetsof was die volgende twee dekades aktief, maar die meeste van sy skilderye is beskou as van sekondêre belang. Hy het hom al hoe meer tot ander mediums gewend. In 1897 het hy saam met sy broer Apollinari gewerk aan die dekor vir die Rimski-Korsakof-stuk "Sadko" en in die 1910's het hy ’n nuwe uniform ontwerp vir die Russiese weermag.

Teen die eeuwisseling het hy gewerk aan sy feëverhaal-styl Russiese argitektuur. Sy eerste ontwerp was ’n kerk in Abramtsewo (1882) saam met Wasili Polenof. In 1894 het hy sy eie huis in Moskou ontwerp. Die Russiese pawiljoen van die Wêreldkermis in Parys het in 1898 gevolg en sy beste gebou, die Tretjakov-galery, in 1904.

Tussen 1906 en 1911 het Wasnetsof gewerk aan die ontwerp van die mosaïekwerk van die Aleksander Nefski-katedraal in Warskou. In 1912 het hy ’n adellike titel ontvang van tsaar Nikolaas II.




</doc>
<doc id="40997" url="https://af.wikipedia.org/wiki?curid=40997" title="Slagting van Katyn">
Slagting van Katyn

In die Slagting van Katyn het eenhede van die Sowjet-Russiese departement van binnelandse sake NKWD in die lente van 1940 in 'n woud naby Katyn (RSFSR) meer as 21 000 Poolse offisiere en burgerlikes vermoor.

Nadat die massagrafte in 1943 deur die Duitse Weermag ontdek is, het die Poolse regering in ballingskap, wat in Londen gesetel was, sy betrekkinge met die Sowjetunie verbreek. Die massamoord is aanvanklik deur die Nasionaalsosialistiese propaganda geïnstrumentaliseer, terwyl die Sowjet-bewind onder Josef Stalin sy betrokkenheid by die oorlogsmisdaad van die hand gewys het en dit die Duitse Weermag ten laste gelê het. 

Die Sowjet-leier Michail Gorbatsjof het dit eers in 1990 duidelik gestel dat die Sowjetunie vir die Slagting van Katyn verantwoordelik was. Die oorlogsmisdaad het die verhoudinge tussen Pole en Rusland versteur. In April 2010 het die Russiese regering 'n poging onderneem om versoening tussen die twee lande teweeg te bring.



</doc>
<doc id="40998" url="https://af.wikipedia.org/wiki?curid=40998" title="Chrzanów">
Chrzanów

Chrzanów ([ˈxʂanuf] ; tussen 1941 en 1945 Krenau genoem) is 'n Poolse stad met 'n bevolking van 38 869 in 2010.



</doc>
<doc id="41000" url="https://af.wikipedia.org/wiki?curid=41000" title="Kerk van die Verlosser op Bloed">
Kerk van die Verlosser op Bloed

Die Kerk van die Verlosser op Bloed (Russies: Храм Спаса на Крови) is een van die belangrikste besienswaardighede in Sint Petersburg, Rusland. Dit word ook genoem die Kerk op Gestorte Bloed en die Katedraal van die Wederopstanding van Christus (Собор Воскресения Христова), sy amptelike naam. Die naam verwys na die bloed van tsaar Aleksander II wat op daar gesterf het in ’n sluipmoordaanval.

Die bou van die kerk het in 1883 begin onder Aleksander II se seun, tsaar Aleksander III, as ’n gedenkteken aan sy pa. Die bouwerk het stadig gevorder en is eers in 1907 tydens die bewind van tsaar Nikolaas II voltooi. Geld vir die bouwerk is geskenk deur die keiserlike familie en baie private skenkers.

Die kerk is opsigtelik geleë aan die Gribojedof-kanaal. Terwyl tsaar Aleksander II langs die kanaal gery het, het ’n anargis ’n granaat na sy koets gegooi. Dit het ontplof en die tsaar, wat nie beseer is nie, het uitgeklim. Terwyl hy met die skuldige gepraat het, het ’n ander samesweerder nog ’n granaat gegooi. Hyself is dood en die tsaar ernstig gewond. Aleksander is na die Winterpaleis geneem, waar hy ’n paar uur later dood is.

’n Tydelike altaar is opgerig op die plek waar die bom ontplof het terwyl ’n meer permanente gedenkteken beplan is. Daar is besluit dat die deel van die straat waar die sluipaanval plaasgevind het, deur die mure van ’n kerk omring sou word. Daardie deel van die kanaaloewer is tot in die kanaal vergroot sodat daar genoeg plek vir die kerk sou wees, met ’n altaar op die plek waar die aanval plaasgevind het.

Die argitektuur van die kerk verskil van dié van Sint Petersburg se ander geboue, wat hoofsaaklik in ’n Barok- en ’n Neoklassisistiese styl gebou is. Die Verlosser op Bloed is egter volgens die styl van Middeleeuse Rusland in die gees van die romantiese nasionalisme. Dit lyk soos die 17de-eeuse kerke van Jaroslawl en die beroemde Sint Basilius-katedraal in Moskou.

Die kerk bevat meer as 7 500 vierkante meter mosaïek, meer as enige ander kerk in die wêreld. Die binnekant is ontwerp deur die mees vooraanstaande kunstenaars van daardie tyd, onder andere Wiktor Wasnetsof, Michail Nesterof en Michail Wroebel.

Ná die Russiese Rewolusie is die kerk geplunder en erg verniel. Die Sowjet-regering het dit in die vroeë 1930's gesluit. Tydens die Tweede Wêreldoorlog, toe baie mense dood is van honger tydens die Beleg van Leningrad deur Nazi-Duitsland, is die kerk gebruik as ’n tydelike stoor vir die lyke van mense wat óf van honger óf van siektes óf in gevegte dood is en die kerk is verder beskadig. Ná die oorlog is dit as ’n pakhuis vir groente gebruik en dit het gelei tot die spottende naam "Verlosser op Aartappels".

In Julie 1970 is die bestuur van die kerk oorgedra aan die Sint Isak-katedraal. Dit is gebruik as ’n baie winsgewende museum en die opbrengs is gebruik om die kerk te restoureer. Dit het 27 jaar geduur en die kerk is in Augustus 1997 heropen. Dit is egter nooit ingewy nie en dien nie as ’n kerk nie, maar as ’n mosaïekmuseum. Selfs voor die rewolusie was dit nie ’n openbare kerk nie, maar bloot ’n gedenkteken aan die vermoorde tsaar. Die enigste dienste wat daar gehou is, is gedenkdienste. Die kerk is tans een van die grootste toeriste-attraksies in Sint Petersburg.



</doc>
<doc id="41005" url="https://af.wikipedia.org/wiki?curid=41005" title="Otra Puse">
Otra Puse

Otra Puse is 'n Letlandse popgroep wat in 1992 deur die sanger en kitaarspeler Aigars Grāvers, die tromspeler Aigars Krēsla (albei voormalige lede van die gewilde groep "Jumprava"), die voorheen onbekende sanger Normunds Pauniņš, die klawerbordspeler Ivars Makstnieks (voorheen "Vaidava" en "Linga") en die bassis Aldis Miodle in Riga gestig is.

Otra Puse se gewildste treffers sluit "Pēc Lietus", "Rīga", "Nakts vai Rīts" en "Dievs Dod" in. Die laasgenoemde lied is ook in Russies (Огонь/Ogoņ) vrygestel.


Inligting en MP3-snitte


</doc>
<doc id="41008" url="https://af.wikipedia.org/wiki?curid=41008" title="Nedbank">
Nedbank

Nedbank (JSE: NED) is een van die vier groot banke van Suid-Afrika, alhoewel dit egter een van die nuutste banke is om plaaslik geïnkorporeer te word. Sy hoofkantoor is in Johannesburg. Markkapitalisasie is R46,5 miljard vanaf 28 Augustus 2006.

Die bank is oorspronklik in 1888 gestig in Amsterdam as die "Nederlandsche Bank en Credietvereeniging voor Zuid-Afrika" en in dieselfde jaar 'n kantoor in Pretoria geopen. 18 jaar later, in 1906, het die bank uitgebrei met die opening van 'n tak in Londen. In 1951 word die Suid-Afrikaanse tak verselfstandig onder die naam "Nederlandse Bank in Suid-Afrika Beperk" geïnkorporeer. Die hoeveelheid Suid-Afrikaanse aandeelhouers het aansienlik toegeneem en in 1969 word die maatskappy 100 persent Suid-Afrikaans nadat die "Bank Mees en Hoop" 20 persent van die aandele gekoop en nog dieselfde jaar weer verkoop het.

In 1992 is die naam van die bank verander na Nedcor Bank Beperk, waarvan Nedbank die grootste afdeling was. In 1992 smelt Syfrets, UAL en Nedbank Investment Bank saam om Nedcor Investment Bank (NIB) te vorm. Ou Mutual, Nedcor se houermaatskappy, het demutualiseer en is op die Londense aandelebeurs gelys in 1999. Dit word 'n samestelling van die FTSE 100-indeks. Nedbank bekom die Man (eiland) en Jersey private bankbesigheid van Robert Fleming & Kie in 2001.

Die nuwe Nedcor Groep vorm op 1 Januarie, 2003, en kombineer Nedcor, BoE, Nedcor Investment Bank en die Kaap van Goeie Hoop Bank in een wettige entiteit. Die Nedcor Groep is hernoem tot die Nedbank Groep op 6 Mei 2005. Die Nedbank-hoofkantoor is in Sandton, Suid-Afrika.

In Augustus 2009 koop Nedbank die oorblywende 49.9% van Imperial Bank en sedertdien word Imperial Bank ten volle besit deur Nedbank.



</doc>
<doc id="41011" url="https://af.wikipedia.org/wiki?curid=41011" title="Boergas">
Boergas

Boergas (Bulgaars: Бургас) is met 'n bevolking van 232 264 die vierde grootse stad in Bulgarye. Boergas dien as administratiewe setel van die gelyknamige provinsie en munisipaliteit. Met sy seehawe - die grootste in die land - en 'n verskeidenheid nywerhede is Boergas die ekonomiese, kulturele en politieke spilpunt van Bulgarye se suidooste. Sy ligging aan 'n aantreklike baai van die Swartsee, met sandstrande, mere en natuurbewaringsgebiede in sy onmiddellike omgewing, maak van Boergas een van die belangrikste vakansiebestemmings in Bulgarye.


</doc>
<doc id="41015" url="https://af.wikipedia.org/wiki?curid=41015" title="Vannermerwe">
Vannermerwe

Vannermerwe is 'n bynaam vir 'n persoon wie se van Van der Merwe is.

Die bynaam word in die Afrikaanse spreektaal in verskeie grappe gebruik, gewoonlik met Vannermerwe aan die kortste kant daarvan. As voorbeeld van die verskynsel:


</doc>
<doc id="41016" url="https://af.wikipedia.org/wiki?curid=41016" title="Emmaus">
Emmaus

Emmaus is die naaste pleknaam aan die middelpunt van Suid-Afrika. Dit is ongeveer 20 km vanaf Petrusburg in die Vrystaat geleë. Daar was eens 'n spoorwegstasie met 'n kafee, poskantoor en dies meer. Vandag is daar niks meer oor nie, behalwe die idee van die middelpunt van Suid-Afrika.



</doc>
<doc id="41018" url="https://af.wikipedia.org/wiki?curid=41018" title="Isme">
Isme

'n Isme is 'n selfstandige naamwoord wat op die agtervoegsel "-isme" eindig. Die afgeleide persoonsnaamwoord van "-isme" is "-is", en die afgeleide byvoeglike naamwoord is "-isties". Die betreffende uitgang is uit die Grieks afkomstig en het aanvanklik "-ismos" gelui. Dit is gebruik om bepaalde werkwoorde te voorsien van 'n vorm wat 'n gepaste toestand van aksie benoem. So staan "baptizein" vir "onderdompeling", en die bybehorende daad word "baptismos".

Later het die gebruik van die uitgang in Indo-Europese tale uitgebrei. Dit het 'n veel gebruikte aanduiding vir begrippe/konsepte, sisteme, leefwyses, georganiseerde aktiwiteite, ideologieë, artistieke strominge en andersoortige fenomene geword. So staan marxisme vir 'n geheel van teorieë, praktyke en denkwyses wat aan die gedagtegoed van die Duitse filosoof en politieke ekonoom Karl Marx ontleen is.

Soms dui aanhangers of beoefenaars van 'n isme hulself daarmee aan, maar die konsep kan ook deur buitestaanders gebruik word om, al dan nie vir negatiewe doeleindes nie, 'n indiwidu of groep te klassifiseer.

Die meeste ismes betref konsepte wat op enigerlei wyse op die menslike rede of menslike handelinge te herlei is. Soms egter word daar ook verskynsels uit die natuur mee aangedui, soos "botulisme".



</doc>
<doc id="41019" url="https://af.wikipedia.org/wiki?curid=41019" title="Agtervoegsel">
Agtervoegsel

'n Agtervoegsel, uitgang of suffiks is in alle nie-isolerende tale 'n affiks wat agter die woordstam geplaas word.

Daar word na agtervoegsels as postmorfeme verwys. 'n Agtervoegsel is altyd 'n gebonde morfeem en kan dus nie as 'n selfstandige woord voorkom nie.

Daar bestaan twee soorte agtervoegsels wat twee verskillende doele dien:

Voorbeelde van afleidingsagtervoegsels:

Voorbeelde van buigingsagtervoegsels:





</doc>
<doc id="41021" url="https://af.wikipedia.org/wiki?curid=41021" title="Jas">
Jas

'n Jas is 'n grondliggende deel van bo-kleding in baie kulture. Dit bedek die torso en die arms en is aan die voorkant van die nek af oop. Hierdie opening mag oophang of kan deur verskillende metodes toegemaak word, soos deur knope of 'n ritssluiter. Jasse reik tipies net effens verby die sitvlak; by langer kledingstukke van eenderse vorm praat 'n mens eerder van 'n mantel.


</doc>
<doc id="41022" url="https://af.wikipedia.org/wiki?curid=41022" title="Knie">
Knie

Die knie is 'n gewrig in die vorm van 'n skarnierverbinding in die menslike been wat die skeenbeen en kuitbeen (die bene van die onderbeen) met die dybeen (die been van die bobeen) verbind. Hierdie verbinding word aan die voorkant deur die knieskyf (patella) beskerm.

Vanuit hierdie gewrig word die been deur aanspanning (ekstensie) van die bobeenspiere, die verhoofdige dybeenspier oftewel "Musculus quadriceps femoris" (quadriceps) gestrek, en deur aanspanning (fleksie) van die spiere aan die agtersy van die bobeen oftewel "hamstrings" of "Musculus biceps femoris" (biceps femoris — "femur", Latyns vir dybeen) gebuig.

Ook word gereeld met die knie die gebied van die been bedoel wat hierdie verbinding insluit en steun, dus ook die omliggende weefsel. Die bewegings van die knie verloop soepel deur middel van kraakbeen. Die dun, elastiese weefsel, kraakbeen, beskerm die beenmateriaal en sorg dat die gewrigsvlakke gemaklik oor mekaar kan gly. Daar kan twee soorte gewrigskraakbeen in die knie onderskei word, naamlik fibreuse kraakbeen (meniskus) en hialiene kraakbeen.

Die voor-terugwaartse stabiliteit in die kniegewrig word veral deur kruislingse bande (die kruisligamente) bereik wat die bo- en onderbeen verbind. Die sywaartse stabiliteit word deur die kollaterale bande gewaarborg. 'n Soepel skarnier van bobeen ten opsigte van die onderbeen word bereik deurdat die knie in 'n kapsel omvat is, asook deur die aanwesigheid van kraakbeenskywe tussen die skarnierende beendele (die meniski).

Die kraakbeen slyt met die jare, maar ook deur belasting. Kraakbeen besit slegs 'n geringe vermoë om homself te herstel, aangesien daar geen bloedvate in hierdie weefsel is wat vir stofwisseling sorg nie. Ná beskadiging, sal 'n groot deel van die herstelweefsel as fibreuse kraakbeen ontstaan. Fibreuse kraakbeen is van minder gehalte as die hialiene kraakbeen. Hierdeur sal na verloop van tyd opnuut skeurtjies en barste in die kraakbeen ontstaan.

By gewerwelde diere word met die knie 'n analoë verbinding of deel van die been bedoel.



</doc>
<doc id="41023" url="https://af.wikipedia.org/wiki?curid=41023" title="Marxisme">
Marxisme

Marxisme is die teoretiese grondslag vir moderne kommunisme, gebaseer op die ideë en denkbeelde van Karl Marx en Friedrich Engels.

Hierdie ideë en denkbeelde is op drie groot ideologiese strominge van die 19de eeu gestoel: Duitse filosofie (veral die dialektiek van Hegel), klassieke Engelse politieke ekonomie en Franse sosialisme in kombinasie met Franse rewolusionêre doktrines. Uit hierdie strominge het Marx en Engels 'n moderne "wetenskaplike sosialisme" gedistilleer.

Volgens Marx se opvatting van die menslike geskiedenis verloop dit in stadia. Die stadia word in die eerste plek deur die gangbare ekonomiese stelsel (die "onderbou") gekenmerk, en in die tweede plek deur opvattings, ideë, kultuur en sulks (die "bobou"). Verskillende samelewings deurloop die stadia in verskillende tempo's, maar wel in min of meer dieselfde volgorde. In elke stadium veroorsaak die ekonomiese stelsel spanninge tussen die verskillende maatskaplike klasse wat tot klassestryd en uiteindelik tot rewolusie lei.

In die tyd van Marx, die 19de eeu, was die gangbare ekonomiese stelsel die industriële kapitalisme met die klassieke liberalisme as ideologie. Dit het na die Industriële Revolusie ('n ekonomiese verandering) en die Franse rewolusie ('n ideologiese verandering) ontstaan. Die industriële rewolusie het 'n nuwe klassemaatskap geskep, waar die heersende klasse nie meer die adel was nie, maar die burgery (bourgeoisie), die ou middelklasse, wat die produksiemiddele (fabrieke) in besit gehad het. Daarteenoor het die proletariaat, die klasse van besitlose arbeiders, gestaan, wat (by gebrek aan produksiemiddele) gedwing was om hul arbeid te verkoop om aan die lewe te bly, en so deur die burgery uitgebuit is. (Die plek van die boer in hierdie stelsel was jarelang 'n strydpunt binne marxisme, die sogenaamde "Agrarfrage".)

Die teenstellings binne kapitalisme sou hierdie stelsel uiteindelik onvolhoubaar maak. Die uitgebuite arbeidersklasse moes volgens Marx in opstand gekom het teen die kapitaalbesitters. Hierdie opstand sou die einde van kapitalisme en liberale demokrasie inlui, wat plek sou maak vir 'n sosialistiese samelewing. In die sosialistiese periode sou die staat tot 'n diktatuur van die proletariaat omgevorm word, waarin die (politieke) rolle van beide klasse omgedraai sou word. Uiteindelik sou dit tot nog 'n ander maatskaplike stadium gelei het, naamlik kommunisme.

Die woorde sosialisme en kommunisme het voor die teorievorming van Marx en Engels reeds bestaan. Die spesifieke betekenis wat aan hierdie terme binne marxisme gegee word, is nie noodwendig die enigste moontlike betekenis nie.

Binne marxisme is verskillende strominge aan te dui, waaronder marxisme-leninisme, trotskyȉsme, stalinisme, Juche, maoïsme en neomarxisme. Hierdie strominge word deur subtiele en vae nuanse en ideologiese verfynings onderskei.

Marxisme het onder andere Vladimir Lenin tot die inisiëring van die eerste "proletariese rewolusie" in die geskiedenis geïnspireer, die Russiese Rewolusie (1917). Daarmee het Rusland die eerste "diktatuur van die proletariaat" en die eerste sosialistiese staat geword (sosialisties in die betekenis wat Marx daaraan gegee het).

Ook die Chinese Burgeroorlog van 1949, die Kubaanse rewolusie en verskeie rewolusies in Suid-Amerika is in die naam van marxisme gepleeg.

Marxisme het 'n groot invloed op die ontwikkelende wêreldwye arbeidersbeweging gehad. Marx het met 'n sekere minagting op die voer van loonstryd as doel op sigself neergesien, omdat hy van oordeel was dat dit die aandag van die uiteindelike Groot Rewolusie sou kon aflei. Hy was egter pragmaties genoeg (byvoorbeeld in die boek "Loon, prys en wins") om vakbondsaktiwiteite aan te beveel as middel om die arbeiders tot organisasie te beweeg en ook om tot die stryd vir die algemene kiesreg oor te gaan as middel om politieke mag te ontwikkel.

Marx se teorieë was 'n stimulant vir die opkomende arbeidersbeweging gewees, maar oor die vraag hoe groot sy bydrae aan die hervorminge binne kapitalisme was, wat in die meeste ekonomies ontwikkelde lande tot 'n beter lewenspeil vir die loonarbeiders gelei het, en tot meer politieke invloed en regte (onder andere maatskaplike sekerheid), kan op uiteenlopende wyse geoordeel word. Dit is duidelik dat Marx se maksimalistiese idee van 'n Groot Proletariese Rewolusie die arbeidersbeweging ook wel gereeld in die weg gesit het, deurdat dit tot diepgaande twiste tussen sosiaal-demokrate en vakbondmilitantes gelei het wat eintlik wel tevrede was met hervorminge binne die "kapitalistiese stelsel" (en wat deur hul teenstanders "revisioniste" genoem is) en hul maksimalistiese teenstanders, wat tevrede was met niks minder as die volledige onderwerping van die "burgerlike samelewing" nie.

In Rusland het Wladimir Lenin die teorieë van Marx gebruik as grondslag vir sy eie rewolusionêre ideë, wat via die Russiese Rewolusie (1917) tot die ontstaan van die Sowjetunie gelei het. In die Sowjetunie het dit 'n dogma geword dat die Leninistiese interpretasie van die Leer van Marx die enigste juistheid was, maar dit is te betwyfel of Marx in alle opsigte met die handelwyse van Lenin en sy trawante dit eens sou wees.

Marx het die idee gehad dat die rewolusie eerste in enkele van die mees hoogs-ontwikkelde industriële lande (Engeland, Frankryk, Duitsland of die Verenigde State) sou uitbreek. Oor die algemeen het hy geen hoë dunk van die rewolusionêre potensieel in Rusland gehad nie, al het hy in sy latere jare wel belangstelling aan die dag gelê vir rewolusionêre strominge in die tsareryk. Hy het egter verwag dat vir 'n eg voldrae sosialisme, 'n internasionale rewolusie nodig sou wees, wat ten minste die belangrikste kapitalistiese sentra sou omvat.

Marx het ook die gedagte te kenne gegee dat die rewolusie miskien op nie-gewelddadige wyse plaas sou kon vind, byvoorbeeld in Engeland, waar 'n groot deel van die arbeiders teen die einde van die 19de eeu al kiesreg gehad het. Daar sou dit nie uitgesluit wees dat die saak van die proletariaat via die stembus kon triomfeer nie.

Marx was in sy ideë gewoonlik minder reguit as heelwat van sy volgelinge. Beroemd is sy uitspraak "Ek is in geen geval 'n Marxis nie".





</doc>
<doc id="41025" url="https://af.wikipedia.org/wiki?curid=41025" title="Kraakbeen">
Kraakbeen

Kraakbeen is 'n spesiale vorm van bindweefsel met 'n elastiese karakter as gevolg van eienskappe van die ekstrasellulêre matriks. Kraakbeen kan groot druk weerstaan, maar het weinig trekvastheid, in teenstelling tot beenmateriaal. Kraakbeen word in drie tipes ingedeel: hyaliene kraakbeen, elastiese kraakbeen, en fibreuse kraakbeen.

Kraakbeen is te vinde in vele gebiede van die liggaam, met inbegrip van die artikule oppervlak van die skeletsbene, die ribbekas, die oor, die neus, die bronchiale buise en die tussenwerwelskywe. Die meganiese eienskappe is intermediêr tussen been en digte bindweefsel.

In teenstelling tot ander bindweefsels, bevat kraakbeen geen bloedvate nie. Die chondrocyte word deur diffusie gevoed, geholpe deur die pompende aksie wat deur kompressie van die artikulêre kraakbeen of fleksie van die elastiese kraakbeen gegenereer word. In vergelyking tot ander bindweefsels groei en herstel kraakbeen stadiger.


</doc>
<doc id="41026" url="https://af.wikipedia.org/wiki?curid=41026" title="Bindweefsel">
Bindweefsel

Bindweefsel maak onderdeel uit van alle organe van die liggaam van mens en dier. Bindweefsel het 'n steunende, dan wel versorgende funksie. Bindweefsel beskerm die organe en bepaal hul vorm. Die onderlinge beweeglikheid van die organe word deur bindweefsel versorg. Bindweefsel vorm ook die weg waarlangs bloedvate en senu's na die organe gelei word.

'n Belangrike gemeenskaplike kenmerk waarin bindweefsel van ander weefsels onderskei word, is die feit dat bindweefsel uit 'n populasie van gespesialiseerde selle, ingebed in groot hoeveelhede tussenselstof of intersellulêre matriks, bestaan.

Been, kraakbeen, die senings wat spiere aanmekaar heg, die ligamente wat bene aanmekaaar heg en selfs die delikate vesels wat net onder die vel lê en die spanning handhaaf, is almal vorme van bindweefsel al is dit so uiteenlopend. 

Die groot verskille tussen die verskillende soorte bindweefsel hang saam met die eienskappe van die matriks wat tussen die selle voorkom. Been is hard en onbuigsaam omdat die beenmatriks hoofsaaklik uit die fosfate en die karbonate van kalsium en magnesium bestaan. 

In die matriks van senings is taai, onrekbare wit vesels wat ewewydig aan mekaar lê, terwyl die bindweefsel onder die vel buigbaar is vanweë die geel, elastiese vesels wat dit bevat. 

Bloed is 'n besonder interessante vorm van bindweefsel, aangesien die matriks 'n vloeistof is. Die selle dryf amal vrylik in die vloeistof rond, en is nie permanent aanmekaar geheg nie.




</doc>
<doc id="41027" url="https://af.wikipedia.org/wiki?curid=41027" title="The Who">
The Who

The Who is 'n Engelse rockgroep van die jare sestig en sewentig van die twintigste eeu wat in 1964 in Londen (Engeland) tot stand gekom het. Die groep het tot een van die bekendste rock-'n-roll-groepe ter wêrel gegroei en het op hul hoogtepunt uit sanger Roger Daltrey, kitaarspeler Pete Townshend, baskitaarspeler John Entwistle en tromspeler Keith Moon bestaan. The Who was met uitsondering van die periodes tussen 1983 en 1988 en tussen 1990 en 1995 vrywel kontinu op musiektoer gewees. Wysigings aan die groepsamestelling het gekom na die dood van Keith Moon in 1978 (wat agtereenvolgens deur Kenney Jones, Simon Phillips en Zak Starkey vervang is) en na die dood van John Entwistle in 2002 (in wie se plek Pino Palladino sedertdien waarneem). Teen die einde van Oktober 2006 het The Who 'n comeback gemaak met hul album "Endless Wire". Dit is die elfde ateljeealbum wat die groep uitgebring het, maar die eerste sedert "It's Hard" (1982).

The Who het veral as "rockpioniers" bekend geword; uitvinders van die kragakkoorde ("powerchords") en Townshend se rockopera "Tommy". Die vroeë "mod"-albums van die groep — met korte, soms aggressiewe nommers daarop — is goeie voorbeelde van hoe The Who daar uitgesien het: Pete Townshend met sy leidende kragakkoorde, Keith Moon met sy eksplosiewe tromwerk, John Entwistle met sy baslopies en Roger Daltrey met sy kragtige stem en rondvlieënde mikrofoon. Hierdie albums het 'n groot invloed op die ontwikkeling van hardrock en powerpop gehad, terwyl die luidrugtige en aggressiewe konserte die weg vir die koms van punkrock gebaan het.


</doc>
<doc id="41040" url="https://af.wikipedia.org/wiki?curid=41040" title="Rock and Roll Hall of Fame">
Rock and Roll Hall of Fame

Die Rock and Roll Hall of Fame is 'n museum in Cleveland, Ohio (VSA) wat aan die vaslegging van die geskiedenis van beroemde of invloedryke rock-'n-roll-musici en -betrokkenes gewy is. Die huidige gebou is op 2 September 1995 geopen en is aan die oewer van die Eriemeer in Clevelend ten ooste van die stadion van die "Cleveland Browns" en die "Great Lakes Science Center" geleë.

Die Rock and Roll Hall of Fame is deur Ahmet Ertegün, Jan Wenner en Suzan Evans opgerig. Sedert 23 Januarie 1986 kom hier jaarliks 'n beperkte aantal mense of groepe by via die "Rock and Roll Hall of Fame Induction Ceremony" in New York Stad. Oor die opname in die Hall of Fame beslis sowat seshonderd musici en musiekdeskundiges.


</doc>
<doc id="41041" url="https://af.wikipedia.org/wiki?curid=41041" title="Mikrofoon">
Mikrofoon

'n Mikrofoon (van Grieks: "mikros" = klein en "phonos" = geluid, oftewel "klein geluid") is 'n elektromagnetiese onderdeel wat geluid in 'n elektriese sein omskakel sodat die klank vir versterking plaaslik en/of elders weergegee kan word, asook om 'n geluidsopname mee te maak.

'n Mikrofoon is 'n omsetter wat geluidstrillings in elektriese spanningsvariasie omsit. Hoewel gevoelige, betroubare en gesofistikeerde mikrofone nou beskikbaar is, is die beginsels waarop dit werk, lank reeds ontwikkel. 

Die eerste mikrofone is teen die middel van die vorige eeu gebou, en een van hulle, die koolstofmikrofoon, was so suksesvol dat dit vandag nog gebruik word. Die koolstofmikrofoon verskaf sterk spanningsvariasies, en werk oor ŉ frekwensiegebied wat voldoende is om die menslike stem duidelik te laat klink. 

Die koolstofmikrotoon is egter ongeskik vir byvoorbeeld die natuurgetroue omsetting van musiek, wat 'n baie wyer frekwensiegebied as spraak omvat, en met die ontwikkeling van die elektronika het beter mikrofone, soos die dinamiese mikrofoon, verskyn wat klank baie getrou in elektriese golwe kan omsit.

Die magnetodinamiese mikrofoon is vandag die algemeenste mikrofoon, en bestaan uit 'n spoeletjie waaraan ŉ membraan vasgeheg is, Die spoeletjie kan vry in 'n lugspleet van ŉ permanente magneet beweeg, en as die membraan (onder die invloed van lugtrillings ofte wel geluidstrillings) beweeg, bring die spoeletjie 'n elektriese stroom voort. 

Die grootte van die stroom is eweredig aan die trillingsnelheid van die membraan. Hoewel eenvoudig en kompak, is die MD-mikrofoon (magnetodinamiese mikrofoon) ŉ baie goeie omsette Die bandmikrofoon werk oor ŉ wyer frekwensiegebied as die MD-mikrofoon, en bevat 'n geriffelde aluminiumplaatjie wat vir sowel ŉ membraan as 'n stroomgeleier dien. Dit reageer veral goed op uiters hoe of lae frekwensies (vinnige of stadige trillings), maar word moeiliker as die MD-mikrofoon vervaardig. 

Die bandmikrofoon is ook kwesbaarder (nie skokbestand nie) en word daarom hoofsaaklik in ateljees gebruik. Die kapasitormikrofoon is een van die beste beskikbare mikrofone, en bevat twee plaatjies waartussen daar 'n kapasitansie (vermoë om elektriese lading op te gaar) bestaan. Een van die plaatjies dien as membraan, en as dit tril, ontstaan daar spanningsvariasies tussen die plaatjies. Die geleiers wat aan die plaatjies vas is, beïnvloed egter die kapasitansie, en om dit uit te skakel, word 'n voorversterker in die mikrofoon ingebou. 

Die voorversterker moet egter 'n baie hoë ingangsweerstand hê. Omdat gewone transistors 'n lae ingangsweerstand het, word spesiale transistors, sogenaamde FET - ("field effect transistors") transistors vir die bou van die voorversterker gebruik. Die mikrofoon word dus ook van batterytjies voorsien, wat krag aan die versterker moet lewer. Die kristalmikrofoon bevat ŉ piësoëlektriese kristal tussen twee plaatjies, en die kristal is aan ŉ membraan verbind. Sodra die membraan tril, ontwikkel dit ŉ wisselende spanning in die kristal, wat na 'n klankversterker oorgedra kan word.

Mikrofone kan so vervaardig word dat dit geluide uit alle rigtings of net geluide uit 'n sekere rigting kan ontvang. Die rigtingsgevoeligheid kan met behulp van 'n rigtingsdiagram voorgestel word, waarvan die diagramvorm aandui vir watter geluide (wat van voor, agter, bo, onder of weerskante kan kom) ŉ mikrofoon die sensitiefste is. Sekere mikrofone is byvoorbeeld gevoelig vir geluide uit alle rigtings, maar die gevoeligste vir die wat van voor af kom. Ander mikrofone ontvang weer geluide van voor sowel as van agter, maar nie uit ander rigtings nie. 

Alle mikrofone is egter die gevoeligste vir geluide uit die rigting waarin die membraan gerig is. Rigtingsgevoeligheid kan byvoorbeeld beheer word deur ŉ membraan van agter af te sluit (toe te maak). of oop te laat. 'n Mikrofoon met 'n afgeslote membraan ontvang geluide uit alle rigtings, maar is veral sensitief vir die wat van voor af kom, en staan bekend as ŉ drukmikrofoon. 'n Mikrofoon met ŉ oop membraan reageer op drukverskille van trillings van voor en agter, maar nie van ander rigtings nie, en staan bekend as 'n drukverskilmikrofoon. 

Druk- en drukverskilmikrofone word dikwels gekombineer om ŉ sekere rigtingsgevoeligheid te verkry, 'n Drukverskilmikrofoon alleen het 'n 8-vormige rigtingsdiagram, met die mikrofoon as middelpunt, en reageer dus op geluide uit gebiede voor en agter die mikrofoon. As 'n mikrofoon egter so saamgestel word dat dit 50 % drukgevoelig en 50 % drukverskilgevoelig is, is die rigtingsdiagram niervormig, en die mikrofoon is gevoelig vir geluide uit 'n gebied van voor en weerskante, maar nie vir geluide van agter nie. Uiterste rigtingsgevoeligheid kan verkry word deur 'n mikrofoon in ŉ silinder (buismikrofoon) of in die brandpunt van 'n paraboliese reflektor te plaas.

Die impedansie (weerstand teen die vloei van wisselstroom) van mikrofone is sterk uiteenlopend: kristal- en kapasitormikrofone het byvoorbeeld 'n hoë, en MD-mikrofone ŉ lae impedansie. In die praktyk word impedansies by 'n frekwensie van 1 000 Hz gemeet, en wissel van 200 ohm vir lae-impedansie- tot 50 kilo-ohm vir hoë-impedansie-mikrofone. 

Dit is belangrik dat die impedansie van 'n mikrofoon met die van die apparaat (byvoorbeeld 'n klankversterker) waarby dit gebruik word, moet ooreenstem. 'n 50-kilo-ohmmikrofoon kan byvoorbeeld nie by 'n 200-ohm-ingang ingeprop word indien goeie resultate verlang word nie. Die gevoeligheid van mikrofone word gemeet aan die verhouding tussen die geluidsdruk (trillings) en die ontwikkelde spanning, en in mV/"" bar uitgedruk (1 mV/""bar = 10 V.m/N). 'n Goeie mikrofoon sal byvoorbeeld maklik 100 mV by sagte geluide (lae druk) ontwikkel. 

Die kwaliteit van 'n mikrofoon word bepaal deur vervorming en dinamiek. Vervorming vind plaas as die mikrofoon nie 'n geluid natuurgetrou in 'n elektriese ekwivalent kan omsit nie. Dinamiek is die verhouding tussen die swakste en sterkste seine wat 'n mikrofoon getrou kan weergee, hoewel dit ook deur frekwensie beïnvloed word.




</doc>
<doc id="41042" url="https://af.wikipedia.org/wiki?curid=41042" title="Vrede van Parys (1783)">
Vrede van Parys (1783)

Die Vrede van Parys (ook wel die Vrede van Versailles) van 1783 het die einde van die Amerikaanse Onafhanklikheidsoorlog beteken.

Op 30 November 1782 was daar al voorlopige vredesverdrae in Parys onderteken, maar dit het tot 19 April geduur tot die Britte hulle uit Amerika begin onttrek het. Die formele einde van die onafhanklikheidsoorlog was op 3 September 1783, toe die Vrede van Parys geteken is. Die laaste Britse troepe het op 25 November 1783 onttrek. Die vredesverdrag is op 14 Januarie 1784 deur die Kongres van die Verenigde State aanvaar.

Die eerste erkenning van die Verenigde State het van Friesland gekom, maar later het die ander Nederlandse geweste gevolg. Frankryk was die eerste land wat die Verenigde State erken het (1782).


</doc>
<doc id="41044" url="https://af.wikipedia.org/wiki?curid=41044" title="Hardrock">
Hardrock

Hardrock is 'n musiekstroming wat uit rock voortgevloei het en gewoonlik deur 'n hard klinkende verwronge ("distorted") elektriese kitaar gekenmerk word. Die tempo in die musiek is gewoonlik hoog; die sang-, kitaar- en sintetiseerderdele wissel mekaar af en vul mekaar aan. Net soos in jazz is 'n "pakkende" rif belangrik om as kapstok vir die snit te fungeer. Die fondament in hardrockliedjies word deur die kitaar met sogenaamde kragakkoorde ("powerchords") gelê.

'n Ander kenmerk is die stewige sangwerk, waarin geforseerde uiteringe nie spaarsamig is nie. Bekende voorbeelde van hierdie soort musiek is AC/DC, Deep Purple, Guns N' Roses, KISS, Led Zeppelin, UFO, Metallica, Uriah Heep en Van Halen.

Opgemerk moet word dat diverse style in rockmusiek 'n sterk verwantskap het. Die musiek van 'n groep soos The Who bevat sowel rock- as hardrockelemente. Die grens tussen hardrock en metal word soms ook moeilik getrek.


</doc>
<doc id="41046" url="https://af.wikipedia.org/wiki?curid=41046" title="Natuurramp">
Natuurramp

Die definisie van 'n natuurramp is die effek wat vloedgolwe, aardbewings, tornado's, sneeustortings op die mens en die natuur het.

Vloede kom voor wanneer daar 'n oormatige hoeveelheid water op land wat gewoonlik droog is voorkom. Daar is verskeie oorsake vir vloede: Oormatige of langdurige reënval, riviere wat oorstroom, damwalle wat meegee en ys wat vinniger as gewoonlik smelt, kan alles veroorsaak dat 'n gebied vloed.

Vloede kan geleidelik opbou soos in die geval van verlengde reënval wat oorstromings veroorsaak. Dikwels is die massas water meer as wat die infraskruktuur in bewoonde gebiede kan hanteer en dan gee die dreine en pype mee wat die water moet wegvoer. Inwoners het dan gewoonlik kans om voor te berei vir die ramp wat kom.

Ander vloede ontwikkel skielik, sonder waarsku en word as blitsvloede geklasifiseer. 'n Baie harde reënbui of storm, of 'n damwal wat skielik meegee kan 'n blitsvloed veroorsaak. Blitsvloede is baie gevaarlik omdat dit 'n groot massa water is wat met groot krag vloei en allerhande klippe, stompe en ander voorwerpe saamsleur terwyl dit alles in sy pad vernietig.

Vloede op die kuslyn kan deur tsoenami’s of groot seestorms veroorsaak word wat groot golwe seewater oor die binneland laat spoel. (sien Tsoenami’s hieronder)

'n Tornado is 'n roterende lugkolom aangeheg aan 'n cumulonimbus wolk, wat baie vinnig roteer en aan die aarde se oppervlak raak.

Tornado’s ontstaan gewoonlik uit 'n donderstorm. Hulle is baie kragtig en kan in uiterse gevalle tot so vinnig as 480 km/uur draai en kan streke van 1,6 km wyd en 80 km lank verwoes.

Die wind binne tornado’s is baie sterk en kan selfs swaar voorwerpe soos voertuie, bome en dakplate in die lug opsuig. Ligte voorwerpe soos papiere kan tot 160 km saamgewaai word.

Aardbewings is 'n geologiese gebeurtenis in die aardkors wat hewige skudding op die aarde oppervlak veroorsaak. Hierdie skudding kan groot skade aanrig aan die natuur, mense en mensegemaakte strukture.

Die geologiese gebeurtenis behels tektoniese plate wat teen mekaar skuur. Die aarde bestaan uit 4 hoof lae. Die buitenste laag is die aardkors, dan is daar die aardmantel, die vloeibare buitekern en die soliede binnekern. Die aardkors en boonste laag van die aardmantel vorm die tektoniese plate. Die plate is los van mekaar, amper soos legkaartstukke wat die aarde se oppervlak bedek. Omdat die plate los van mekaar is, beweeg hulle afsonderlik rond en wanneer die plate se growwe kante teen mekaar skuur, kan dit gebeur dat 'n kant aan 'n ander plaat vashak. Die sy van die plaat wat vashak sit dan vas terwyl die res van die plaat aanhou beweeg wat veroorsaak dat spanning (energie) opbou. Uiteindelik skuif die sy wat vasgehak het verby die ander plaat en al die energie wat opgebou het word dan vrygestel in die vorm van seismiese golwe wat dan die aardoppervlak laat skud.

'n Aardbewing op die kuslyn kan tsoenami’s veroorsaak.(sien ook tsoenami’s hieronder)

Aardbewings kan ook gepaard gaan met vulkaniese uitbarstings. (sien vulkaniese uitbarstings hieronder)

'n Vulkaan is 'n opening in die aarde se oppervlak waardeur magma, gasse en ander ondergrondse puin uitbars. 'n Uitbarsting vind plaas wanneer die druk van die gasse in die magma te hoog word en dan veroorsaak dat die magma uitbars.

Vulkane is gewoonlik bergagtige strukture, omdat die magma wat uitbars om die opening verhard. Uitbarstings kan groot verwoesting saai, en selfs hele nedersettings bedek in lava wat dan verhard.

Vloeiende lawa wat uitgebars het kan so warm as 1250°C word en dus alles waaroor dit vloei verbrand en vernietig.
Stukke rots, as en gevaarlike gasse bars ook uit. Die vlieënde stukke rots kan geboue verwoes en mense doodmaak. Die gasse wat vrygestel word is skadelik vir mense en diere se longe. Mense wat versmoor as gevolg van hoë konsentrasies van skadelike gasse in die lug is die mees algemene oorsaak van dood na afloop van 'n vulkaniese uitbarsting.
Na die uitbarsting hang die as in die lug en val af aarde toe, om 'n kombers van as te vorm. Hierdie as is baie dig en kan plante, diere en mense versmoor.
Daar is 'n droogte in 'n gebied wanneer dit besonder droog is (minder as gewoonlik reën) vir 'n buitengewone lang tydperk. Lae reënval is nie dieselfde as droogte nie. Daar is net 'n droogte wanneer dit nóg minder reën as gewoonlik, hoe laag die gewone reënval ookal is, sodat daar nie genoeg water is om aan die normale verbruikersbehoefte te voldoen nie.

Droogtes veroorsaak direkte skade soos boere se oeste wat uitdroog en doodgaan, maar ook indirekte skade soos die ekonomie wat lei. (As die boere byvoorbeeld nie hulle oeste kan verkoop nie, maak hulle nie wins nie ek kan dan ook nie ander handelaars ondersteun deur aankope te maak nie, dus maak die handelaars ook nie wins nie.)
Die skade (direk of indirek) kan die ekonomie, die omgewing en die sosiale welstand van mense affekteer.

'n Tsoenami is 'n reeks baie lang golwe in die see wat groot verwoesting saai wanneer dit die land tref en oorstroom. Meestal word 'n tsoenami deur 'n aardbewing veroorsaak, maar kan ook as gevolg van grondverskuiwings onder seevlak, of vulkaniese uitbarstings onder seevlak ontwikkel.

Tsoenami-golwe is verder as uit mekaar versprei as gewone see golwe. In die diepsee is die tsoenami golwe dikwels verder as 100 km uit mekaar versprei en daar kan tussen 10 minute en 'n uur verbygaan voor die volgende golf. Die golwe is klein in die diepsee, maar beweeg baie vinnig. Wanneer die tsoenami golwe dan die vlak see bereik, beweeg hulle stadiger en hoop die golwe op om 'n reuse muur van water te vorm van 10 m of hoër.

Hierdie reuse, kragtige golwe spoel dan oor die binneland en saai groot verwoesting. Die kragtige golwe beweeg baie vinniger as wat 'n mens kan hardloop en kan voorwerpe soos rotse, en selfs bote honderde meters in die binneland in meesleur, geboue vernietig en mense doodmaak. Tsoenami’s kan 'n paar ure na die eerste golf nogsteeds gevaar inhou met na-golwe.

Veldbrande is onbeheersde vure wat in die natuur brand en groot verwoesting saai. Daar is drie vereistes vir 'n veldbrand om te ontstaan: Brandstof, suurstof en 'n bron van hitte. Enige materiaal wat vlambaar is kan dien as brandstof. Gras, bome, bosse en selfs huise kan veldbrand brandstof wees. Die bron van hitte steek die vuur aan die brand, en kan uit weerlig, kampvure, sigarette, warm wind, en selfs die son bestaan.

Droë weer en droogtes kan velde en groen plantegroei omskep in die ideale brandstof vir veldbrande. Die wind vererger ook veldbrande deur die vlamme vinnig te versprei.

Vier uit vyf veldbrande word deur mense gestig, daarom is veldbrand bewustheid baie belangrik.

Veldbrande versprei baie vinnig en kan tot so vinnig as 23 km/uur beweeg, wat dit moeilik maak om te beheer en te blus. Sommige veldbrande kan vir weke aanmekaar brand as mense dit nie onder beheer kry nie en sal aanhou brand tot een van die drie vereistes nie meer beskikbaar is nie.

Haelstorms is weerstorms wat haelkorrels laat neerslaan. Die haelkorrels is balle wat uit ys bestaan en kan so klein soos 'n ertjie (5 mm) of so groot soos 'n pomelo (15 cm) in deursnee wees.

Reëndruppels in die lug vries, en trek dan ander reëndruppels aan wat dan ook aan die gevriesde druppel vasvries en so word die haelkorrel al hoe groter.

Sien die hael bladsy vir meer inligting oor hael.
Haelstorms kan groot skade aanrig aan landboubedrywighede, geboue, voertuie, en mense.


</doc>
<doc id="41047" url="https://af.wikipedia.org/wiki?curid=41047" title="Prom">
Prom

'n Prom is in die Verenigde State 'n semiformele dansbal wat die skooljaar afsluit. Prom is 'n afkorting vir "promenade".

Op kleiner hoërskole kan alle leerlinge na die eindjaarsbal gaan, maar op groter skole is die bal alleen vir leerlinge uit die laaste twee klasse bestem, respektiewelik die "junior prom" vir die 11de graad en "senior prom" vir die 12de en ook laaste graad. Sommige "colleges" (Amerikaanse universiteite) vier ook 'n prom.

Seuns dra gewoonlik 'n tuxedo met 'n cummerbund of onderbaadjie terwyl meisies 'n aandrok ("prom dress") dra. Tradisioneel bied die paar mekaar 'n blomstuk aan: die meisie kry 'n corsage van die seun, terwyl die seun wat die meisie se hand daardie aand neem van haar 'n boutonnière ontvang om in sy knoopsgat te dra. Gewoonlik huur die seun (oftewel sy ouers) 'n limousine met 'n chauffeur om met die meisie na die prom gekarwei te word.

Tydens die prom word meestal 'n aandete ontvang en op die dansvloer gedans. Dit is ook tradisie om uit die leerlinge 'n koning en koningin te kies, die sogenaamde "prom king" en "prom queen". Die paar word uit 'n aantal genomineerde leerlinge gekies, die sogenaamde "prom court" van "prom princes" en "prom princesses".

Soms word ook 'n "anti-prom" deur leerlinge gereel as protes teen die (in hul oë) ouderwetse, strakgereelde en geldverslindende tradisie.

Die eindjaarsbal word ook in ander lande gevier, maar heet daar anders, byvoorbeeld "grad" of "forma" in Kanada, "Leavers' Ball" in die Verenigde Koninkryk, "Abi-Feier" in Duitsland, en "matriekafskeid" in Suid-Afrika.

Die "prom" is 'n bekende Amerikaanse kulturele fenomeen wat gereeld in rolprente, televisiereekse en ander gewilde kultuuruitinge opduik. Enkele voorbeelde is die rolprente "Carrie" (1976, gebaseer op 'n roman van Stephen King), "Prom Night" (1980, met 'n "remake" in 2008), en "Prom Wars" (2008).


</doc>
<doc id="41048" url="https://af.wikipedia.org/wiki?curid=41048" title="Onderbaadjie">
Onderbaadjie

'n Onderbaadjie is 'n moulose bolyfse kledingstuk wat bo-oor 'n hemp en das en onder 'n baadjie gedra word as deel van die meeste mans se formele drag, en as die derde deel in die driedelige mansbesigheidspak. Dit was eens 'n aanvaarde deel van mansdrag, maar het sedertdien in die kontemporêre drag van die Engelssprekende wêreld ongewoon geraak, alhoewel dit 'n terugkeer na die besigheidsmode in Duitsland gemaak het.


</doc>
<doc id="41050" url="https://af.wikipedia.org/wiki?curid=41050" title="Tuxedo">
Tuxedo

'n Tuxedo is 'n tweedelige kostuum wat deur mans as aanddrag gedra word, met ander woorde by formele feestelike geleenthede. Dit bestaan uit 'n swart broek met 'n fluweelstreep aan die sykant, en 'n swart baadjie met lapelle, 'n wit tuxedohemp, en 'n lyfband of onderbaadjie. Die skoene wat saam met 'n tuxedo gedra word, is gewoonlik swart blinkleer.


</doc>
<doc id="41052" url="https://af.wikipedia.org/wiki?curid=41052" title="Sint Basilius-katedraal">
Sint Basilius-katedraal

Die Sint Basilius-katedraal (Russies: Собор Василия Блаженного; letterlik die Katedraal van Basilius die Salige) is aan Rooiplein in Moskou geleë en is een van die groot toeriste-trekpleisters in dié stad. Die amptelike naam is die Katedraal van die Voorbidding van Gods Moeder aan die Grag (Собор Покрова, что на Рву) of kortliks die Pokrof-katedraal (Покровский Собор).

Dit is waarskynlik die bekendste gebou in Rusland en is ’n internasionale simbool van die land en van Moskou.

Iwan IV van Rusland, ook bekend as Iwan die Verskriklike, het die katedraal laat bou om die verowering van die Kazan-khanaat te vier. Dit is van 1555 tot 1561 gebou. In 1588 het sy seun, Fjodor I, ’n kapel laat aanbou aan die oostekant bo die graf van die "dwaas in Christus" Basilius die Salige, wat tot ’n Russies-Ortodokse heilige verklaar is.

In 1919 het die Bolsjewiste beslag gelê op die kerk en dit is daarna in ’n museum verander om te voorkom dat die Kommuniste dit sloop. In 1929 het Josef Stalin opdrag gegee dat alle kerke op Rooiplein afgebreek word om plek te maak vir een van sy grootse parades. Een van die kerke wat in die slag gebly het, is die Kazan-katedraal, maar Stalin het ná groot protes besluit om nie Sint Basilius te sloop nie.

Sint Basilius met sy vele koepels is in die suidoostelike hoek van Rooiplein geleë, net oorkant die Kremlin se Spasskaja-toring. Dis nie besonder groot nie en bestaan uit nege kapelle wat op een fondament gebou is.

Die kapelle is binne vol ikone, Middeleeuse muurskilderings en verskeie ander kunswerke. Voor die katedraal staan die Gedenkteken vir Minin en Pozjarski, ’n bronsmonument ter herinnering aan Koezma Minin en prins Dmitri Pozjarski wat ’n leër byeengebring het teen die Poolse invallers in die Tyd van Beroeringe in die laat 16de en vroeë 17de eeu.

Die aanvanklike idee was om ’n paar kapelle te bou, een aan elk van die heiliges op wie se feesdae die tsaar ’n groot slag gewen het, maar die enkele toring in die middel bind die kapelle saam in een katedraal. Volgens ’n legende het tsaar Iwan die argitek, Postnik Jakowlef, se oë laat uitsteek om te voorkom dat hy ooit ’n nog mooier katedraal bou. Jakowlef het egter ’n paar kerke ná die Sint Basilius gebou, onder meer een in Kazan.

Die oorspronklike kerk, wat eers as Kerk en later Katedraal van die Drie-eenheid bekend was, het agt kerke bevat wat om die sentrale Kerk van Voorbidding gebou was; die tiende kerk is in 1588 bygevoeg oor die graf van die plaaslike heilige, Basilius. Die gebou het amptelik die status van "sobor", soortgelyk aan ’n Katolieke basilika, maar word gewoonlik verkeerdelik as "katedraal" vertaal. "Drie-eenheid" verwys na die oostelike Kerk van die Drie-eenheid, terwyl die sentrale kerk gewy is aan die Voorbidding van Maria. Saam met die westelike Kerk van die Intog in Jerusalem, vorm hierdie kerke die hoofas van wes na oos (Christus, Maria, Heilige Drie-eenheid), terwyl ander kerke aan individuele heiliges gewy is.

Pokrof beteken letterlik "sluier" en is ook die naam van ’n fees van die Russiese kerk wat na aanleiding daarvan ook vertaal kan word as "die voorbidding van Gods moeder". Die fees word op 14 Oktober (nuwe styl) gevier. Dit is ter herdenking van ’n gebeurtenis in omstreeks 910 in ’n kerk naby Bisantium toe die Maagd Maria na bewering tydens ’n diens bo die aanbidders verskyn en hulle met haar sluier bedek het by wyse van beskerming.



</doc>
<doc id="41053" url="https://af.wikipedia.org/wiki?curid=41053" title="Katedraal van Christus die Verlosser">
Katedraal van Christus die Verlosser

Die Katedraal van Christus die Verlosser (Russies: Храм Христа Спасителя; "Chram Christa Spasitelja") is ’n katedraal op die oewer van die Moskwa-rivier in Moskou, Rusland, ’n paar blokke wes van die Kremlin. Dit is die grootste Russies-Ortodokse kerk ter wêreld.

Toe Napoleon se laaste soldate Moskou verlaat, het tsaar Aleksander I ’n manifes op 25 Desember 1812 onderteken waarin hy onderneem om ’n katedraal te bou ter ere van Christus die Verlosser uit dankbaarheid en as gedenkteken vir die opofferings van die Russiese volk.

Dit het ’n hele ruk geduur voor die bouwerk begin het. Die eerste ontwerp wat Aleksander in 1817 goedgekeur het, was deur Aleksander Witberg. Dit was ’n flambojante Neoklassieke ontwerp met Vrymesselaarsimbolisme. Bouwerk is begin op die Mossieheuwels, die hoogste punt in Moskou, maar dit het geblyk dat die terrein nie stewig genoeg vir so ’n hoë gebou was nie.

Alekander is intussen deur sy broer tsaar Nikolaas I opgevolg. Hy was streng Ortodoks en patrioties, en het nie van die Neoklassieke en Vrymesselaarselemente gehou nie. Hy het sy gunsteling-argitek, Konstantin Thon, aangestel om ’n nuwe kerk te ontwerp. Thon het die Aja Sofia in Konstantinopel as inspirasie gebruik. Sy Neobisantynse ontwerp is in 1832 goedgekeur en ’n nuwe terrein, nader aan die Moskouse Kremlin, is in 1837 deur die tsaar gekies. ’n Klooster en kerk op die terrein moes verskuif word en bouwerk het eers in 1839 begin.

Bouwerk aan die katedraal het jare geduur en die beste Russiese skilders soos Iwan Kramskoi, Wasili Soerikof en Wasili Weresjtsjagin het die binnekant nog vir die volgende twintig jaar versier. Die katedraal is ingewy op dieselfde dag dat tsaar Aleksander III gekroon is, 26 Mei 1883. ’n Jaar vroeër is Pjotr Tsjaikofski se "1812-overture" vir die eerste daar opgevoer.

Ná die Russiese Rewolusie van 1917 en spesifiek die dood van Wladimir Lenin, is die prominente terrein van die katedraal deur die Kommuniste gekies vir die bou van ’n monument aan sosialisme bekend as die Paleis van Sowjets. Dit sou in modernistiese lae gebou word en bo-op sou ’n enorme standbeeld van Lenin opgerig word met sy arms omhoog as teken van ’n seëning.

Op 5 Desember 1931 is die katedraal in opdrag van Josef Stalin met dinamiet gesloop. Dit het meer as ’n jaar geduur om die bourommel te verwyder.

Die bou van die Paleis van Sowjets is onderbreek weens ’n geldtekort, die uitbreek van oorlog en oorstromings deur die nabygeleë Moskwa-rivier. Ná ’n lang ruk, onder Nikita Chroesjtsjof, is die terrein omskep in die wêreld se grootste opelugswembad, die Moskou-swembad.

Ná die verbrokkeling van die Sowjetunie het die Russies-Ortodokse Kerk in Februarie 1990 toestemming gekry om die Katedraal van Christus die Verlosser te herbou. Die restoureerder Aleksei Denisof is gevra om ’n presiese replika van die oorspronklike gebou te ontwerp.

’n Fonds is in 1992 gestig en geld het begin instroom van gewone burgers. Nadat die bouwerk ver gevorder was, is Denisof deur Zoerab Tsereteli vervang wat verskeie omstrede veranderings aangebring het. So het die oorspronklike marmer-reliëfwerk teen die mure plek gemaak vir moderne bronswerk.

Die kerk bestaan uit twee dele, die onder- en die bokerk. Die onderkerk is in 1996 ingewy en die volledige Katedraal van Christus die Verlosser op 19 Augustus 2000.

Aan die katedraal se regterkant is standbeelde van tsaars Aleksander II en Nikolaas II. Op die kerkplein is verskeie kapelle wat in dieselfde styl as die katedraal ontwerp is.

Die laaste Russiese tsaar, Nikolaas II, en sy familie is in 2000 in dié kerk tot heiliges verklaar. Die eerste president van Rusland, Boris Jeltsin, wat op 23 April 2007 aan hartversaking dood is, het hier in staatsie gelê tot met sy begrafnis in die Nowodewitsji-begraafplaas.




</doc>
<doc id="41055" url="https://af.wikipedia.org/wiki?curid=41055" title="Moskwa">
Moskwa

Die Moskwa-rivier (Russies: Москва-река; Moskwa-reka) is ’n sytak van die Oka-rivier wat deur Moskou- en Smolensk-oblast in Rusland vloei.

"Moskwa" en "Moskou" is twee verskillende weergawes in Afrikaans van die Russiese naam "Москва". Die stad is na die rivier genoem. Die oorsprong van die rivier se naam is onseker.

Moskou, die hoofstad van Rusland, is op die rivier se oewers geleë. Die rivier vloei ook deur die dorpe Mozjaisk, Zwenigorod, Zjoekofski, Bronnitsi, Woskresensk en, by die samevloei van die Moskwa en die Oka, Kolomna. In 2007 was daar 49 brûe oor die Moskwa en sy kanale binne die stadsgrense van Moskou. Die Groot Klipbrug is in 1692 gebou.

Die kanale vorm verskeie eilande. Sommige het Russiese name, ander geen. Die grootste permanente eilande (van oos tot wes) is:


</doc>
<doc id="41057" url="https://af.wikipedia.org/wiki?curid=41057" title="Pierre Jaccoud">
Pierre Jaccoud

Pierre Jaccoud (24 November 1905 - 4 Julie 1996) was 'n Switserse prokureur en politikus. Hy was lid van 'n radikale party in die stad Genève.

Jaccoud was 'n bekende prokureur in Genève. Hy was in 1953 en 1954 voorsitter van die Geneefse Orde van prokureurs. Daarbenewens verteenwoordig het hy prins Ali Khan tydens sy egskeiding van Rita Hayworth en was hy advokaat vir talle Switserse en buitelandse maatskappye in Genève. Hy was ook lid van die gemeenteraad van Genève en beklee baie soortgelyke posisies. Hy was getroud en het twee dogters en 'n seun.

Jaccoud was die hoofverdagte van die moord op Charles Zumbach, 'n verkoper van landboumasjinerie, op 1 Mei 1958, omdat hy jaloers sou gewees het op sy seun, wat 'n verhouding het aangeknoop het met Jaccouds se buite-egtelike vriendin. Die proses waar hy in 1960 skuldig bevind en tot sewe jaar gevangenisstraf veroordeel is, bly tot vandag kontroversieel. Baie van die openbare mening is dat die veroordeling van Jaccoud gebaseer is op 'n geregtelike dwaling.


</doc>
<doc id="41067" url="https://af.wikipedia.org/wiki?curid=41067" title="Amor Prohibido">
Amor Prohibido

Amor Prohibido ("Verbode liefde") is 'n album wat Tejaanse sangeres Selena in 1994 uitgereik het. Die album bereik nommer-1 op die "Billboard" Top Charts 1994-1996. Hierdie album is in beide Engels en Spaans uitgereik.



</doc>
<doc id="41069" url="https://af.wikipedia.org/wiki?curid=41069" title="Gaël Monfils">
Gaël Monfils

Gaël Sébastien Monfils (Frans: [ɡaɛl mɔ̃ˈfis]; gebore op 1 September 1986 in Parys, Frankryk) is 'n Franse professionele manlike tennisspeler. Hy is tans die Franse tennisspeler met die hoogste posisie en no. 19 in die wêreld.

Die tabel toon Monfils se prestasie tydens elk van die Grand Slam-toernooie in mansenkels waaraan hy deelgeneem het:



</doc>
<doc id="41073" url="https://af.wikipedia.org/wiki?curid=41073" title="Klankmuur">
Klankmuur

'n Klankmuur (Engels: "wall of sound") is 'n klankopnametegniek waar daar na 'n só vol moontlik diffuse klank gestreef word waarby die onderlinge musiekinstrumente moeilik te onderskei is. Phil Spector was 'n pionier van hierdie werkwyse. Hy het na 'n so goed moontlike beluisterbaarheid van popmelodieë op elke stereo-installasie gestreef, al was die gehalte daarvan nog sleg. Vir vergelyking het hy sy musiek op 'n motorradio geluister.



</doc>
<doc id="41074" url="https://af.wikipedia.org/wiki?curid=41074" title="Shoegaze">
Shoegaze

Shoegaze is 'n meestal Britse subgenre van indiemusiek, die naam waarvan na die tipiese houding van die musikante op die podium verwys: onbeweeglik met hul hoofde na hul skoene gerig. Die genre word deur die groot en sferiese klankmuur gekenmerk waaronder dromerige melodieë skuil. Die stemme is moeilik van die instrumente te onderskei omdat laasgenoemde luider as die stem gemeng is en die instrumente self is nouliks te herken; hulle vorm 'n klankmuur. Liedtekste, indien dit uitkenbaar of verstaanbaar is, beskryf soete, kleurryke drome oor liefde, dood en dwelmmiddels.

Shoegaze het sy oorsprong in die midde van die jare '80, toe The Jesus and Mary Chain op sy debuut "Psychocandy" met ongehoorde hoeveelhede terugvoer, distorsie ("distortion") en enorm luide dreunende kitaarriwwe uitpak. Ook groepe soos Spacemen 3 en Loop het hul musiek met oorklankde ("overdubbed") kitaarlae oorgiet. Hierdie groepe het onder andere My Bloody Valentine geïnspireer om met daardie soort geraas ("noise") te gaan eksperimenteer. In 1988 het hulle op "Isn't Anything" 'n soort hibride van geraas ("noise") en dromerige sang en melodieë à la Cocteau Twins uitgebring. Shoegaze is gebore.

Spoedig het vele gelykwaardige groepe in die voetspore van My Bloody Valentine getree, soos Ride, Slowdrive en Galaxie 500. Die shoegazing-genre het teen die einde van die jare '80 en begin van die jare '90 veel invloed op andere, verwante genres gehad, soos die psychedeliese pop en rock van The Stone Roses en Spiritualized, en Radiohead se "Creep".

In 1991 het My Bloody Valentine die bekende "Loveless" uitgereik — volgens sommige die beste shoegaze-album. Andere hoogtepunte was "Nowhere" van Ride en "Souvlaki" van Slowdrive uit 1993 wat met die hulp van Brian Eno meer op die dromerige aspek van shoegazing gerig was.

Teen die begin van die jare '90 het die genre egter 'n stille dood gesterf. Geen enkele groep kon daarin slaag om eg kommersieel sukses te boek nie, mede deurdat in die pers alle aandag na britpop en grunge verskuif het. Sommige het die genre verlaat, andere het 'n meer popperige afwerking ingevoer; tog het The Verve daarin geslaag om 'n suksesvolle loopbaan in die genre uit te bou.

Die erfenis van shoegaze is egter nie te onderskat nie. So het geraasrock ("noise rock") en droompop ("dream-pop") in die jare '90 tot die gewildste indie-subgenres uitgegroei, soos die geval was met Mercury Rev, The Flaming Lips, American Analog Set en Yo La Tengo. Ook is die opkoms van postrock 'n soortgelyke musikale herwaardering vir sferiese rock.



</doc>
<doc id="41075" url="https://af.wikipedia.org/wiki?curid=41075" title="Motorradio">
Motorradio

'n Motorradio is 'n radio wat in 'n motorvoertuig ingebou is. Die motorradio was die vroegste toepassing van elektronika in motorvoertuie. Dit was asof twee van die belangrikste uitvindsels van die laaste kwart van die 19de eeu op die gebied van kommunikasie mekaar uitgesoek het om te benadruk dat beide die doel gehad het om die ruimte tussen ons heen te verklein. Dit was nie die brandstofmotor nie, maar die stoom- en die elektries aangedrewe motor wat die eerste "mobiele radiostasies" geword het.


</doc>
<doc id="41077" url="https://af.wikipedia.org/wiki?curid=41077" title="The Verve">
The Verve

The Verve was 'n Britpop- en rockgroep wat in 1989 gestig is. Die groep het in 1997 beroemdheid verwerf met hul treffer "Bitter Sweet Symphony".

The Verve is in 1989 deur Richard Ashcroft in die Britse stad Wigan gestig. Die groep het vinnig bekendheid verwerf, danksy Ashcroft se lirieke en die kitaarspel van Nick McCabe. In 1992 is die groep se eerste langspeler vrygestel, naamlik "Verve EP" (Hut Records), wat as een van die mees eksperimentele Verve-albums ooit beskou word. Hierna is albums uitgereik wat die stryd met groepe soos Oasis, Blur en Radiohead aangesê het.

Dwelmdramas, regsaksies en gesondheidsprobleme het die groep geteister, maar The Verve het vier albums uitgereik en wêreldwyd verskeie treffers gehad. Desondanks het die groep in 1999 hul einde aangekondig.

Ná die opbreek van The Verve het kitaarspeler Simong Tong en baskitaarspeler Simon Jones, tesame met John Squire, die groep "The Shining" gestig. Hierdie groep het egter nooit die lig gesien nie. Tong het indertyd ook die permanente kitaarspeler Graham Coxon in die groep "Blur" vervang.

Die vaste kitaarspeler van The Verve, Nick McCabe, het homself meestal op die agtergrond gehou. Enkele kere het hy egter tog op die verhoog verskyn met The Music.

Die tromspeler Peter Salisbury het enkele male met Richard Ashcroft saamgewerk en het bowendien in 2004 tydelik lid van "Black Rebel Motorcycle Club" geword.

The Verve-stigter Ashcroft het naas bogenoemde Salisbury ook enkele musikale proeflopies met B.J. Cole gehad. In April 2000 is sy eerste solo-enkelspeler uitgereik, "A Song for the Lovers", wat die nommerdrie-posisie op die Engelse Top 40-ranglys gehaal het. Die CD's wat hierop gevolg het, het geen sukses behaal nie. Op 2 Julie 2005 het Richard Ashcroft nog een keer opgeval toe hy op die Live 8-fees, in samewerking met Coldplay, die nommer "Bitter Sweet Symphony" uitgevoer het.

Nadat die groep in April 1999 ontbind het, het hulle in Junie 2007 'n terugkeer aangekondig. Aan die einde van die somer van 2008 is 'n nuwe album uitgereik, en in November het die groep 'n musiektoer deur Engeland en Skotland onderneem. Die groep het op Saterdag 31 Mei 2008 op Pinkpop en op 4 Julie op Rock Werchter opgetree. Op 4 Augustus 2008 het die nuwe enkelspeler van The Verve, genaamd "Love is Noise", verskyn. "Rather Be" was die tweede enkelspeler van die nuwe album en het in November 2008 verskyn.

Op 8 Augustus 2008 het dit bekend geword dat The Verve vir die derde keer uitmekaar gespat het. Kitaarspeler Nick McCabe en baskitaarspeler Simon Jones het Richard Ashcroft daarvan beskuldig dat hy die reünie vir sy soloprojekte gebruik het. Daarnaas het 'n "bron" in die "Sunday Mirror" die spanninge tussen Ashcroft en die kitaarspeler en baskitaarspeler verder beskryf:



</doc>
<doc id="41080" url="https://af.wikipedia.org/wiki?curid=41080" title="Cocteau Twins">
Cocteau Twins

Cocteau Twins is 'n Skotse musiekgroep wat vanaf 1981 tot 1997 musiek gemaak het. Die groep is deur Will Heggie (baskitaarspeler) en Robin Guthrie (* 1962, kitaarspeler) opgerig. Hulle het Elizabeth Fraser (* 1963) as sangeres gekies omdat sy so apart in die plaaslike diskoteek in Grangemouth (Skotland) gedans het. Die groep het hulself na 'n minder bekende nommer van Simple Minds vernoem. Die uit drie persone bestaande groep is spoedig deur Ivo Watts opgepik, wat die eerste album, "Garlands", op sy 4AD-plateëtiket uitgebring het.

In 1984 het Simon Raymonde (* 1962) Will Heggie op baskitaar vervang. Die klank van die groep het van die donkere wave-klank van die eerste plate (vergelykbaar met The Cure) na 'n gevarieerder klank verander, soos die album "Treasure" getuig. Die belangrikste herkenningspunte bly die innoverende sang van sangeres Fraser en die galmende kitaar van Guthrie.

Eind jare tagtig het die klank van Cocteau Twins steeds sterieler geword, soos op "Heaven or Las Vegas" waargeneem kan word. Die groep het begin jare negentig van plateëtiket verander; 4AD is vir Fontana Records verwissel. In 1998 het die groep hul aktiwiteite gestaak.

Die groep besit egter nog 'n ateljee, September Sound, waarin onder andere Moloko en Seefeel plate opgeneem het.



</doc>
<doc id="41082" url="https://af.wikipedia.org/wiki?curid=41082" title="Indie (musiekgenre)">
Indie (musiekgenre)

Indie is 'n versamelnaam wat meestal vir rockgeoriënteerde kunsmusiek gebruik word wat oor die algemeen deur 'n afkeer van kommersiële musiek en 'n voorliefde vir eksperimentering gekarakteriseer word. Die naam is van die Engelse woord "independent" afkomstig, wat "onafhanklik" beteken. Dit het oorspronklike na die DIY-houding van die groepe of hul platekontrakte met onafhanklike plateëtikette verwys. Dit het beteken dat vry enige musiek as indie geklassifiseer kan word, van ambience tot heavy metal, maar vandag word met die term in 'n genrekonteks meestal 'n subgenre uit die alternatiewe rock, die sogenaamde indierock, bedoel wat deur groepe soos Pavement en Sonic Youth gewild begin word het.

Die term indien is gevolglik soms verwarrend, aangesien nie alle kunstenaars wat onder die term geskaar word wel onafhanklik is nie. Vele indiekunstenaars is aan hoofstroom platemaatskappye verbonde. Met hul imago het hulle hulle teen die massakultuur verset, maar sommige aanvanklik onbekende kunstenaars het tot groot sterre uitgegroei. Sedert die kommersiële suksesse van name soos R.E.M. en Nirvana is die term indie, soos ook die terme ondergronds en cult, dan ook steeds meer die gevestigde plateïndustrie as bemarkingsfoefie gebruik om kunstenaars met 'n teendraadse imago te adverteer. Of die vervaardigde musiek in hierdie gevalle ook daadwerklik vernuwend of teendraads is, skyn daarby minder belangrik te wees. 'n Term vir grensverleggende rockmusiek wat minder bemarkingsgevoelig is, is eksperimentele rock.


</doc>
<doc id="41083" url="https://af.wikipedia.org/wiki?curid=41083" title="Toga">
Toga

'n Toga, soms ook tabbaard genoem, is 'n wye, lang gewaad wat deur hoogwaardigheidsbekleders gedra word. Hierdie seremoniële kledy benadruk hul waardigheid en hul amp.

Die tabbaard (of "tabbert", "tabberd") of "toge" is vroeër deur mans as 'n soort kamerjas oor hul kleding gedra en is gewoonlik met rande bont afgewerk. Die lang gewaad met die wye uitlopende onderrok wat in die tyd deur vroue gedra is, was ook tabbaard genoem. Die woord het later tot 'n algemene woord verander wat alle soorte lang uitlopende, wye gewade aandui, soos die van Sinterklaas.


</doc>
<doc id="41085" url="https://af.wikipedia.org/wiki?curid=41085" title="Virginia Jetzt!">
Virginia Jetzt!

Virginia Jetzt! is 'n Duitse Indie-Schlager musiekgroep wat in 1999 in Elsterwerda ontstaan het, wat bekend is vir hul emosionele dog opbeurende ghitaarpop. Die groep het tot dusver drie albums bekendgestel, met hul debuutalbum in 2003 "Wer hat Angst vor Virginia Jetzt?" ('n verwysing na Edward Albee se toneelstuk "Who's Afraid of Virginia Woolf?").

Hul volgende album "Anfänger" (2004) het drie enkelspelers tot gevolg gehad: "Ein ganzer Sommer" (#28, 2004), "Das ganz normale Leben" (#72, 2004) en "Wahre Liebe" (#49, 2005). In Januarie 2007 het die groep "Land Unter" bekendgestel, wat die enkelspelers "Bitte bleib nicht, wenn du gehst" (#54, 2006) en "Mehr als das" (#75, 2007) bevat het.




</doc>
<doc id="41087" url="https://af.wikipedia.org/wiki?curid=41087" title="Alice Bailey">
Alice Bailey

Alice Ann Bailey (16 Junie 1880 - 15 Desember 1949), bekend as die Alice A. Bailey of AAB, is as Alice Latrobe Bateman gebore is, in Manchester, Engeland- 7:32 GMT, volgens Dane Rudhyar. Hulle het verhuis na die Verenigde State in 1907, waar sy die meeste van haar lewe as 'n skrywer en onderwyser deurgebring het. Sy het geskryf oor die geestelike, okkulte, astrologiee, Theosofie, Christelike en ander godsdienstige temas. 

Haar werk, geskryf tussen 1919 en 1949, beskryf 'n omvattende stelsel van esoteriese denke oor onderwerpe soos hoe spiritualiteit het betrekking op die sonnestelsel, oordenking, genesing, geestelike sielkunde, die lot van nasies, en die voorskrifte vir die samelewing in die algemeen. Sy het die meeste van haar werk beskryf as gelet telepaties is aan haar gedikteer word deur 'n "Meester van die Wysheid," het aanvanklik verwys na slegs as die "Tibettaans", of deur die voorletters "DK", later geïdentifiseer as "Djwhal Khul." Haar volgelinge na sy geskrifte soos Die Alice A. Bailey materiaal, of soms, as die AAB materiaal. 

Haar geskrifte was deur die werke van Madame Blavatsky beïnvloed. Alhoewel Bailey uit die geskrifte verskil van die ortodokse Theosofie van Madame Blavatsky, hulle het ook baie in gemeen daarmee. Sy het geskryf oor godsdienstige temas, met inbegrip van die Christendom, maar haar geskrifte is fundamenteel verskil van baie aspekte van die Christendom en van die ander ortodokse gelowe. Haar visie van 'n verenigde samelewing sluit' n globale "gees van godsdiens" verskil van die tradisionele godsdienstige vorme en met inbegrip van die konsep van die Age of Aquarius.

Kontroversie het ontstaan rondom sommige van Anton se stellings oor nasionalisme, Amerikaanse isola, Sowjet-totalitarisme, Fascisme, Zionisme, Nazisme, rasseverhoudinge, die mense van Afrika-afkoms, het die Joodse volk, en die godsdienste van die Judaïsme en die Christendom. Yonassan Gersom en ander beskryf haar Teksten as rassisties en antisemitic.

Volgens Robert S. Ellwood, haar filosofie en haar geskrifte word nog steeds toegepas word deur die groepe en organisasies wat hulle gestig is, soos die Arcane Skool, die New Group of World Servers, en die volle maan Meditasie groepe wat daarop volg haar leer.


</doc>
<doc id="41089" url="https://af.wikipedia.org/wiki?curid=41089" title="Kakaoboon">
Kakaoboon

Die kakaoboon is die smaakbepalende stof vir sjokolade. Die boon is die vrug van die kakaoboom. Hernán Cortés het die eerste kakaobone vanuit Meksiko na Spanje geneem. Die resep vir sjokolademelk/kakaodrank is daar vir meer as 100 jaar geheim gehou. Die kakaobone word eers gerooster, tot 'n dik massa gemaal en dan met water aangelengd. Vir smaak kan heuning en suiker toegevoeg word.

In 1825 het die Nederlander Coenraad Johannes van Houten die basis vir die bereiding van kakaopoeier, kakaobotter en sjokolade ontdek. Hy het ontdek hoe die kakaobotter uit die bone gepers kon word. Van Houten het ook die alkalisering van die bone ontdek: dis 'n metode om die aanwesige sure in die kakao te neutraliseer. Dit het die smaak goed ontwikkel.

Kakaobone word in vele lande by die ewenaar verbou, onder andere in Ghana, Ivoorkus en Indonesië. Daar is vele verskillende soorte bone, elk met 'n eie smaak. Na die oes ondergaan die bone 'n natuurlike gistingsproses deur fermentasie. Hierdeur ontwikkel die bone belangrike smaak- en kleurkomponente. Na die fermentasie word die bone gedroog en kan die boon verder verwerk word. Die bone word vervolgens gerooster. Hierdeur word die smaak nog verder ontwikkel. Na die rooster word die bone gemaal; hierby ontstaan 'n vloeibare donkerbruin stof, die kakaomassa. Hierdie kakaomassa kan uitgepers word waarby kakaobotter (die vloeibare deel) en kakaopoeier (die vaste bestanddeel) ontstaan. Kakaomassa is dus die grondstof vir kakaopoeier, -botter en sjokolade.

Die saad of kakaoboon bevat 'n groot hoeveelheid voedingstowwe en stimulante. Die twee stimulerende alkaloïdes is theobromien en kafeïen. 
Die kakaomassa word onder hoë druk uitgepers, waardeur kakaopoeier en -botter ontstaan. Smaak en kleur word deur die soort gebruikte kakaobone en die temperatuur waarop hierdie gerooster is, bepaal. Ook die suurgraad van die kakaomassa het hierop 'n invloed. Hierdie suurgraad kan tydens die bereidingsproses aangepas word.

Afhangende van die spesie en die omgewing word die kakaoboom 4 tot 15 m hoog. Die uitlopende sade groei regop, met blare spiraalgewys om die steel gerangskik. Die eerste takke word gevorm deur vyf syknoppe, wat direk onder die eindknop naby mekaar sit en op 'n bepaalde hoogte bokant die grond doodgaan. Die takke groei sywaarts uit en het 'n wisselende blaarposisie. Die blare is 15 tot 20 cm lank en 4 tot 15 cm breed. Die blomme ontstaan in ou bladoksels aan die stam of die ouer hout van die takke. 

Deur die amper ontwikkelde stam en blare lyk dit of die blomstele direk uit die boombas te voorskyn kom. Die blomme is volledig en tweeslagtig, met 5 kelk – en 5 blomblare, 5 elsvormige vergroeide steriele meeldrade en 5 gewone meeldrade. Dan is daar ook 'n stamper met 'n bostandige vrugbeginsel wat 30 tot 60 eierselle bevat en wat in 5 rye gerangskik is. Die onderkant van elke blomkroon is konkaaf en die stuifmeelhokkies is hierin versteek. Die stuifmeel is klewerige korreltjies en die blom is 'n tipiese voorbeeld van blomme wat deur insekte bestuif word. 

Die min of meer komkommervormige vrug wat gevorm word, is botanies gesien 'n bessie, en daarin Iê 20 tot 50 sa de (kakaobone) in ŉ sponsige weefsel. Die sponsige weefsel verslym by rypwording en het 'n aangename soetsuur smaak. Die geheel word omring deur ŉ stewige vrugwand van omtrent 2 cm dik. Die eerste oes kan eers na die 4e of 5e jaar van aanplanting geoes word en die rypwordingsproses duur ongeveer 'n halfjaar.

Die kakao-spesies wat wild voorkom, word aangetref in:

-        die hoërliggende valleie van byna al die riviere in die Amasonegebied;

-        die oerwoud langs en tussen die suidelike syriviere van die Amasone;

-       die delta en aan die oewers van die Amasonerivier self en

-       die oerwoudgrensgebied van die Guianalande en Brasilië, waar die tipe amelonado aangetref word. 

Die criollo de la montagne, ŉ inheemse plant in eersgenoemde gebied, is waarskynlik die oorspronklike plant wat gebruik is in die menslike verbouing van die eerste criollo-variëteit. Dit is ten tyde van die Spaanse verowering ook op groot skaal in Sentraal-Amerika verbou. Die toenemende gewildheid van kakao in Europa het gelei tot die uitbreiding van kakaoverbouing, wat reeds voor 1600 in die Karibiese Eilande, Venezuela en die Filippyne voorgekom het. 

Omstreeks 1750 is die kakaoplantasies deur ŉ onbekende ramp op die Karibiese Eilande verwoes, maar 'n halfeeu later het die eiland Trinidad weer ŉ bloeiende kakaobedryf gehad. Dit was egter gebaseer op 'n heel ander kakaovariëteit, wat groot verskille in die saad- en die uiterlike vrug getoon het. Die nuwe variëteit het meer groeipotensiaal gehad en was baie makliker om te hanteer as die criollo. Om hierdie rede is bale kakaobome uitgevoer na Venezuela, waar die variëteit bekend geword het onder die naam trinitario. Omstreeks 1850 was Ecuador die grootste produsent, met 'n wêreldberoemde nywerheid gegrond op ŉ eenvormige amelonado-agtige variëteit. 

Gedurende die twintigerjare is byna al die plantasies deur die heksebesemsiekte vernietig, wat gelei het tot 'n ekonomiese ramp in die land. Tien jaar vroeër het dieselfde plantsiekte die kakao-produksie in Suriname heeltemal verwoes. Gedurende die twintigerjare het die swaartepunt van die kakao-produksie na Wes-Afrika verskuif nadat die Wes-Afrikaanse bevolking binne 'n paar jaar groot kakao-gebiede in veral Ghana (sowat 1000 000 hal en Nigerië (sowat 500 000 hal opgebou het. Die Ivoorkus (sowat400 000) en Kameroen (sowat 3000 000 hal het eers ietwat latergevolg. ln Suid-Amerika was die kakao-streek in die Brasiliaanse provinsie Bahia baie groot, naamlik sowat 500 000 ha. Die kakaobone uit hierdie lande het ŉ hoë vetgehalte, 'n eenvormige grootte en geen besondere aroma-kenmerke nie.

Die verbouing van kakao floreer slegs in bepaalde klimatologiese omstandighede. Die gemiddelde maandelikse minimum temperatuur van die koudste maand mag nie laer as 15°C wees nie. Die gunstige omstandighede is die verspreiding van twee droë seisoene in die jaarlikse reënvaltyd sodat daar 'n duidelik verdeling in die oestye kan wees

Dit het ook 'n remmende uitwerking op die ontwikkeling van siektes en plae. Die droogteseisoen mag egter nie langer as 3 maande en die jaarlikse afwyking nie groter as 2 maande wees nie. Die gemiddelde jaarlikse reënval moet minstens 1 000 mm wees en die grond moet tot op 'n diepte van 150 cm goed deurlug wees. Vir optimale ekonomiese produksie moet die bome redelik naby mekaar geplant word sodat ŉ aaneenlopende digte blaredak gevorm word (omtrent 1 000 tot 1500 per ha). Aangesien die vrugte aan die stam en volwasse takke gevorm word, is korter bome wensliker vir oeste. Vir 'n hoë produksie moet daar baie min of geen permanente skaduwees oor die plantasie wees nie. Elke kakao-streek het sy eie spesiale probleme

Gebiede met 'n langdurige droë seisoen ondervind baie probleme in die vroeëre stadiums van die aangeplante bome. Die plante kan heeltemal of gedeeltelik doodgaan as gevolg van die droogte en hulle is veral die eerste twee jaar baie vatbaar vir insekteplae, waardeur die ontwikkeling van die blaredak soms jare vertraag word. Eers na hierdie vorming kan die ekonomiese produksie begin. Die blaredak moet geslote bly, want enige opening daarin kan lei tot 'n verswakking in die plantasies. 

Die heksebesemsiekte (witches' broom disease) tas in groot dele van Suid-Amerika veral die vorm van die blaredak aan. Die skimmel wat hierdie siekte veroorsaak, Marasmius perniciosus, kom voor in die takknoppe wat nog in winterrus is en veroorsaak by die uitgroei abnormale lang lote (heksebesems) wat uiteindelik doodgaan. In groter aangetaste dele van 'n plantasie kom daar dan baie meer lig deur die blaredak, waardeur die mikroklimaat verander. lnsekte, veral plantluise wat die blare vreet, vererger die skade, terwyl onkruid en gras met die boomwortels meeding. 'n Ander siekte wat groot skade aanrig, is die geswelde-Iootsiekte, ŉ siekte waarvan die virus deur insekte oorgedra word. 

Die siekte, wat in Ghana en Nigerië voorkom, tas die herstellingsvermoë van bome in mindere of meerdere mate aan. Besmette plantasies kan baie vinniger deur insekteplae geruïneer word. Die kakaoplantasies van Wes-Afrika is van ondergang gered toe besmette bome op groot skaal ontwortel en die bome met insektedoders bespuit is. Daar is nog geen doeltreffende behandeling teen die heksebesemsiekte gevind nie, hoewel die kweek van variëteite wat daarteen bestand is, al ver gevorder is. Die swartpeulsiekte is verreweg die belangrikste vrugte vrot wat groot verliese veroorsaak. Die skimmel wat vir die vrot verantwoordelik is, kan egter sedert ŉ paar jaar gelede doeltreffend chemies bestry word.

Op die plantasies word die ryp kakaovrugte met 'n haakmes gekloof en die kakaobone uit die slymagtige vrugtemoes verwyder. Dit moet versigtig gedoen word sodat die kakaobone nie beskadig word nie. Die kakaobone word dan op 'n hoop gegooi en met blare bedek. Die warmte veroorsaak dat die slym wat nog aan die bone kleef, begin gis en 'n interne chemiese omsetting word aan die gang gesit deur die mikroörganismes wat altyd aanwesig is. Die kakaobone moet ongeveer 5 tot 6 dae so Iê. Die alkoholiese, die asynsuur- en selfs die bottersuurgisting kan agtereenvolgens onderskei word, waarvan die eerste proses die belangrikste is Die gistingsproses kan gereguleer word deur die kakaobone voortdurend rond te skommel en te sorg vir 'n goeie afvoerstelsel omdat die pulp as gevolg van die gisting al hoe vogtiger word. Die gistingsproses kan op die gewenste oomblik beëindig word deur die bone te droog. Dit moet verkieslik in die buitelug in die son geskied. Wanneer dit onmoontlik is, kan daar van kunsmatige hitte gebruik gemaak word, soos byvoorbeeld 'n droogrotasiemasjien. Die doel van die gistingsproses is om die smaak te verbeter (die wrang, byterige stowwe word omgesit in aangename aromas) terwyl dit ook die kleur gunstig beïnvloed en die struktuur verbeter (die bone word harder en kan dan beter verwerk word).

Die kakaobone wat aan die kakaofabriek gelewer word, word eers in skoonmaak- en sorteermasjiene van ongewenste bestanddele soos vesels, sand en metaaldeeltjies, en van beskadigde bone gesuiwer. Daarna word dit gebrand, waardeur (net so os by koffiebone) 'n aroma ontwikkel. Die kakaobone kan met of sonder die dop gebrand word. Wanneer ŉ mens die kakaobone sonder hul dop wil brand, kan die bone eers liggies gerooster of gedroog word. 

Die doppe word dan bros en gaan maklik los van die res van die kakaoboon. Die skeiding van die doppe en bone vind plaas in die sogenaamde breker, waarin die bone gekraak word. Die doppe kraak los en die kakaobone val in stukkies uiteen (kerne, doppe en kieme). Met behulp van 'n sterk lugstroom word die ligte dopdeeltjies weggeblaas Die saad (die vrugbeginsel van die kakaoboom) word verwyder met ŉ sifmasjien wat bestaan uit 'n groot roterende trommel met gaatjies waarin die kerndeeltjies verdwyn maar waar die kiempunte bo uitsteek. Die kiempunte word met ŉ skraper verwyder, terwyl die kerndeeltjies vanself afval. Net die kerne word tot kakaopoeier verwerk. 

Afhangende van die smaak wat verlang word, word hierdie kerne baie of min gebrand. Die bone kan ook eers gebrand en daarna gebreek en ontdop word. Daar is verskeie maniere waarop die bone gebrand kan word: in ŉ roostertrommel, 'n balrooster, ŉ spiraalrooster of 'n uitdrogingstoring. Na die brand proses volg die fynmaal van die bone in steen- en skuifmeulens en in 'n menger (ŉ draaiende kuip waarin twee graniet-rollers hang en oor die bodem skuif), in 'n pletmeule (bestaande uit staalsilinders wat met verskillende snelhede in teenoorgestelde rigtings draai) of in 'n koeëlmeule, waarin klip- of metaalballetjies die bone fynmaal. 

As gevolg van die wrywingswarmte word die draa kakaokerne, wat 'n vetgehalte van ongeveer 55 % het, verander in 'n dun bry, bekend as kakao-massa. Wanneer kakaopoeier berei word, moet 'n groot deel van die vet (die kakaobotter) verwyder word. Dit vind plaas in die hidrouliese perse. Die kakaobotter

vloei deur filters af, terwyl 'n droë koek agterbly wat later tot kakaopoeier fyngemaal word:

Omdat kakaobone 'n taamlike suur smaak het, behandel baie vervaardigers die bone met alkalikarbonate. Hierdie behandeling word gereedmaking of voorbereiding genoem. 'n Gedeelte van die suur word hierdeur geneutraliseer, terwyl die oplosbaarheid van die kakao terselfdertyd verhoog word (‘n uitvindsel van die Nederlander Van Houten). Afhangende van die kennis van die vervaardiger kan die voorbereiding voor, tydens of na die brandproses, in die kakao-massa of in die kakaopoeier toegepas word. Kakaopoeier word gebruik in huishoudings, die suiwelnywerheid (sjokolademelk, -roomys en -via), in kitsprodukte (poedingpoeier, roomysmengsel en kakao vir 'n munt-outomaat), in toebroodjiesmeer en poedingsous. Kakaobotter word veral ook gebruik as 'n basiese bestanddeel vir die maak van sjokolade. Verder word dit ook gebruik in die farmaseutiese nywerheid (byvoorbeeld salf en setpille) en in die kosmetieknywerheid (byvoorbeeld lipstiffies). 

Vir die bereiding van sjokolade word daar, afhangende van die verlangde soort, 'n mengsel van kakaobone saamgestel. Hierdie bone word (met uitsondering van die voorbereiding) op dieselfde manier bewerk as by die bereiding van kakaopoeier tot by die stadium van die kakao-massa. Hierdie kakao-massa word in kniemasjiene vermeng met poeiersuiker en kakaobotter, waardeur suiwer sjokolade verkry word. Vir die maak van melksjokolade moet melkpoeier bygevoeg word en wit sjokolade word sonder die kakao-massa gemaak. Die deeg word verder in pletmasjiene of in koeëlmeulens fyngemaak. Om die sjokolade te veredel, moet 'n bykomende proses toegepas word, naamlik homogenisering. Dit is terselfdertyd 'n meganiese en fisies-chemiese behandeling waardeur die aromas versterk en die sjokolade romeriger en makliker hanteerbaar gemaak word vir die volgende proses, naamlik die vorming van stafies, pastille, tablette ensovoorts. Dit is baie belangrik dat die oorgang van die vloeibare vorm na die vaste vorm onder 'n bepaalde temperatuurverloop geskied sodat die kakaobotter die geleentheid kry om uit te kristalliseer. Die proses is baie belangrik vir die uiterlike voorkoms van die sjokolade: blink, hard en sonder die dofgrys uitslag van die kakaobotter, bekend as vetryp. Hierdie temperatuurbehandeling word tempering genoem. Sjokolade wat goed getemper is, kan in enige verlangde vorm gegiet word. Die sjokolade word dan in verkoelingstonnels gestol, die vorm word verwyder en die sjokolade word toegemaak en in dose verpak. Sjokolade word veral gebruik as voedingsdrank en vir lekkergoed. Verder is dit 'n basiese bestanddeel in banketgebak en die sjokoladehandel. Die sjokolade word dan bestryking of dekbeslag genoem en word as omhulsel om lekkers en in koeke, terte en roomys gebruik.

Onverwerkte kakao is een van die minder belangrike landbouprodukte. Vir 'n aantal ontwikkelingslande is die uitvoer daarvan egter van die grootste belang. Die VSA is verreweg die grootste verbruiker van kakao-produkte. Die groeimoontlikhede is egter nie so groot in die Westerse lande as in die lande in Oos-Europa, Asië (Japan) en die produksielande self nie. Die hoogste per capita-kakaoverbruik is in Switserland.

Verwerking 

Slegs 'n kwart van die verwerking.van kakaobone tot kakaobotter en uiteindelik tot kakao-produkte vind in die produksielande plaas. Die oorgrote deel, sowat 60 %, word in die VSA en Wes-Europa verwerk. Die verwerking van kakaobone tot kakaobotter in die produksielande self word hoofsaaklik deur buitelandse ondernemings van Westerse nywerheidslande gedoen.

Kakao-pryse word op die verbruikersmarkte in Londen, Parys, New York en Amsterdam bepaal, waar daar baie gespekuleer word. Groot hoeveelhede kakaobone word gekoop wanneer die prys laag is en verkoop wanneer die prys hoog is. Hierdie prysskommelinge is baie groot en net die prys van suiker is wisselvalliger as die van kakao.

In 'n poging om hierdie skerp prysskommelings en die nadele daaraan verbonde vir die produksielande en die nywerheid te beperk, is daar oor 'n tydperk van 15 jaar internasionaal onderhandel oor 'n kakao-ooreenkoms. Op 1 Oktober 1973 het so ooreenkoms in werking getree. 

Een van die belangrikste verwerkingslande, die VSA, het egter die ooreenkoms nie onderteken nie. In hierdie ooreenkoms is daar op ŉ vasgestelde maksimum- en minimumprys ooreengekom waarbinne die wêreldmarkprys mag skommel. Dit is probeer bereik deur die totstandbrenging van 'n bufferpoeI waardeur die voorrade opgeberg word as die prys moontlik onder die minimum gaan daal, en verkoop word wanneer die vraag styg. Dan word kakaobone uit die bufferpoel op die wêreldmark aangebied. Wanneer die bufferpoel egter uitgeput is, kan die prys onbeperk styg.

Oor die algemeen word die kakao-nywerheid gekenmerk deur 'n baie hoe mate van konsentrasie. Ook die kakaohandel toon 'n groot konsentrasie, aangesien 6 maatskappye gesamentlik ongeveer 80 % van die wêreld-oes koop. Die sjokolade-nywerheid maak oor die algemeen groot winste. 

Nederland is die grootste uitvoerder van kakaobotter en –poeier en die vernaamste invoerder van onverwerkte kakaobotter uit die produksielande. Nederland se grootste koper is Wes-Duitsland, gevolg deur Engeland en Switserland. 'n Groot deel van die kakaopoeier word na die VSA uitgevoer. Belgie voer net sjokoladeprodukte uit.



</doc>
<doc id="41090" url="https://af.wikipedia.org/wiki?curid=41090" title="Hernán Cortés">
Hernán Cortés

Hernán Cortés de Monroy Pizarro Altamirano, marqués del Valle de Oaxaca, sy voornaam word ook wel Hernando of Fernando geskryf (Spaans: [eɾˈnaŋ koɾˈtes ðe monˈroj i piˈθaro]; Medellín, Spanje, 1485 — Castilleja de la Cuesta, 2 Desember 1547) was 'n Spaanse conquistador. Cortés is veral bekend vir sy oorwinning oor die Asteke en vir die verowering van Meksiko namens Spanje tussen 1519 en 1521.

Cortés is in 1485 in Medellín, in die streek Extremadura in Kastilië gebore. Hy was die enigste seun van die verarmde edelliede Martín Cortés en Catalina Pizarro Altamirano. Via sy moeder was hy aan Francisco Pizarro, die latere veroweraar van Peru, verwant. Hy het in Salamanca gestudeer, maar het nie sy studie voltooi nie.

In 1506 het hy na die Nuwe Wêreld vertrek, waar hy aan die verowering van Hispaniola deelgeneem het. In 1511 het hy aan die kant van Diego Velázquez de Cuéllar tydens die verowering van Kuba geveg. Nadat Juan de Grijalva en Francisco Hernández de Córdoba van 'n reis van Yucatán en die Meksikaanse golfkus teruggekeer het met verhale oor 'n ryk en magtige ryk, het hy toestemming van Velázquez gevra om hierdie land te verken en te verower. Velázquez het akkoord gegaan, maar het sy toestemming later teruggetrek. Cortés het besluit om tog sonder toestemming te vertrek.

Met sy aankoms het hy vir La Malinche, 'n Asteekse meisie, ontmoet. Sy het sy vriendin, assistente en tolk geword en hom op sy veroweringstog deur die Asteekse Ryk vergesel. Hy het Veracruz Llave gestig sodat hy nie meer van Velázquez afhanklik hoef te gewees het nie. Daarna het hy na die binneland ingetrek. Hy het in Tlaxcala op weerstand gestruikel. Nadat hy die Tlaxcalteekse leër verslaan het, het die Tlaxcalteke, wat aartsvyande van die Asteke was, hulle by hom aangesluit. Hy het na Cholula, een van die grootste stede in die Asteekse Ryk en 'n belangrike religieuse sentrum, deurgetrek. Toe hy daar van 'n komplot hoor om hom te vermoor, het hy 'n slagparty onder die bevolking laat aanrig.

Op 8 November het hy die hoofstad Tenochtitlan bereik en is deur die hueyi tlahtoani Moctezuma II verwelkom. Hierdie oomblik word deur sommige as die "egte ontdekking van die Nuwe Wêreld" gesien, omdat toe twee hoogstaande beskawings, wat nog nooit met mekaar kontak gehad het nie, mekaar vir die eerste keer ontmoet het. Kort na aankoms het Cortés Moctezuma gevange laat neem. Die volgende maande het relatief rustig verloop, totdat Cortés weer na die kus moes terugkeer, omdat Velázquez 'n leër onder leiding van Pánfilo de Narváez op hom afgestuur het. Cortés het die leër sonder veel probleme verslaan, en die meeste soldate van Velázquez het na hom oorgeloop. Teruggekeer, het die stad Tenochtitlan in chaos verkeer, nadat Pedro de Alvarado 'n slagting tydens 'n belangrike religieuse fees aangerig het. Cortés het Moctezuma opgeroep om sy volk tot bedaring te bring, waarby hy (Moctezuma II) omgekom het. Hy is óf deur sy eie volk óf deur Spanjaarde vermoor.

Die nag daarna het Cortés met sy leër die stad ontvlug. Hierby het vele van sy soldate en Tlaxcalteekse bondgenote omgekom; daarom staan hierdie nag as "La Noche Triste" (Die Treurige Nag) bekend. Daarna het Cortés sy hoofkwartier in Tekskoko, die een-na-belangrikste stad van Meksiko en waarvan die leier Ixtlilxochitl II die kant van Cortés gekies het, ingerig. Hy het begin om Tenochtitlan, waar intussen die pokke uitgebreek het, te beleër. Na 'n beleëring van drie maande het die laaste Asteekse leier, Cuauhtémoc, homself aan Cortés oorgegee en is ver buite Asteekse gebied opgehang.

Na die Spaanse verowering van die Asteekse Ryk het Cortés nog 'n weinig suksesvolle ekspedisie na Honduras (1524–1526) gemaak. Hy het so lank weggebly dat daar vermoed is dat hy dood was. Tussen 1532 en 1536 het hy nog 'n ekspedisie na Neder-Kalifornië onderneem en hy het die titel Markies van die Oaxacavallei gekry.

Cortés het op 62-jarige ouderdom naby Sevilla in Spanje gesterf.


</doc>
<doc id="41094" url="https://af.wikipedia.org/wiki?curid=41094" title="Nuwe Wêreld">
Nuwe Wêreld

Die begrip Nuwe Wêreld verwys na die kontinente wat deur die Europeërs vanaf 1492 ontdek is. Die woorde "Nuovo Mundo" is deur die ontdekkingsreisiger Amerigo Vespucci vir die eerste keer gebruik om aan te dui dat sy voorganger, Christophorus Columbus, in teenstelling tot wat hy self dog, nie Asië via die westelike roete bereik het nie, maar 'n gehele "Nuwe Wêreld".

Oor die algemeen word Noord- en Suid-Amerika hiermee aangedui. Die Ou Wêreld is Europa, Afrika en Asië, uit die perspektief van die Europeërs.

Hoewe Australië en Antarktika ook na 1492 ontdek is, word hulle nie tot die Nuwe Wêreld gereken nie. Hulle kan egter ook nie in die Ou Wêreld ingedeel word nie. Hul indeling is dan ook gewoonlik 'n struikelblok in die geografie van die wêreld. Die mees gangbare is dan ook die term "Terra Australis", wat "suidelike land" beteken en meestal gedurende die 18de eeu gebruik is.

Verder word die eilandjies wat na 1492 ontdek is ook lang nie meer tot die nuwe wêreld gereken nie.

Die begrip word binne die biologie gewoonlik gebruik; dit kom veral omdat byvoorbeeld baie groepe diere op die Amerikaanse kontinent geïsoleerd geraak het. Hierdeur is daar gewoonlik diereordes of dierefamilies met "Nuwe Wêreld" as agtervoegsel, soos die ape van die Nuwe Wêreld, die muise en rotte van die Nuwe Wêreld, en die giere van die Nuwe Wêreld.

Ook om verskille in kultuur en politiek aan te dui, word hierdie begrippe nog steeds gebruik.

In die wynwêreld word 'n ander onderskeid in die Nuwe en Ou Wêrelde gemaak. Europese wyne word "ou-wêreldwyne" genoem, en wyne uit die res van die wêreld, soos uit Suid-Amerika, Australië, Kalifornië, Libanon en Suid-Afrika word "nuwe-wêreldwyne" genoem.


</doc>
<doc id="41098" url="https://af.wikipedia.org/wiki?curid=41098" title="Amerigo Vespucci">
Amerigo Vespucci

Amerigo Vespucci (* Florence, 9 Maart 1454 – † Sevilla, 22 Februarie 1512) was 'n Florentynse ontdekkingsreisiger wat in Spaanse en Portugese diens dele van die Nuwe Wêreld (die Amerikas) verken het. Die Amerikas is vervolgens glo na hom vernoem, alhoewel dit egter nie algemeen aanvaar word nie. Amerigo lyk wat op America en het daarom die verbinding van die name moontlik gemaak.

Martin Waldseemüller se kaart van 1513 het die naam van America (aangegee op sy kaart van 1507) na Terra incognita verander en het die verwysings aan Verspucci laat verval.

Vespucci is in Florence gebore. Hy het in hierdie stad, wat as een van die kernpunte van die Renaissance beskou word, grootgeword. Hy is deur die ryk bankiersfamilie De' Medici in diens geneem. Hy het al wat diplomatieke ervaring gehad nadat hy deelgeneem het aan 'n gesantskap na Lodewyk XI van Frankryk, en het dus bankier geword.

In 1492 het hy die opdrag gekry om na Sevilla te reis om daar die ekonomiese sake van die De Medici te gaan behartig. Oor die res van sy lewe daar is nie veel bekend nie, maar dis wel beslis dat hy gereeld in kontak met seevaarders gekom het. Hy het immers die ware vir die groot ekspedisies na die Nuwe Wêreld van gelewer wat van tyt tot tyd op tou gesit is.

Vespucci het besluit om sy amp neer te lê en self ook ontdekkingsreisiger te word.

In die tyd het daar stilaan stemme opgegaan dat die gebied wat Christophorus Columbus ontdek het, nie Asië was soos Culumbus tot sy dood volgehou het nie. Vespucci was een van die mense wat daarvan ootruig was dat Columbus 'n kompleet nuwe en onbekende kontinent ontdek het. Die belangrikste rede agter die Spaanse ontdekkingsreise was dan ook om opheldering in hierdie verband te bring.

Vespucci het self beweer dat hy vier reise onderneem het, maar die eerste reis word teenwoordig as 'n fabrikasie gesien, terwyl daar ook twyfel is of Vespucci sy vierde reis daadwerklik meegemaak het.

Die beweerde eerste reis sou in 1497-1498 plaasgevind het. Vespucci het vanaf Cádiz vertrek en êrens in Suid-Amerika geland. Daar word ook wel beweer dat hy agterna die Golf van Meksiko ondersoek het. Teenwoordig word egter vermoed dat die reis nie werklik plaasgevind het nie, maar dat Vespucci dit bedag het op basis van die tweede reis, moontlik om so te kon beweer dat hy voor Christophorus Columbus die vasteland van Suid-Amerika ontdek het.

In 1499-1500 het Vespucci sy eerste egte reis, saam met Alonso de Ojeda en Juan de la Cosa, onderneem. Na die bereiking van Suid-Amerika het Vespucci van die res van die vloot afskeid geneem en na die suidooste geseil. Hy het 'n breë golf bereik, wat hy Santa Maria genoem het; vermoedelik was dit die monding van die Amasone-rivier gewees. Hy het deurgevaar, moontlik tot Cabo São Roque, omgekeer en die kus noordweswaarts gevolg tot by die Golf van Venezuela. By Hispaniola het hy homself weer by sy vloot aangesluit en na Spanje teruggekeer.

Na sy terugkeer het die Spaanse koning egter besluit om geen tweede ekspedisie op tou te sit nie en Vespucci het na die Portugese oorgeloop. Hy het beweer om twee reisie mee te gemaak het, maar historici gaan daarvan uit dat die reise was hy beskryf in werklikheid deur Gonçalo Coelho gelei is, wat nie deur Vespucci by die naam genoem is nie. Daar is ook twyfels of Vespucci daadwerklik ooit op die tweede van die reisie aanwesig was.

In die eerste reis, in 1501-1502, het hy die Brasiliaanse kus suidwaarts vanaf Cabo São Roque gevolg. Vespucci self het beweer dat hy tot 52°S gevaar het, wat sou beteken dat hy Patagonië ontdek het, maar hedendaagse kundiges vermoed dat hy nie verder as Kaap Frio op 23°S gekom het nie. Die tweede Portugese reis was in 1503-1504 in dieselfde gebied, waarby Vespucci 'n handelspos (bedoel vir die handel in brasilhout — 'n rooi houtsoort waarvan verfstof gemaak kon word) by Kaap Frio opgerig het. Coelho het vanuit 'n uitvalsbasis naby die huidige Rio de Janeiro togte suidwaarts meegemaak, moontlik tot aan die Río de la Plata.

Vespucci het enkele briewe oor die Nuwe Wêreld wat hy ontdek het, geskryf, waarin hy vol lof oor die vrugbaarheid en skoonheid van die kontinent gepraat het. Hierdie briewe het in Europa gretig aftrek gevind en het die realisering gebring dat wat in die weste ontdek was, geen losse eilande of deel van Indië was nie, maar 'n "Nuwe Wêreld" (hierdie term is van Vespucci self; een van sy briewe is "Mundus Novus" (Nuwe Wêreld) getiteld). Hierdie briewe was vir die Duitse kartograaf Martin Waldseemüller 'n rede om voor te stel dat die ontdekte land na Vespucci vernoem moes word. Hierdie voorstel het ingang gevind en op 'n landkaart van Gerardus Mercator, gepubliseer in 1538, word Terra Americi of Amerika as naam vir die volledige kontinent (Noord-Amerika inkluis) gevind.

Vespucci is in 1508 by die Departement van Kolonies in Sevilla aangestel, waar hy vier jaar later gesterf het. Koning Ferdinand II van Aragón het Juan Díaz de Solís as sy opvolger aangestel.


</doc>
<doc id="41101" url="https://af.wikipedia.org/wiki?curid=41101" title="Neurenberg">
Neurenberg

Neurenberg (Duits: "Nürnberg", uitgespreek [ˈnʏɐ̯nbɛɐ̯k]) is die tweede grootste stad in Beiere (Duits: "Bayern"), Duitsland, ná die hoofstad München met 'n bevolking van 511 628 in 2016 en 'n oppervlakte van 186,38 km².

Neurenberg is geleë in die noorde van Beiere, 170 km noord van München.

Die stad het bekend geraak vir die Neurenberg-verhore wat na die Tweede Wêreldoorlog hier gehou is.


</doc>
<doc id="41104" url="https://af.wikipedia.org/wiki?curid=41104" title="Salamanca">
Salamanca

Salamanca is 'n stad in Spanje in die outonome gebied Kastilië en León. Die stad het 'n bevolking van 153 472 in 2011 gehad en het 'n oppervlakte van 39,34 km². Die historiese sentrum van Salamanca is in 1988 deur UNESCO as wêrelderfenisgebied gelys.



</doc>
<doc id="41110" url="https://af.wikipedia.org/wiki?curid=41110" title="Medici">
Medici

Die geslag De' Medici (of Dei Medici) was 'n magtige en invloedryke familie wat in Florence as grondlegger van die internasionale bankwese gedurende die 15de eeu op die gebied van kuns 'n toonaangewende rol gespeel het.

Die lede van die familie De' Medici het invloed op die kuns en die argitektuur, veral in Florence, gehad. Hulle het onder andere die Palazzo Pitti met die Boboli-tuine beset. Hulle het ook die museum in die Uffizi gestig.

In 1410 is Giovanni di Bicci as die beheerder van die vermoë van die pous benoem. Sy seun het die bank internasionaal uitgebou, waardeur hulle hul fortuin nog verder vergroot het. Naas Rome het daar filiale in Venesië, Pisa, Milaan, Avignon, Brugge, Genève en Londen gekom. Hul mag was die grootste onder die leiding van Lorenzo il Magnifico. Al sedert hul grootvader was De' Medici versamelaars van kuns. Brunelleschi en Donatello het opdrag gekry om die Dom in Florence te bou en te versier. Sonder die De' Medici sou daar geen "Divina Commedia" van Dante gewees het nie, geen Leonardo da Vinci, geen leerstoel vir Galileo Galilei, geen David van Michelangelo en geen Uffizi. Michelangelo het sy opleiding as beeldhouer in die tuine van De' Medici begin. Botticelli het sy opdragte as kunsskilder gekry, Giovanni Boccaccio as digter.

Die De' Medici het geweet hulle kon steeds meer politieke mag verwerf nadat hulle ryk geword het as wolhandelaars en as bankiers. Die familie De' Medici het drie pouse, Leo X, Clemens VII en Leo XI, meer as vyftig kardinale en twee koninginne van Frankryk, Catharina en Maria, voortgebring. Deur die finansiering van veldtogte het die koning van Frankryk in die skuld geraak en was hy gedwing tot 'n huwelik toestemming te gee. Sy skoondogter Maria de' Medici het 600 000 goudgulde as bruidskat meegebring. Aan die einde van die 17de eeu het die mag van die De' Medici afgeneem. In 1737 het die laaste De' Medici met politieke mag, Gian Gastone, gesterf. Daar is nog 'n newelyn wat produkte onder die naam Lorenzo De' Medici op die mark bring. In totaal lewe daar nog 25 persone met die naam De' Medici. Die gerug dat die familie volledig uitgesterf het, is dus onwaar.

In die 18de eeu het komponis Ruggiero Leoncavallo 'n driedelige opera oor die geskiedenis van De' Medici geskryf.


De Medici lê in die Capelle Medicee van die Basilica San Lorenzo in Florence begrawe. Daar vind 'n ondersoek plaas na die leefgewoontes, siektes en doodsoorsake van De Medici. In twee jaar tyd sal in totaal 49 grafte van Medici-telge in die 300 jaar oue familiegraf geopen word. Op 7 Julie 2004 is 'n geheime kripte ontdek met die stoflike reste van nege mense, waaronder die lyk van groothertog Gian Gastone de' Medici (1671 - 1737), wat verward en vervuild aan sy einde gekom het.

 




</doc>
<doc id="41111" url="https://af.wikipedia.org/wiki?curid=41111" title="Alfred Wegener">
Alfred Wegener

Alfred Lothar Wegener (* 1 November 1880 in Berlyn; † November 1930 in Groenland) was 'n Duitse weerkundige, poolnavorser en geowetenskaplike. As sy beduidendste bydrae tot die moderne wetenskap word sy teorie oor kontinentale verskuiwing beskou waarvoor hy eers postuum erkenning geniet het. Hierdie teorie vorm die basis vir die huidige model van plaat-tektoniek. Gedurende sy leeftyd het hy veral vir sy weerkundige navorsing asook sy pionierwerk op die gebied van poolnavorsing bekend gestaan. 


</doc>
<doc id="41115" url="https://af.wikipedia.org/wiki?curid=41115" title="Newarivier">
Newarivier

Die Newarivier (Russies: Нева́) is ’n rivier in Noordwes-Rusland wat van die Ladogameer deur die westelike deel van Leningrad-oblast en die stad Sint Petersburg na die Golf van Finland vloei. Hoewel dit nie baie lank is nie, is dit die derde grootste rivier in Europa in terme van sy gemiddelde uitmonding (naas die Wolga en die Donau).

Die Newa is 74 km lank. Altesaam 28 km hiervan is binne die stadsgrense van Sint Petersburg en die res is in die Leningrad-oblast. Dit vloei suidwes van die Ladogameer, bereik sy mees suidelike punt naby sy samevloeiing met die Tosnarivier en draai dan noordwes en vloei uit in die Golf van Finland. Die rivier se gemiddelde breedte is 400-600 meter en die gemiddelde diepte 8-11 meter. Die Newastroomgebied sluit in die Ladoga en die Onegameer, die twee grootste mere in Europa.

Van Desember tot vroeg in April vries die rivier en is dit nie vaarbaar nie.

Die eilande in die historiese deel van Sint Petersburg in die Newadelta word gevorm deur natuurlike sytakke sowel as mensgemaakte kanale. Die belangrikste sytakke is:

Die belangrikste eilande is:

In die Middeleeue was die breë Newa ’n belangrike verbinding tussen die Oossee en die Wolgarivierroetes na die Ooste. Dis by die samevloeiing van die Newa en die Izjorarivier waar die bekende maar swak gedokumenteerde Slag van die Newa (1240) tussen die Swede en die Russe plaasgevind het. Aleksander Jaroslawitsj, prins van Nowgorod, het die geveg gewen en daarna die titel "Nefski" (van die Newa) aangeneem.

In die 16de eeu was die Sweedse fort Nyen aan die Newa geleë. Pieter die Grote het dit verwoes en die Fort van Petrus en Paulus in 1703 daar gebou. Die fort, wat op die Zajatsji-eiland geleë is, word beskou as die eerste gebou in Sint Petersburg.




</doc>
<doc id="41116" url="https://af.wikipedia.org/wiki?curid=41116" title="Perikles">
Perikles

Perikles (c. 495 – 429 v.C., Grieks: Περικλῆς, menend "omgewe van glorie") was 'n prominente en invloedryke staatsman, redenaar en generaal van antieke Athene tydens die stad se goue era — spesifiek die tydperk tussen die Persiese en Peloponnesiese oorloë. Hy het aan sy moederskant afgestam van die gesaghebbende en histories invloedryke Alkmaionide-familie.

Perikles het sodanige grondige invloed op die Atheense samelewing gehad dat Thukydides, sy eietydse historikus, hom aangeslaan het as die "eerste burger van Athene". Perikles het die Deliese bond omskep in 'n Atheense ryk en sy landgenote gelei tydens die eerste twee jaar van die Peloponnesiese oorlog. Sy Atheense ampstermyn, min of meer van 461 tot 429 v.C., is soms bekend as die "Era van Perikles", alhoewel die tydperk wat so aangedui word, ook 'n tydperk van so vroeg as die Persiese oorloë kan insluit, tot selfs so laat as die volgende eeu.

Perikles het die kunste en literatuur aangemoedig; dit was die hoofrede waarom Athene beskou is as die opvoedkundige en kultuursentrum van die antieke Griekse wêreld. Hy het 'n ambisieuse bouprojek ingelei wat verantwoordelik is vir die meerderheid oorblywende strukture van die Akropolis (insluitend die Parthenon). Hierdie projek het die stad verfraai, die stad se leierstatus sigbaar tentoongestel, asook werk verskaf aan die inwoners daarvan. Benewens het Perikles die Atheense demokrasie so aangevuur dat die kritici hom 'n populis genoem het.

Perikles is in 495 v.C., in die dêmos Cholargos, net noord van Athene gebore. Hy was die seun van die politikus Xanthippos, wat, alhoewel verban in 485 – 484 v.C., kwalik vyf jaar later na Athene teruggekeer het om die Atheense kontingent aan te voer in die Griekse oorwinning te Mykale. Perikles se moeder, Agariste, was 'n afstammeling van die gesaghebbende en omstrede adellike familie van die Alkmaionide, en haar familieverband het 'n deurslaggewende rol gespeel in die vestiging van Xanthippos se politieke loopbaan. Agariste was die agterkleindogter van die tiran van Sikyon, Kleisthenes, en haar oom was die leidende Atheense hervormer Kleisthenes, ook 'n Alkmaionid. Volgens Herodotos en Plutarchus, het Agariste 'n paar nagte voor Perikles se geboorte gedroom dat sy geboorte gegee het aan 'n leeu. Volgens een uitleg van die vertelling verteenwoordig die leeu die tradisionele simbool van grootsheid, maar die storie mag ook heenwys na die ongewone grootte van Perikles se skedel, in sy tyd 'n gewilde teiken onder die komediante. (Alhoewel Plutarchus beweer dat hierdie wanskapenheid die rede was dat Perikles telkens met 'n helm uitgebeeld is, is dit egter nie die geval nie; die helm was inderdaad die simbool van sy amptelike rang as strategos, d.i. generaal).

Perikles het behoort aan die plaaslike Akamantis stamgroep ("Ἀκαμαντὶς φυλὴ"). Sy vroeë jare was stil; die introverte jong Perikles het openbare verskynings gesystap, en instede verkies om al sy tyd aan sy studies te spandeer.

Sy familie se hoë stand en rykdom het hom in staat gestel om sy voorliefde vir opvoeding uit te leef. Hy het musiek geleer van die meesters van sy tyd (Damon of Pythokleides mag sy onderwyser gewees het) en hy word beskou as die eerste politikus wat filosofie van groot belang geag het. Hy het die geselskap geniet van die filosowe Protagoras, Zenon van Elea en Anaxagoras. Veral Anaxagoras het sy goeie vriend geword en hom grootliks beïnvloed. Perikles se gedagtepatroon en redenaarsaanhang mag deels die resultaat wees van Anaxagoras se beklemtoning van nugterheid in die aangesig van moeilikhede en skeptisisme rakende goddelike ingryping. Sy veelbesproke kalmte en selfbeheersing word ook toegeskryf aan die invloed van Anaxagoras.

In die lente van 472 v.C., het Perikles die "Persai" van Aischylos voorgedra by die Groter Dionysia as 'n liturgie, 'n aanduiding dat hy toe een van die meer welgestelde manne van Athene was. Simon Hornblower het aangevoer dat Perikles se keuse van hierdie toneelstuk, wat 'n nostalgiese oorsig bied oor Themistokles se beroemde oorwinning te Salamis, aandui dat die jong politikus Themistokles ondersteun het, teen sy politieke opponent Kimon, wie se faksie verantwoordelik was vir Themistokles se verbanning kort daarop.

Plutarchus meld dat Perikles die vooraanstaande Athener was vir veertig jaar. Indien so, moes Perikles 'n leiersposisie ingeneem het teen die vroeë 460s v.C.. Regdeur hierdie jare het hy gestrewe om sy privaatheid te beskerm en homself voorgehou as 'n voorbeeld vir sy medeburgers. So sou hy dikwels bankette vermy om spaarsamigheid te bevorder.

In 463 v.C. was Perikles die hoofaanklaer van Kimon, leier van die konserwatiewe faksie, wat aangekla is van verwaarlosing van Athene se strategiese belange in Masedonië. Alhoewel Kimon vrygespreek is, het hierdie konfrontasie die kwesbaarheid van Perikles se belangrikste politieke teenstander bewys.

Om en by 461 v.C. het die leierskap van die demokratiese party besluit om hul visier te rig op die Areopagos, 'n tradisionele raad beheer deur die Atheense aristokrasie, wat eens die mees magtige liggaam in die stadstaat was. Die leier van die party en mentor van Perikles, Ephialtes, het 'n skerp inperking van die Areopagos se magte voorgestel. Die Ekklesia (die Atheense Vergadering) het Ephialtes se voorstel sonder sterk opposisie voorgestel. Hierdie hervorming het die begin aangedui van 'n nuwe era van "radikale demokrasie". Die demokratiese party het algaande meer dominant geword in Atheense politiek en Perikles het gewillig voorgekom om 'n populistiese beleid te volg om die publiek te vlei. Volgens Aristoteles kan Perikles se standpunt verklaar word deur die feit dat sy hoof politieke opponent, Kimon, ryk en vrygewend was, en in staat was om publieke mening te verseker deur sy persoonlike fortuin vrygewig aan te wend. Die historikus Loren J. Samons II argumenteer daarenteen dat Perikles oor genoeg private hulpbronne beskik het vir die bevordering van sy politieke oogmerke, sou hy so verkies het.

In 461 v.C. het Perikles geslaag in die politieke eliminasie van hierdie gedugte opponent deur die wapen van ostrakisme of verbanning te gebruik. Die aangeduie beskuldiging was dat Kimon sy stad verraai het deur op te tree as die vriend van Sparta.

Selfs na Kimon se verbanning, het Perikles steeds 'n populistiese sosiale beleid gevolg en gepromoveer. Hy het eerstens 'n bepaling voorgestel wat die armes gratis toegang tot toneelopvoerings gegun het, met die stadstaat wat ingestaan het vir die toegangsfooie. Met ander bepalings het hy die eiendomsvereiste vir die archonskap in 458 – 457 v.C. verminder, en kort na 454 v.C. gul lone toegestaan aan alle burgers wat as jurielede in die Heliaia (die Atheense hooggeregshof) opgetree het. Sy mees omstrede maatreël was egter 'n wet van 451 v.C. wat Atheense burgerskap beperk het tot slegs diegene waarvan beide ouers Atheens was.

Sodanige maatreëls het Perikles se kritici genoop om hom te sien as die verantwoordelike vir die geleidelike verval van die Atheense demokrasie. Konstantinos Paparrigopoulos, 'n toonaangewende moderne Griekse historikus, argumenteer dat Perikles die uitbreiding en stabilisering van alle demokratiese institusies as doelwit gehad het. Gevolglik het hy wetgewing in werking gestel wat die laer stande toegang gegun het tot die politieke stelsel en die publieke diens, waarvan hulle vroeër weerhou is weens hul beperkte welstand of beskeie herkoms. Volgens Samons het Perikles geglo dat dit nodig was om die demos te verhoog, wat hy as onbenutte voedingsbron vir Atheense mag gesien het, asook die bepalende element vir Atheense militêre heerskappy. (Die vloot, ruggraat van Atheense mag sedert die dae van Themistokles, was byna uitsluitlik deur lede van die laer stande beman.)

Kimon, daarenteen, het blykbaar geglo dat geen verdere vrye ruimte vir demokratiese evolusie bestaan het nie. Hy was oortuig dat demokrasie sy toppunt bereik het en dat Perikles se hervormings besig was om na die dooiemat van populisme te lei. Volgens Paparrigopoulos, het die geskiedenis Kimon se siening gehandhaaf, aangesien Athene, na Perikles se dood, versink het in 'n afgrond van politieke onrus en demagogie. Paparrigopoulos voer aan dat 'n ongekende regressie die stad geknel het, waarvan die glorie vergaan het weens Perikles se populistiese beleid. Volgens nog 'n historikus, Justin Daniel King, het radikale demokrasie mense individueel bevoordeel, maar die stadstaat geskaad. Daarteenoor stel Donald Kagan voor dat Perikles se demokratiese maatreëls die basis was vir 'n onaanvegbare politieke voorsprong. Kimon het naamlik die nuwe demokrasie uiteindelik aanvaar, en het nie die burgerskapwet teëgestaan na hy in 451 v.C. uit bannelingskap teruggekeer het nie.

Die moord op Ephialtes in 461 v.C. het die weg gebaan vir Perikles om sy gesag te konsolideer. By die gebrek aan enige robuuste opposisie na die verbanning van Kimon, het die onaanvegbare leier van die demokratiese party ook die onbetwisde leier van Athene geword. Hy het feitlik ononderbroke regeer tot sy dood in 429 v.C..

Perikles het sy eerste militêre ekskursies onderneem tydens die Eerste Peloponnesiese oorlog, wat deels veroorsaak is deur Athene se alliansie met Megara en Argos en die daaropvolgende reaksie van Sparta. In 454 v.C. het hy Sikyon en Akarnania aangeval. Hy het daarna 'n onsuksesvolle aanslag geloods teen Oiniadai in die Korinthiese golf, voor 'n terugkeer na Athene. In 451 v.C., word gesê dat Kimon uit verbanning teruggekeer het en 'n vyfjarige wapenstilstand met Sparta beding het, na 'n voorstel deur Perikles, 'n voorval wat 'n skuif in Perikles se politieke strategie ingelei het. Perikles mag die belang van Kimon se bydrae besef het, tydens die voortgaande konflikte teen die Peloponnesiërs en die Perse. Anthony J. Podlecki voer egter aan dat hierdie oriënteringskuif 'n versinning is van antieke skrywers ten einde Perikles se veranderbaarheid te bewys.

Plutarchus meld dat Kimon 'n magsdelingsooreenkoms met sy opponente gesluit het, waarvolgens Perikles sy interne beleid kon deurvoer, terwyl Kimon as leier van die Atheense weermag, eksterne kampanjes kon onderneem. Indien sodanige ooreenkoms wel bereik is, sou dit neerkom op 'n konsessie deur Perikles dat hy nie 'n groot strateeg is nie. Kagan glo dat Kimon homself aangepas het by die nuwe omstandighede en 'n politieke huwelik voorgestel het tussen die Perikleaanse liberale en Kimoniese konserwatiewes.

In die mid 450s het die Atheners 'n onsuksesvolle ekskursie van stapel gestuur om 'n Egiptiese opstand teen Persië te ondersteun, wat gelei het tot 'n uitgerekte beleg van 'n Persiese vesting in die Nyldelta. Die kampanje het uitgeloop op 'n ramp van aansienlike omvang toe die beleërende mag verslaan en uitgewis is. In 451–450 v.C. het die Atheners troepe gestuur na Siprus. Kimon het die Perse verslaan in die Slag van Salamis, maar sterf aan 'n siekte in 449 v.C.. Perikles het na bewering beide missies na Egipte en Siprus geloods, alhoewel sommige navorsers, soos Karl Julius Beloch, aanvoer dat die afvaardiging van sodanige groot vloot in die gees van Kimon se beleid sou geskied.

Bydraend tot die verwikkelde verslag van hierdie periode is die Vrede van Kallias, wat na bewering die vyandighede tussen die Grieke en Perse sou beëindig. Selfs die bestaan van hierdie verdrag word ernstig betwyfel, terwyl die besonderhede en afhandeling daarvan ewe onduidelik is. Ernst Badian glo dat 'n vrede tussen Athene en Persië reeds in 463 v.C. beding is (met die Atheense ingrypings in Egipte en Siprus as skendings van die verdrag), en herbeding is met die afsluiting van die kampanje in Siprus, sodat vredesterme vanaf 449–448 v.C. van krag was. John Fine, daarenteen, impliseer dat die eerste vrede tussen Athene en Persië in 450–449 v.C. gesluit is, danksy Perikles se strategiese opsomming van die impak van voortgaande konflik met Persië, en die gevolglike aftakeling van Athene se vermoë om haar invloedsfeer in Griekeland en die Egeïese See te verbreed. Kagan glo dat Perikles vir Kallias, 'n swaer van Kimon, benut het as 'n simbool van eenheid en hom telkens aangewend het by onderhandeling van belangrike verdrae.

In die lente van 449 v.C., het Perikles die Kongresbepaling voorgestel, wat uitgeloop het op 'n vergadering ("Kongres") van alle Griekse state ten einde die kwessie van herbouing van Griekse tempels (wat deur die Perse vernietig is) te bespreek. Die Kongres het misluk weens Sparta se standpunt, maar Perikles se werklike doelstellings by die Kongres bly onduidelik. Sekere historici meen dat hy 'n soort konfederasie wou aanspoor in samewerking met alle Griekse stede; ander meen dat hy Atheense leierskap wou promoveer. Volgens die historikus Terry Buckley was die doelstelling van die Kongresbepaling die verkryging van 'n nuwe mandaat vir die Deliese bond en vir die heffing van "phoros" (belasting).

Tydens die Tweede heilige oorlog het Perikles die Atheense weermag gelei teen Delphi, en het Phokis se alleenreg op die orakel herstel. In 447 v.C. het Perikles sy mees beroemde ekskursie onderneem, naamlik die verdrywing van barbare uit die Thrakiese skiereiland van Gallipoli, ten einde Atheense koloniste daar te vestig. Op hierdie tydstip is Athene egter aansienlik op die proef gestel deur 'n aantal opstande onder haar vennote (of, meer presies, haar onderdane). In 447 v.C. het die oligarge van Thebe saamgesweer teen die demokratiese faksie. Die Atheners het hul onmiddellike oorgawe geëis, maar, na die Slag van Koroneia, was Perikles gedwonge om die verlies van Boiotië te aanvaar, ten einde die vryheid van Atheense krygsgevangenes te beding. Met Boiotië in vyandige hande, het Phokis en Lokris van die magsgreep ontsnap en is gou beheer deur vyandige oligarge. In 446 v.C. het 'n gevaarliker opstand uitgebreek. Euboia en Megara het gerebelleer. Perikles het die see na Euboia oorgesteek met sy troepe, maar is gedwing om terug te keer na die Spartaanse weermag Attika ingeval het. Deur omkopery en onderhandeling, het Perikles 'n onmiddellike bedreiging ontlont, en die Spartane het tuiswaarts gekeer. Toe Perikles later geouditeer is vir sy hantering van publieke geld, is 'n uitgawe van 10 talente bevind as nie genoegsaam geregverdig nie, aangesien die amptelike dokumente slegs daarna verwys het as 'n uitgawe vir 'n "besonder ernstige oogmerk". Nietemin was die "ernstige oogmerk" (naamlik die omkoopbedrag) so opvallend dat die ouditeure die uitgawe gemagtig het sonder amptelike inmenging of selfs 'n ondersoek. Na die Spartaanse bedreiging afgeweer is, het Perikles weereens die kanaal na Euboia oorgesteek om die opstand daar te bedwing. Hy het 'n strawwe oordeel gefel oor die landhere van Chalkis, wat hulle eiendomme moes afstaan. Die inwoners van Istiaia, wat die bemanning van 'n Atheense trireme uitgewis het, is verdryf en vervang deur 2 000 Atheense setlaars. Die krisis is amptelik ten einde gebring deur die Dertigjarige Vrede (winter van 446–445 v.C.), waarin Athene meeste van haar besittings en belange op die Griekse vasteland afgestaan het wat sedert 460 v.C. verkry is, met beide Athene en Sparta wat voorgeneem het om nie te poog om die ander se vennote te onderwerp nie.

In 444 v.C. was die konserwatiewe en demokratiese faksies in 'n felle stryd gewikkel. Die ambisieuse nuwe leier van die konserwatiewes, Thukydides, (nié die historikus van dieselde naam nie), het Perikles beskuldig van losbandigheid, en sy aanwending van die fondse vir die lopende aanbouingsplan gekritiseer. Thukydides het aanvanklik geslaag om die gemoedere van die ekklesia in sy guns te beklink, maar toe Perikles, as leier van die demokrate, sy aanhef neem, het hy die konserwatiewes in die skadu gestel. Perikles het beslissend geantwoord, met 'n voorneme dat die stad vergoed word vir alle uitgawes rakende sy private eiendom, met die veronderstelling dat hy die opgawe van toedelings in sy eie naam sal tref. Sy repliek is begroet met applous, en Thukydides het 'n onverwagte terugslag beleef. In 442 v.C. het die Atheense publiek Thukydides geostrakeer vir 10 jaar en Perikles was weereens die onbetwisde oppergesag van die Atheense politieke arena.

Perikles wou Atheense heerskappy oor haar alliansievennote vestig, en Atheense leierskap oor Griekeland afdwing. Die proses waardeur die Deliese Bond in 'n Atheense ryk omskep is, het volgens algemene beskouing voor Perikles se termyn 'n aanvang geneem, namate verskillende vennote in die Bond verkies het om skatting aan Athene te betaal, eerder as om skepe vir die Bondsvloot te beman. Dié transformasie is egter bespoedig en voltrek deur maatreëls wat deur Perikles geïmplementeer is. Die eindstappe in die oorgang na 'n ryk mog die resultaat van die Atheense neerlaag in Egipte wees, wat die stad se heerskappy oor die Egeë in gedrang gebring het, en aanleiding tot die opstand van verskillende vennote, soos Milete en Erythrai, gelei het. Óf weens 'n regverdigbare vrees vir haar veiligheid na die Egiptiese neerlaag en vennoteopstande, óf as voorwendsel ten einde die Bond se fondse te beheer, het Athene die alliansie se skatkis in 454–453 v.C. van Delos na Athene verskuif. Teen 450–449 v.C. was die opstande van Milete en Erythrai onder bedwang en is Atheense gesag oor haar alliansievennote herstel. Om en by 447 v.C. het Klearchos die Geld- en Matestandaard voorgestel, wat Atheense silwermunte, gewigte en mate by alle alliansievennote verpligtend gemaak het. Volgens een van die Geldstandaard se strengste maatreëls, sou surplus van die munt bestem wees vir 'n spesiale fonds, en enigeen wat selfs 'n ander aanwending sou voorstel, sou aan die doodstraf onderhewig wees.

Dit was van die alliansie se skatkis wat Perikles die nodige fondse onttrek het om sy ambisieuse bouplan uit te voer, met die "Perikleaanse Akropolis" as middelpunt, wat ingesluit het die Propylaia, die Parthenon en die goue standbeeld van Athena, gesmee deur Perikles se vriend, Phidias. In 449 v.C. het Perikles 'n bepaling uitgevaardig om die aanwending van 9 000 talente te magtig vir 'n omvattende herbouingsprogram van Atheense tempels. Angelos Vlachos, 'n Griekse akademikus, het uitgewys dat die aanwending van die alliansie se skatkis, soos deur Perikles aangehef en uitgevoer, histories een die grootste geldverduisterings moet wees; hierdie wanspandering het egter sekere van die antieke wêreld se mees aangrypende kunsartefakte tot gevolg gehad.

Die Samiaanse oorlog was een van die laaste opspraakwekkende militêre gebeure wat die Peloponnesiese oorlog voorafgegaan het. Na Thukydides se ostrakisme is Perikles jaarliks herverkies tot generaalskap, die enigste amp wat hy ooit amptelik sou beklee, alhoewel sy invloed groot genoeg was om hom die "de facto" leier van die stadstaat te maak. In 440 v.C. was Samos in 'n oorlog gewikkel met Milete om beheer van Priëne, 'n antieke Ioonse stad aan die voetheuwels van Mykale. Toe die Milesiane die onderspit delf het hulle Athene genader om hul saak teen die Samiane aan te hoor. Toe die Atheners die twee opponente aansê om gevegte te staak en hul saak aan 'n arbitrasie te Athene voor te lê, het die Samiane geweier. Op sy beurt het Perikles 'n bepaling uitgereik om 'n veldtog na Samos af te vaardig, en het "hul bevolking veroordeel dat, alhoewel hulle beveel is om hul vyandelikhede teen die Milesiane te staak, hulle nie gehoor gegee het nie". In 'n seeslag het die Atheners, aangevoer deur Perikles en die ander nege generaals, die magte van Samos verslaan en 'n administrasie op die eiland gevestig volgens hul goeddunke. Toe die Samiane rebelleer teen Atheense gesag, het Perikles die rebelle gedwing tot oorgawe in 'n uitmergelende beleg van agt maande, wat aansienlike ontevredenheid onder die Atheense seemanne tot gevolg gehad het. Perikles het dan 'n opstand in Bisantium ondergesit, voor hy na Athene teruggekeer het om 'n begrafnisrede te voer ter ere van die soldate wat tydens die veldtog gesneuwel het.

Tussen 438-436 v.C. het Perikles die Atheense vloot aangevoer in Pontus en vriendelike betrekkinge aangegaan met die Griekse stede van die streek. Perikles het ook gefokus op interne projekte, soos die verskansing van Athene (die aanbou van die "middelmuur" om en by 440 v.C.), en op die stigting van nuwe kleruchies, soos Andros, Naxos en Thurii (444 v.C.), asook Amphipolis (437–436 v.C.).

Perikles en sy vriende was nooit gevrywaar van persoonsaanvalle nie, aangesien vooraanstaande figure in demokratiese Athene, steeds nie kon aanspraak maak op absolute gesag nie. Net voor die uitbreek van die Peloponnesiese oorlog, het Perikles en twee van sy nouste kollegas, Phidias, en Perikles se gesel Aspasia, die teiken van 'n reeks persoons- en geregtelike aanvalle geword.

Phidias, aangestel oor alle bouprojekte, is eerstens beskuldig van verduistering van goud wat bestem was vir die standbeeld van Athena, en dan van oneerbiedigheid in die smee van die Slag van die Amasones op die skild van Athena, waar hy 'n kaalkopfiguur ingesluit het wat homself suggereer op sy oudag, benewens die insluiting van 'n noue ewebeeld van Perikles in geveg met 'n Amasone. Perikles se vyande het verder 'n vals getuie, ene Menon, teen Phidias na vore gebring.

Aspasia, met 'n erkende vermoë as redevoerster en raadgeefster, is aangekla dat sy die vroue van Athene korrupteer ten einde Perikles se afwykings te bevredig. Die beskuldigings teen haar was moontlik niks meer as onbewese laster nie, maar die hele verloop was 'n besonder bitter ervaring vir Perikles. Alhoewel Aspasia vrygespreek is danksy 'n seldsame emosionele uitbarsting van Perikles, het sy vriend Phidias in die gevangenis gesterf, terwyl nog 'n vriend van Perikles, Anaxagoras, deur die ekklesia ondersoek is vir sy godsdienstige sieninge.

Benewens hierdie aanvanklike vervolgings, was Perikles persoonlik in die ekklesia se visier, toe hulle hom versoek het om sy klaarblyklike losbandigheid met, en wanadministrasie van publieke fondse te verklaar. Volgens Plutarchus, het Perikles die komende verhoor so gevrees dat hy die Atheners verhoed het om in te gee aan die Lakedaimoniërs. Beloch glo selfs dat Perikles die oorlog bewimpel het om sy politieke posisie tuis te beveilig. Gevolglik was Athene, met die uitbreek van die Peloponnesiese oorlog, in die sonderlinge situasie waar sy haar toekoms sou toevertrou aan 'n leier wie se voortreflikheid pas, vir die eerste keer in meer as 'n dekade, onder ernstige verdenking gebring is.

Omtrent die oorsake van die Peloponnesiese oorlog is baie gedebateer, maar heelparty antieke historici het die blaam geplaas op Perikles en Athene. Plutarchus blyk te glo dat Perikles en die Atheners die oorlog uitgelok het deur die najaag van hul wedywerende en strydlustige politiek "met 'n soort arrogansie en 'n voorliefde vir onenigheid". Thukydides suggereer dieselde, en glo die rede vir die oorlog was Sparta se vrees vir Atheense mag en uitbreiding. Hierin mag Thukydides egter teen Sparta bevooroordeeld wees, aangesien hy algemeen gesien word as 'n aanhanger van Perikles.

Perikles was oortuig dat die oorlog teen Sparta, wat nie haar afguns jeens die Atheense oorhand kon verdoesel nie, onafwendbaar was of selfs verwelkom moes word. Daarom het hy nie gehuiwer om troepe na Korkura (huidige Korfoe-eiland) te stuur, om die Korkuraanse vloot by staan in hul stryd teen Korinthe nie. In 433 v.C. het die vyandige vlote teen mekaar te staan gekom in die Seeslag van Sybota en 'n jaar later het die Atheners teen Korinthiese koloniste geveg in die Veldslag van Poteidaia; hierdie twee konflikte het grootliks bygedra tot Korinthe se blywende neid jeens Athene. In dieselde tydperk het Perikles die Megariese bepaling uitgereik, wat met 'n moderne handelsverbod vergelykbaar is. Volgens die voorsienings van die bepaling, is Megariaanse koopmanne uitgesluit van die mark te Athene en die hawens van die ryk. Hierdie verbod het die Megariaanse ekonomie geknel en het die brose vrede met Sparta gestrem, wat in alliansie met Megara was. Volgens George Cawkwell, 'n prelektor in antieke geskiedenis, het Perikles met hierdie bepaling die Dertigjarige Vrede geskend "maar, miskien, met die skyn van 'n verskoning". Die Atheners se regverdiging was dat die Megariane die heilige veld wat aan Demeter toegewy is, verbou het, en benewens toevlug gebied het aan wegloperslawe, gedrag wat die Atheners as oneerbiedig beskou het. Na konsultasie met haar vennote, het Sparta 'n afvaardiging na Athene gestuur wat sekere toegewings geëis het, soos die onmiddellike ekspulsie van die Alkmaionide familie, insluitend Perikles, en die opheffing van die Megariese bepaling. Daar is met oorlog gedreig indien nie gehoor gegee word nie. Die opvallende doelwit van hierdie voorstelle was die oprui van 'n konfrontasie tussen Perikles en die volk; 'n situasie wat inderdaad 'n paar jaar later sou ontstaan. Die Atheners het hulself in dié stadium egter nog sonder aarseling agter Perikles se voorstelle geskaar. In die eerste legendariese redevoering wat Thukydides aan Perikles toedig, adviseer Perikles die Atheners om nie aan die eise toe te gee nie, aangesien hulle militêr sterker as hul opposisie was. Perikles was nie bereid om eensydige toegewings te maak nie, weens sy oortuiging dat "indien Athene sou toegee in die saak, Sparta dan sekerlik met verdere eise sou kom". Gevolglik het Perikles die Spartane gevra om 'n "quid pro quo". In ruil vir 'n terugtrekking van die Megariese bepaling, het die Atheners van Sparta geëis dat die praktyk van periodiese ekspulsies van buitelanders uit hul gebied (xenelasia) beëindig word, en dat die outonomie van Sparta se vennotestede erken word, 'n versoek wat sou aandui dat Sparta se oorhand ook onregverdig was. Die terme is verwerp deur die Spartane, en met beide kante onwillig om te skik, is voorbereidings getref vir oorlog. Volgens Athanasios G. Platias en Konstantinos Koliopoulos, professore in strategiese studies en internasionale politiek, het "Perikles oorlog gekies, eerder as onderwerping aan knellende eise". 'n Verdere oorweging wat Perikles wel mog beïnvloed, was die kommer oor toenemende opstande in die ryk indien Athene haarself as toegeeflik sou voordoen.

In 431 v.C., toe vrede reeds in ernstige gedrang was, het Archidamos II, die koning van Sparta, 'n nuwe afvaardiging na Athene gestuur, wat weereens sou vra dat die Atheners toegee aan Sparta se eise. Hierdie delegasie is egter toegang tot Athene geweier, aangesien Perikles reeds 'n resolusie uitgereik het dat geen Spartaanse delegasie tot Athene toegelaat sou word indien die Spartane reeds tot enige vyandige militêre aksies sou oorgegaan het nie. Die Spartaanse weermag was toe reeds saamgetrek te Korinthe, en, deur dit aan te voer as 'n vyandige aksie, het die Atheners die afgevaardigdes toegang geweier. Met sy finale poging tot onderhandeling afgewys, het Archidamos Attika binnegeval, maar het egter geen Atheners daar gevind nie; Perikles, bewus dat Sparta se strategie sou wees om Atheense gebied in te val en te plunder, het reeds maatreëls getref om die totale bevolking van die streek tot binne die mure van Athene te verskuif. Geen spesifieke rekord bestaan wat aandui hoe dit Perikles presies sou geluk om die hele Attiese bevolking te oortuig om na die gedrang van die stadsgebied te verskuif nie. Vir die meerderheid het dit die prysgawe van hul land en voorvaderlike heiligdomme ingehou, en 'n volkome aanpassing van lewensstyl. Daarom, alhoewel hulle ingestem het om te trek, was baie plattelanders nie te gelukkig met Perikles se besluit nie. Perikles het sy landgenote bygestaan met advies oor hul huidige sake, en hulle verseker dat, indien die vyand nie sy eie plase sou plunder nie, hy sy eiendom aan die stad sou afstaan. Hierdie belofte is gemotiveer deur sy kommer dat Archidamos, met wie hy bevriend was, sy landgoed van plundering sou ontsien, òf as 'n vriendskapsgebaar, òf as 'n berekende politieke aksie, gemik daarop om Perikles te vervreem van sy steungroep.

In elk geval was die Atheners ontstoke oor die plundering van hul plase wat hierop gevolg het, en het gou begin om indirek hul misnoeë jeens hul leier bekend te maak, wat menige geglo het, hulle tot die oorlog betrek het. Selfs wanneer daar opbouende druk was, het Perikles nie toegegee aan eise vir onmiddellike aksie teen die vyand nie, of van sy aanvanklike strategie afgewyk nie. Hy het ook 'n sameroeping van die ekklesia vermy uit vrees dat die menigte, vertoorn deur die onbestrede plundering van hul plase, oorgehaal kon word om die ongebreidelde Spartaanse mag op die slagveld aan te durf. Aangesien sameroeping van die vergaderings geskied het na die goeddunke van die aflossende presidente, die sg. "prytane", het Perikles geen amptelike insae in die skedulering daarvan gehad nie; tog was die agting waarmee Perikles deur die prytane bejeën is, blykbaar voldoende om hul te oorreed tot samewerking. Terwyl die Spartaanse mag steeds in Attika vertoef, het Perikles 'n vloot van 100 skepe uitgestuur om die kusstreke van die Peloponnese te plunder en die ruitery beveel om die gestroopte plase naby die stadsmure te bewaak. Met die terugtrek van die vyand en die beëindiging van hul strooptog, het Perikles 'n dekreet voorgestel waarvolgens die stadsowerhede 1 000 talente en 100 skepe sou opsy sit, vir die gebeurlikheid waar Athene deur 'n vlootmag aangeval sou word. Volgens die strengste voorsiening van die dekreet sou selfs 'n voorstel vir 'n alternatiewe aanwending van die fondse of skepe, die doodstraf ten gevolg hê. In die herfs van 431 v.C. het Perikles die Atheense magte aangevoer met die inval van Megara en enkele maande later (winter van 431–430 v.C.) sy monumentale en emosionele begrafnisrede gelewer, waarin hy eer betuig het aan die Atheners wat vir hul stad gesterf het.

In 430 v.C. is Attika vir 'n tweede keer deur die Spartaanse weermag geplunder, maar Perikles was onversetlik en het geweier om sy aanvanklike strategie te wysig. Onwillig om die Spartaanse weermag op die slagveld te ontmoet, het hy weereens 'n see-ekspedisie geloods vir 'n strooptog op die kusstreke van die Peloponnese, hierdie keer met 100 Atheense skepe. Volgens Plutarchus, het 'n sonsverduistering die bemannings ontsenu net voor hul vertrek, maar Perikles het die sterrekundige kennis wat hy by Anaxagoras opgedoen het aangewend om hulle gerus te stel. In die somer van dieselde jaar het 'n epidemie uitgebreek wat verwoesting gesaai het onder die Atheners. Die presiese aard van die plaag is onseker, en is al deurtastend gedebatteer. Nietemin het die stad se lot, meegebring deur die epidemie, 'n nuwe vlaag van publieke ergernis veroorsaak, en Perikles was genoop om homself te verdedig in 'n emosionele finale toespraak, waarvan 'n weergawe deur Thukydides oorgelewer is. Dit word as 'n monumentale rede beskou, wat baie onthul van Perikles se inbors, benewens sy bitterheid jeens sy landgenote se onerkentlikheid. Inmiddels kon hy die publieke gramskap onder bedwang hou en die venyn trotseer, maar dit het sy plaaslike vyande eindelik geluk in hul strewe om hom te ondermyn; hulle het geslaag om hom van die generaalskap te ontsê, en hom te beboet ten bedrae van 'n geskatte 15 tot 50 talente. Antieke bronne meld Kleon, 'n opkomende en dinamiese protagonis van die Atheense politieke arena in die oorlogstyd, as die publieke aanklaer in Perikles se verhoor. Nietemin, binne bestek van 'n jaar, in 429 v.C., het die Atheners Perikles nie net vergewe nie, maar hom ook herverkies tot strategos. Hy is heraangestel in bevel van die Atheense strydmag en het al die militêre operasies van die jaar 429 v.C. aangevoer, met die hefbome van mag aldus weereens in sy hande. In daardie jaar egter, moes Perikles toesien hoe beide sy legitieme seuns by sy eerste vrou, naamlik Paralos en Xanthippos, sterf aan die epidemie. Sy moraal was geknou, hy het in trane uitgebars en nie eens die samesyn van Aspasia kon hom vertroos nie. Hy het self aan die plaag gesterf in die herfs van die jaar 429 v.C..
Net voor sy dood, was Perikles se vriende om sy bed vergader, besig om sy deugde in vredestyd op te noem en sy nege oorlogstrofeë te benadruk. Perikles, alhoewel sterwend, het hulle gehoor en onderbreek, deur uit te wys dat hulle nagelaat het om sy fraaiste en vernaamste titel vir bewondering te vermeld; "want", het hy gesê, "geen lewende Athener het ooit om my ontwil gerou nie".

Perikles het gelewe tydens die eerste twee en 'n halwe jaar van die Peloponnesiese oorlog, en volgens Thukydides was sy dood 'n ramp vir Athene, aangesien sy opvolgers nie sy kwaliteite gestand gedoen het nie; hulle was geneig om al die swak gebruike van die gepeupel aan te hits en het 'n onbestendige beleid gevolg, deur gewildheid na te streef, eerder as bruikbaarheid. Met hierdie bitter opmerkings bekla Thukydides nie alleen die verlies van 'n man vir wie hy bewondering gehad het nie, maar word hy ook die voorbode van die kwyning van Athene se unieke glorie en grootsheid.



</doc>
<doc id="41121" url="https://af.wikipedia.org/wiki?curid=41121" title="Warren Buffett">
Warren Buffett

Warren Edward Buffett (* 30 Augustus 1930, Omaha, Nebraska) is 'n Amerikaanse sakeman, belegger en filantroop. Hy besit 38% van die aandele van die groot beleggersmaatskappy Berkshire Hathaway, en is van September 2008 die tweede rykste persoon ter wêreld. Sy totale bates word geskat op ongeveer $52 miljard (bron: Forbes 2008). Voor die kredietkrisis was dit nog $62 miljard; op daardie stadium was Buffett gereken as die wêreld se rykste man. Sedertdien het hy aangekondig dat hy baie van sy geld vir liefdadigheid gaan skenk.

Buffett is die tweede kind van Howard Buffett, 'n verkose lid tot die Amerikaanse Huis van Verteenwoordigers. Hy wou op sy ondernemings fokus, maar skryf onder druk van sy pa by die Universiteit van Pennsilvanië in. Sy voltooi egter sy B.Sc. op 19 aan die Universiteit van Nebraska. Daarna het hy aan die Columbia-universiteit studeer. Die Harvard-sakeskool wou hom nie aanvaar nie en hy het gehoor dat professor Benjamin Graham daar doseer. Ná sy studie het Buffett vir 'n kort tyd in Graham se beleggingsmaatskappy gewerk, voordat hy teruggegaan het na Nebraska en sy eie beleggersmaatskappy gestig het.

Van kindsbeen af aan was hy besig met beleggings en om geld te verdien. Hy het sy eerste aandele gekoop toe hy 11 was, en op 14 het hy grond gekoop met geld wat hy as koerantjoggie verdien het. Een van sy eerste groot beleggings was in American Express. Hierna het hy beleggings gemaak in Berkshire Hathaway. Dit was toe 'n tekstielbesigheid. Toe Buffett beheer gekry het oor die besigheid het hy die tekstiel afdeling afgeskaf, en die maatskappy omgeskakel na 'n beleggingsmaatskappy.

Buffett doen beleggings in bedrywe met langtermyn groeipotensiaal, maar ook in groter maatskappye soos Coca-Cola (waarvan hy de grootste individuele aandeelhouer is) en Gillette. Hy vermy hoë-tegnologie besighede en is sodoende nie geraak tydens die ineenstorting van die internetaandele in 2000 nie.

Die sakevennoot van Buffett is die superbelegger Charlie Munger. Buffett is een uitgesproke teenstander van buitesporige beloninge deur groot besighede. Vanuit die oortuiging betaal Berkshire Hathaway hul eie bestuur nie groot bonusse nie.

Op 26 Junie 2006 het Buffett bekend gemaak dat hy $37 miljard gaan skenk aan liefdadigheidsorganisasies, waaronder die "Bill and Melinda Gates Foundation" van Bill Gates.

Op 5 Maart 2008 het Forbes bekend gemaak dat Bill Gates nie langer die rykste persoon op aarde is nie, maar dat hy ingehaal is deur Buffett. In September 2008 het dieselfde tydskrif weer bekendgemaak dat Buffett weer deur Gates ingehaal is.



</doc>
<doc id="41122" url="https://af.wikipedia.org/wiki?curid=41122" title="Ixtlilxochitl II">
Ixtlilxochitl II

Ixtlilxochitl II, deur die Spanjaarde Don Fernando Ixtlilxochitl gedoop, was die laaste koning van Acolhuacan, 'n deelstaat van die Asteekse Ryk. Hy het as marionet van die Spanjaarde geregeer en sy onderdane met dwang gekersten.

Hernán Cortés het hom aanvanklik "Chichimecatecle" genoem, wat 'n verbastering van sy titel "Chichimecahtecuhtli" is. Na bewering het hy 'n blanke vel gehad.

Hy was 'n seun van Nezahualpilli en oorgrootvader van Fernando de Alva Ixtlilxochitl, wat die geskiedenis van Tekskoko op skrif gestel het.


</doc>
<doc id="41123" url="https://af.wikipedia.org/wiki?curid=41123" title="Hueyi tlahtoani">
Hueyi tlahtoani

Hueyi tlahtoani (hueyi word ook wel as "huey" of "uei" geskryf, en tlahtoani as "tlatoani") was die naam wat die Asteke aan die hoogste leier van 'n politieke eenheid, waaronder ook die leier van hul eie ryk, gegee het. Hueyi tlatoani is Nahuatls en beteken "groot spreker", en wel spreker in die opsig van opdraggewer.

Hueyi tlahtoani is eens as keiser vertaal, maar dit is nie korrek nie omdat laasgenoemde begrip tipies is aan die Europese kultuur, naamlik die erfenis van die Romeinse Ryk, en afgelei van die naam Julius Caesar.

Waarskynlik grotendeels legendaries:




</doc>
<doc id="41126" url="https://af.wikipedia.org/wiki?curid=41126" title="Chemiese formule">
Chemiese formule

'n Chemiese formule soos of is 'n manier om inligting weer te gee oor die atome waaruit 'n spesifieke chemiese verbinding bestaan en oor hoe die verhouding tussen daardie atome verander tydens chemiese reaksies. In 'n molekulêre verbinding word elke element in die verbinding geïdentifiseer deur sy chemiese simbool asook die aantal atome wat in elke molekule van daardie verbinding aangetref word. As 'n molekule meer as een atoom van 'n spesifieke element bevat word hierdie hoeveelheid met 'n onderskrif na die chemiese simbool aangedui. Vir ioniese verbindings en ander nie-molekulêre stowwe dui die onderskrif die verhouding van elemente in die empiriese formule aan.

Die 19 eeuse Sweedse chemikus Jöns Jakob Berzelius het hierdie stelsel vir die neerskryf van chemiese formules ontwikkel.

Aanvanklik het navorsers m.b.v. elementêre analise dikwels net kan bepaal watter elemente in 'n stof teenwoordig is. In proteïne is dit gewoonlik koolstof, waterstof, suurstof, stikstof en swawel. Hulle het dit geskryf as (C,H,O,N,S). In hierdie notasie is water: (H,O). Later het hulle kan bepaal dat water altyd twee keer soveel waterstofatome bevat as suurstofatome. Die chemiese formule het daarom geword om die stoigiometrie van hierdie verbinding weer te gee. Van proteïene het dit lank onmoontlik gebly.

Dit het reeds vroeg duidelik geword dat atome dikwels as groepe optree. Alle sulfate het byvoorbeeld groepe atome wat as geskryf kon word. Later het duidelik geword dat dit eintlik 'n ioon betref. In die chemiese formule word dit soms met hakies weergegee. Alumimiumsulfaat is byvoorbeeld 

Aanvanklik was daar min inligtings oor die bindings in die stowwe en hulle opbou, die "chemiese struktuur", het lank onduidelik gebly. Daar is ook gevind dat verskillende stowwe dieselfde chemiese formule kan hê. Dit is byvoorbeeld die geval vir etanol en dimetieleter wat beide die formule het, maar duidelik ander stowwe met anderse eienskappe is. Hierdie stowwe word "isomere" vanmekaar genoem.

Hierdie isomere het die vraag watter struktuur hierdie isomere besit akuut gemaak. Later het duidelik geword hoe die strukture van die molekulêre stowwe etanol en dimetieleter verskil en hierdie verskille is uitgedruk in 'n formule wat die struktuur van die molekule weergee. Hierdie weegawe word die struktuurformule genoem.

Daar is vastestowwe met hulle eie struktuur en eienskappe wat verbindings genoem kan word, maar die stoigiometriese verhoudings tussen die elemente is nie heeltemal vas nie of hulle kan nie met gehele getalle weergegee word nie. In hierdie gevalle word dikwels een of meer van die onderskrifte as 'n klein wiskundige formule met 'n fraksie x or y weergegee. 'n Belangrike hoëtemperatuursupergeleier is byvoorbeeld: (x=0-0,4). Indien die chemiese formule te ingewikkeld word, definieer navorsers dikwels 'n afkorting wat hulle in hulle artikel sal gebruik. Hierdie verbinding word byvoorbeeld meestal eenvoudig YBaCuO of YBCO genoem.

Oplossingreekse wat ook in die mineralogie belangrik is word gewoonlik ook met fraksie weergegee. 'n Reeks mengkristalle tussen haliet en silviet is byvoorbeeld of .


</doc>
<doc id="41127" url="https://af.wikipedia.org/wiki?curid=41127" title="Asteke">
Asteke

Die Asteke (Nahuatl: "aztecatl", [asˈtekat͡ɬ] (eenvoud) en "aztecah", [asˈtekaʔ] (meervoud), letterlik: "mense van Aztlan") of Meksika ("Mexi'ca", [meːˈʃiʔkaʔ], letterlik: "Meksikane") was 'n Meso-Amerikaanse beskawing wat tussen ongeveer 1200 en 1520 in die huidige Meksiko bestaan het. Die sentrum van hul beskawing was in die voorganger van die huidige Meksikostad, in 'n stad genaamd Tenochtitlan, geleë. Hulle het vermoedelik van die Tolteke afgestam. Die Asteke was oorlogsugtig en is bekend vir hul indrukwekkende geboue, goue juweliersware en ingewikkelde sosiale en godsdienstige gebruike, waaronder menslike offerandes. Hierdie offers is uitgevoer in die oortuiging dat die son andersins nie meer sou opkom nie. In die oorlog teen die Spaanse veroweraars (1519–1521), onder leiding van Hernán Cortés, het hul laaste religieus-politieke leier Moctezuma II gesneuwel. Hulle taal was Nahuatl.

Die Asteke het hulself "Culhuah", "Mexicah" of "Tenochcah" genoem. Die Spaanse conquistadores het hulle "Mexicas" genoem, 'n term wat in Meksiko steeds in gebruik is. Die gebruik om die beskawing as die Asteke aan te dui, is van die Duitse wetenskaplike Alexander von Humboldt afkomstig.

Die woord "Asteke" kom van die Nahuatls "Aztecah", "mense uit Aztlan". Aztlan was 'n mitiese plek êrens in die noorde waar die Asteke gesê het hulle vandaan kom. Vir die Asteke self was dit nie gebruiklik om hulself met Aztecah aan te dui nie. Oor die algemeen word met Aztecah alle mense wat Nahuatl gepraat het, bedoel, en dit was nie slegs mense binne die Asteekse Ryk self nie, maar byvoorbeeld ook die Tlaxcalteke, geswore vyande van die Meksika, en die Tolteke wat deur die Asteke as hul voorouers beskou is. Die hedendaagse Nahua vorm die nasate van die Asteke, die Tlaxcalteke en die Tolteke.

Volgens die Asteke het hul voorvaders in Aztlan, 'n eiland êrens in die noorde, gewoon. Hul god Huitzilopochtli het hulle vertel dat hulle (saam met 'n paar ander stamme) na 'n nuwe land moes trek. Uiteindelik het net die Asteke oorgebly, omdat die ander stamme almal al 'n plek gevind het om hulself te vestig. Die Asteke moes hulle van hul god vestig op 'n plek waar 'n arend op 'n kaktus gesit het en 'n slang verslind het. Uiteindelik het die Asteke hierdie teken op 'n eilandjie in die Tekskoko-meer gesien. Die Asteke het hul stad Tenochtitlan op die plek gebou en 'n groot kunsmatige eiland, wat hedendaags in die sentrum van Meksikostad geleë is, gemaak. Hierdie legende is ook op die Wapen van Meksiko, wat op die Vlag van Meksiko pryk, afgebeeld.

Aan die begin het die Asteke as huursoldate gedien vir die stadstate wat ontstaan het na die val van die Tolteekse Ryk. Hulle het dit nie onverdienstelik gedoen nie, en Asteekse leiers het met 'n aantal Tolteekse vorste getrou. Van 1372–1427 was die Asteke vasalle van die Tepaneekse koning Tezozomoc. Na die dood van Tezozomoc is hy deur Maxtla, 'n wrede leier, opgevolg. Hy het die Asteekse leier Chimalpopoca laat vermoor. Chimalpopoca se oom Itzcoatl het hom opgevolg, en hy het 'n verbond met Nezahualcóyotl van Tekskoko gesluit. Hulle het die Tepaneekse hoofstad Azcapotzalco beleër. Na 'n honderd dae van beleëring het die Tepaneken oorgegee. Maxtla is gevange geneem en geoffer. Hierna is Tlacopan by Tenochtitlan en Tekskoko gevoeg, en saam het die stede die Asteekse Driebond, oftewel die Asteekse Ryk, gevorm.

Itzcoatl se neef en opvolger Moctezuma I (reg. 1440–1469) het die ryk tot die kuste van die Stille Oseaan en die Golf van Meksiko uitgebrei; Axayacatl (1469–1481) het Tenochtitlan se susterstad Tlatelolco verower en die Huaxteke onderwerp. Hy het ook probeer om die Taraske onder sy bewind te bring, maar dit het misluk. Onder Ahuitzotl (1486–1502) het die ryk in omvang verdubbel. Hy het die Mixteke van Oaxaca onderwerp en Soconusco verower, waardeur die ryk tot Guatemala uitgestrek het.

Die Asteke het in "calpultin" (enkelvoud: "calpulli") gelewe, wat met clans vergelykbaar is. Meerdere calpultin het tesame 'n "altepetl" (meervoud: "altepemeh") gevorm. Die altepetl was die kleinste bestuurlike eenheid; dit het meestal bestaan uit 'n dorp of stad met 'n gebied daaromheen, van "water tot berg" (altepetl beteken waterberg).

Sommige altepemeh het ander onder hul bewind gehad. 'n Altepetl sonder 'n ander altepetl bo hom sou 'n staat genoem kon word. Die hoogste altepemeh was die stede van die Asteekse Driebond: Tenochtitlan, Tekskoko en Tlacopan.

Die Asteekse bevolking is in twee klasse ingedeel. Die gewone bevolking het die "macehualtin" geheet, en die adel die "piltin" of "tlahtoanimeh". Die klasse was oorerflik, maar 'n macehualli kon 'n pili word deur 'n suksesvolle loopbaan in die leër. Dit het daarvoor gesorg dat die Asteke altyd genoeg soldate kon kry. Andersom kon piltin ook hul adelstand deur swak vertonings ten tye van oorlog verloor.

Opvallend in die Asteekse standestelsel was dat piltin vir dieselfde vergrype swaarder strawwe as die macehualtin opgelê is. Dit was omdat mense gemeen het piltin as voorbeelde moes dien. Behalwe hierdie twee klasse was daar ook "pochtecah" en slawe.

Pochtecas was gewapende handelaars. Hulle het as spioene gedien en het probeer om onrus te stook in stede wat die Asteke wou verower. Hulle was oor die algemeen die rykste van die Asteekse samelewing en kon slegs met ander pochteca trou. Slawerny was in die Asteekse samelewing nie erflik nie. Die meeste mense het slaaf geword na 'n misdryf, deurdat hulle krygsgevangene geneem is, of om 'n skuldeiser af te betaal. Slawe kon nie herverkoop word nie, tensy hulle amptelik as "lastig" verklaar is. Die grootste slawemark (en die grootste mark ooit) was dié in Tlatelolco. Nadat 'n slaaf by 'n slawehandelaar gekoop is, kon die slaaf vlug. As hy 'n tempel kon bereik voordat sy nuwe meester hom kon pak, was hy vry. Iemand (behalwe die meester of sy seun) wat so 'n slaaf tydens die vlug verhinder het, het self slaaf geword.

Die Asteke het 'n twintigdelige getallestelsel getel. In plaas van vyf vingers aan een hand en tien vingers aan beide hande, het hulle verder die tone op beide voete getel. Baie Suid-Amerikaanse Indianestamme volg vandag nog hierdie rekenwyse. Die twintigtallige stelsel moes ook in Europa gebruik gewees het. Heel bekend is die merkwaardige Franse telwoord "quatre-vingt" (vier-twintig) vir 80.

Volgens 'n Asteekse legende sou in die jaar ce acatl (I-riet, 1519) die god Quetzalcoatl uit die ooste kom om sy ryk op te eis. Daarby is voortekens glo gesien, soos 'n komeet en 'n brand in die tempel van Huitzilopochtli. Daar is ook glo 'n vis gevang met 'n spieël in sy kop, waarin Moctezuma II, die Asteekse hueyi tlahtoani, marsjerende soldate gesien het. Die Asteke het om hierdie rede nog meer mense geoffer. Baie stede wat vroeër bondgenote was, het hulle begin verset.

Toe die Spanjaarde onder leiding van Hernán Cortés in Meksiko aankom, het die Asteke gedink dat Cortés miskien wel Quetzalcoatl kon wees. Quetzalcoatl het naamlik 'n blanke gesig en 'n geel baard, nes Cortés, gehad. Die Asteke was ook deur die skepe, gewere en kanonne van die Spanjaarde beïndruk, en ook die perde en windhonde het hulle besonders gevind.

Moctezuma het getwyfel. Was Cortés Quetzalcoatl, of was hy gewoon 'n vreemdeling wat net op gewin uit was? Moctezuma het besluit om geskenke aan Cortés te gee, en hy het vir hom gesê dat dit beter was om nie na Tenochtitlan te gaan nie. Maar die goudsugtige Spanjaarde wou meer hê. Hulle het besluit om tog na Tenochtitlan te gaan, vergesel van die vyande van die Asteke, soos die Tlaxcalteke wat baie belangrike militêre inligting verskaf het.

Die Spanjaarde het Tenochtitlan verken. Na ses dae het hulle agter 'n diggemesselde muur kamers vol goud en juwele gevind. Kort na die vonds het die Asteke twee Spaanse boodskappers gedood. Cortés het besluit om Moctezuma te gysel. Die Spanjaarde het die beelde van die gode in stukke geslaan en die menseoffers verbied. Toe Cortés nie meer in Tenochtitlan was nie ('n Spaanse ekspedisie het aangekom om hom te arresteer) het daar chaos uitgebreek toe die agtergeblewe soldate 'n belangrike Asteekse religieuse seremonie wou verhinder. In hierdie chaos het Moctezuma om die lewe gekom. Cortés het intussen weer teruggekeer en het snags met sy soldate probeer vlug. Hierdeur het hy baie soldate verloor. Hy het later met 'n leër teruggekeer wat hy van 1 000 Spanjaarde en 150 000 Meksikaanse bondgenote versamel het. Dit het 'n enorme veldslag geword: duisende Asteke het dood op straat gelê en elke gevange Spaanse soldaat is meteens geoffer. Na 'n aantal maande van beleëring het die laaste Asteekse hueyi tlahtoani, Cuauhtémoc, homself oorgegee. Die Asteekse Ryk het as Nieu-Spanje 'n Spaanse kolonie geword.

Die Sentraal-Amerikaanse ryk van die Tolteke is om en by die 11e eeu n.C. deur invallende stamme uit die noorde verswelg. Een van hierdie stamme was die Asteke. Volgens hul mitologie het die Asteke oorspronklik op die eiland Aztlan gewoon. Waar presies hierdie eiland was, kon nog nie vasgestel word nie. Die Asteke was aanvanklik net een van baie stamme wat hulde aan oorheersende stamme moes bring. 

In 1325 het hulle langs die Texcoco-meer gewoon en op 'n eiland in die vlak, moerasagtige meer begin om 'n stad te bou. Die stad, Tenoctitlan, sou later die middelpunt van hul ryk vorm. In 1428 het die Asteekse heerser 'n bondgenootskap met twee naburige stede gesluit en die gesag van Azkapotzalko omvergewerp. Die Asteke het spoedig die bondgenootskap oorheers en deur oorlogvoering hul heerskappy uitgebrei. 

Tydens die regering van Montezuma I (1440-1469) het die Asteekse ryk van die Golf van Mexiko tot aan die kus van die Stille Oseaan gestrek. Daar was sowat 500 stede en nedersettings in Sentraal-Amerika wat hulde aan Tenoctitlan gebring het. Oorwonne stamme moes belasting lewer in die vorm van produkte aan die hoofstad, en die Asteekse gode aanbid. Verder is hulle in vrede gelaat om hul eie leefwyse voort te sit. Die inwonertal van die ryk was ongeveer 25 miljoen. In 1519 het die eerste Europeërs by Yukatan in Sentraal-Amerika voet aan wal gesit. 

Hulle was Spanjaarde onder aanvoering van Hernan Cortes en was daarop uit om die land te plunder. Die Asteke het die Spanjaarde vir gode aangesien en hulle vriendelik ontvang. Later het hulle onraad gemerk en die meeste van Cortes se manne om die lewe gebring. Cortes het egter ontsnap na die kus by Vera Cruz waar versterkings intussen opgedaag het. Met slegs 600 man het hy Tenoctitlan beleer en tot oorgawe gedwing. Die stad, en inderdaad die hele ryk, is deur die Spanjaarde verwoes en geplunder. 

Cortes het hulp ontvang van rebelse stamme in die ryk. Net soos dikwels elders in Amerika gebeur het, het die Asteke se kontak met die Europeërs hulle in aanraking gebring met siektes waarteen hulle geen weerstand gehad het nie. Die bevolking het in sestig jaar tot slegs twee miljoen verminder. Afgesien van die siektes, het voortdurende oorloë, die verwoesting van die landbou en die onmenslike omstandighede waarin hulle vir die Spanjaarde moes werk, tot die uitdelging van die Asteke bygedra. Afstammelinge van die eens trotse ras woon vandag nog in Mexiko.

Die Asteke het tot 'n groot mate die kultuur van die Mayas en die Tolteke geabsorbeer. Hulle het onder andere van Tolteekse am bagsmanne gebruik gemaak, veral in die boubedryf. Die dialek wat hulle gepraat het, Nahuatl, het die spreektaal van die hele Sentraal-Amerika. geword. Die Asteke het ook 'n soort beeldskrif gebruik. Die skrif is egter nooit volledig ontwikkel nie. Die astrologie, waarvan die Asteke meesters was, was 'n erf en is van die Mayas. 

Die Mayas het reeds eeue tevore bepaal dat die sonjaar uit 365,242 dae bestaan. Hierdie sonjaar is deur die Asteke aanvaar en in agttien weke van twintig dae elk ingedeel. Die orige vyf dae is as ongelukkige dae aan die einde van die kalender bygelas. Daar was ook ŉ godsdienstige kalender bestaande uit 260 dae. Elke 52e jaar het die begindae van hierdie twee kalenders ooreengekom. Die siklusse van 52 jaar was baie belangrik in die Asteekse kultuur. 

Hulle het geglo dat die wêreld eendag deur die gode verwoes sou word, en dat die verwoesting op die laaste dag van een van hierdie siklusse sou geskied. Die Asteke het van landbou en handel gelewe. Oorlogvoering, ŉ onafskeidbare deel van hul godsdiens, was 'n belangrike faset van die alledaagse lewe. Tenoctitlan was op alle gebiede die middelpunt van hul uitgestrekte ryk. Die stad op die meer is deur middel van kanale in eweredige blokke verdeel. 

Die klein stukkie vaste aarde op die eiland is gebruik vir die bou van imponerende paleise en tempels. Vir die bou van huise en die bewerking van grond is groot rietvlotte met pale in die bodem van die vlak, moerasagtige meer geanker. Modder uit die vrugbare bodem is bo-op die vlotte gegooi vir die kweek van plante. Bome is rondom die vlotte geplant, met hul wortels in die bodem, om standvastigheid te verleen. Die meer is op drie plekke opgedam en paaie op die damwalle het die stad met die vasteland verbind. 

In hul boukuns het die Asteke nie basiese prinsiepe soos boë en koepeldakke geken nie. Nogtans het hulle indrukwekkende tempels vir hul gode bo-op massiewe piramides gebou. Die piramides was van trappe voorsien en met pleisterkalk bedek. 'n Verskeidenheid van klipsoorte, maar veral lawaklip, is vir die bouwerk gebruik. Die koning en die adel het in groot paleise gewoon, maar die gewone mense in hutte van modderstene.

Grondbesit in die Asteekse ryk was gemeenskaplik, in die opsig dat elke familiegroep een stuk grond besit het wat deur hul almal bewerk is. Wanneer 'n man trou, is 'n stuk grond aan hom toegesê waarop hy slegs die vruggebruik gehad het. Die stapelvoedsel was mielies, wat toe nog onbekend was in Europa. Die Asteke het ook boontjies, murgpampoentjies, tamaties en rissies gekweek. Hulle het kalkoene, konyne en vetgevoerde hondjies aangehou vir vleis, en wilde varke in die heuwels gejag. Daar is ook op groot skaal vis en paddas in die meer gevang. 

Tortillas en wurms van die kaktusplant is as lekkernye beskou. Die kaktusplant se sap is gebruik om 'n alkoholiese drank te maak, die vesels om materiaal van te weef (slegs die armes), en die dorings is as naalde gebruik. Diegene sonder familie moes die adel se grond bewerk. Daar was ook 'n stuk grond wat aan die stad behoort het en deur almal as 'n soort belasting bewerk moes word. Handel het 'n groot rol in die Asteekse samelewing gespeel. 

Daar was nie 'n geldeenheid nie, maar op die mark wat daagliks deur tienduisende mense besoek is, is kakaobone vir kleingeld gebruik wanneer een produk vir 'n ander geruil is. Daar was geen lasdiere in die Asteekse ryk nie omdat bokke, perde, beeste en skape daar heeltemal onbekend was. Hulle het ook nooit die

wiel ontdek nie.

Die twee heersende sosiale groepe in die Asteekse ryk was die priesters en die wêreldlike gesaghebbers, bestaande uit die koning, die adel, soldate en amptenare. Die grootste deel van die bevolking het uit vrye individue bestaan soos boere, ambagslui en handelaars. Slawerny het wel op klein skaal voorgekom, maar was nie erflik nie. Slawe kon ook eiendom besit. Die koning het sy heerskappy met die Slangvrou (ŉ man) gedeel. 

Die koning was verantwoordelik vir buitelandse sake en oorlogvoering, terwyl die Slangvrou na binnelandse sake omgesien het. Die Asteekse ryk het uit 'n baie los federasie bestaan. Die belastingpligtige provinsies het almal hul eie bestuur behou. Die gewone mense het in familiegroepe rondom 'n eie skool, tempel en ŉ stuk grond gewoon, en oor 'n groot mate van plaaslike bestuur beskik. Die kleredrag van elke klas in die samelewing is streng bepaal. 

Net die adel was toegelaat om versierings en klere te dra. Lendedoeke, mantels en jurke was die basiese kledingstukke en was meestal van katoen geweef. Seuns is van agtjarige ouderdom in die krygskuns opgelei. Omdat oorlogvoering so belangrik was, kon enige jong man as gevolg van persoonlike dapperheid 'n hoë rang verwerf of tot die adel verhef word. Daar was ook onderrig in godsdiens, geskiedenis, skilderkuns en musiek. Mans het getrou wanneer hulle twintig was, gewoonlik met meisies van sestien. Teoreties kon 'n man meer as een vrou hê, maar in die praktyk het hulle gewoonlik net een gehad. 

Die beskermgod van Tenoctitlan, en van al die Asteke, was die Blou Kolibrie-god, genaamd Huitsilopochtli. Saam met arende is kolibries, sierlike voëltjies, deur die Asteke as heilige voëls beskou. Onder hul oorspronklike gode was daar ook die aardgodin en die god van die nag. Namate hulle hul ryk uitgebrei het, het hulle ook die gode van ander stamme vereer, onder andere die Tolteke se reëngod, Tlaloc en Quetzalcoatl, die god van geleerdheid. 

Elke bedryf in die samelewing het sy eie god gehad. So byvoorbeeld was daar godinne vir die landbou en vrugbaarheid en gode van blomme, vuur en ander elemente. Die Blou Kolibrie-god was egter die belangrikste - die god van son en oorlog. Die Asteke het geglo dat die wêreld al vier keer verwoes was. Om die vyfde skepping te kon bewerkstellig, het twee gode selfmoord gepleeg deur in vuur te spring. Die krag wat die gode nodig gehad het om die son om die aarde te laat beweeg en die hele kosmos aan die gang te hou, kon net deur menseharte en -bloed verskaf word. 

Daarom was mense-offers noodsaaklik. Elke nou en dan het die Asteke rituele "blomme-oorloë" met hul ondergeskikte bure gereël. Tydens die gevegte is daar gepoog om soveel as moontlik van die vyand lewendig gevange te neem, sodat hulle as mense-offers in die godsdiensseremonies gebruik kon word. Die Asteke het hul gode ook in heilige speletjies soos " tlachtli", ŉ soort van netbal, vereer. Op 'n klipbaan moes twee spanne probeer om 'n rubberbal deur die klipring van die opponent te slaan. 

Die spel was 'n simboliese uitbeelding van die gode wat met die sterre in die kosmos bal speel. Die Asteke het by sommige van hul godsdienstige seremonies rituele kannibalisme beoefen dit wil sê, hulle het van die vleis van die geofferde mense geëet. Die praktyk was net tot die priesters beperk en bewerings van die Spanjaarde dat die Asteke kannibale was, is onjuis. Die Asteke se godsdiens was 'n belangrike faktor in hul eie ondergang. Die aanval van die Spanjaarde het aan die einde van een van die siklusse van 52 jaar plaasgevind. 

Hoewel koning Montezuma II later besef het dat Cortes ŉ plunderaar was en hom verset het, het die meeste van die Asteke tog bly glo dat Cortes die god was wat gekom het om hulle te vernietig. Die weerstand wat hulle gebied het, was dus halfhartig.




</doc>
<doc id="41128" url="https://af.wikipedia.org/wiki?curid=41128" title="Asteekse Driebond">
Asteekse Driebond

Die Asteekse Driebond (Nahuatl: "Ēxcān Tlahtōlōyān", [ˈjéːʃkaːn̥ t͡ɬaʔtoːˈlóːjaːn̥], ook Trippel- of Drievoudige Alliansie genoem), beter bekend as die Asteekse Ryk, was 'n alliansie van drie Asteekse stadstate: Tenochtitlan, Tekskoko en Tlacopan. Die stadstate het oor die gebied in en rondom die Vallei van Meksiko tussen 1428 tot in 1521 geheers, toe hulle deur die Spaanse conquistadores en hul inheemse geallieerdes onder bevel van Hernán Cortés tydens die Spaanse verowering van die Asteekse Ryk verslaan is.
Die Asteekse Driebond is in 1427 deur Itzcoatl uit Tenochtitlan en Nezahualcoyotl uit Tekskoko gevorm nadat beide die Tepaneekse oorheersers uit Azcapotzalco afgewerp het. Saam met die kleiner stadstaat Tlacopan, in der waarheid 'n oorblyfsel van Azcapotzalco, het hulle die Driebond gevorm. Ondanks die naam was Tenochtitlan die dominante lid en Tlacopan die swakste. Tenochtitlan en Tekskoko het elk twee vyfdes van alle inkomste ontvang, terwyl Tlacopan een vyfde ontvang het. Toe Spanjaarde in 1519 gearriveer het, was Tlacopan as 'n aparte stadstaat byna verdwene en is die gebiede van die Alliansie vanuit Tenochtitlan geregeer, terwyl ander inheemse volke soos Mixteke en Zapoteke hul onafhanklikheid kon bewaar.

Op sy hoogtepunt het die Alliansie die grootste gedeelte van sentrale Meksiko van kus tot kus beheer, met uitsondering van 'n klein gebied ten suidooste van Tenochtitlan, die Tlaxcalteekse stadstate, wat rofweg die hedendaagse Meksikaanse deelstaat Tlaxcala is. Dit was die Tlaxcalteke wat bondgenote met Hernán Cortés in 1521 geword het om uiteindelik die Alliansie te vernietig.




</doc>
<doc id="41130" url="https://af.wikipedia.org/wiki?curid=41130" title="Cuauhtémoc">
Cuauhtémoc

Cuauhtémoc (1502 — 26 Februarie 1525, Hueyimollan) was die laaste hueyi tlahtoani (Asteekse leier). Die naam Cuauhtémoc beteken "neergedaalde arend".

Cuauhtémoc was 'n neef van Motecuhzoma II en van die vorige leier Cuitlahuac. Nadat Cuitlahuac aan pokke oorlede is, is daar gestem dat Moctezuma se dogter en Cuitlahuac se eggenote Tecuichpotzin hom sou moet opvolg, maar uiteindelik is Cuauhtémoc gekies. Cuauhtémoc het met Tecuichpotzin getrou om sy bewind te legitimeer. Hy het op die troon gekom toe Tenochtitlan deur die Spanjaarde beleër was. Hy was op daardie oomblik agttien jaar oud.

Op 13 Augustus 1521 (volgens die Spanjaarde na 'n mislukte vlugpoging) het hy homself aan Hernán Cortés oorgegee. Nadat hy homself oorgegee het, is hy deur die Spanjaarde gemartel omdat hulle inligting oor Asteekse goudskatte van hom wou hê. Cortés het hom later op sy tog na Honduras saamgeneem. Op 26 Februarie 1525 is hy in Hueyimollan, ver buite Asteekse gebied, opgehang.

Cuauhtémoc word teenwoordig in Meksiko as 'n held beskou. Cuauhtémoc is in Meksiko 'n veel voorkomende voornaam. In Ixcateopan in die deelstaat Guerrero is 'n graf waarin Cuauhtémoc vermoedelik begrawe lê.


</doc>
<doc id="41131" url="https://af.wikipedia.org/wiki?curid=41131" title="Hiperkorreksie">
Hiperkorreksie

Hiperkorreksie is 'n taalverskynsel waarby die spreker 'n vermeende taalfout ten onregte "korrigeer". Sprekers wat hul bes doen om netjies te praat, gaan soms te ver as hulle 'n korrekte woord vir 'n dialekwoord aansien. Wanneer hulle die woord op dieselfde manier "verbeter" as wat hulle by 'n dialekwoord sou doen, is daar sprake van "hiperkorreksie".


</doc>
<doc id="41133" url="https://af.wikipedia.org/wiki?curid=41133" title="Gossip">
Gossip

Gossip (voorheen The Gossip) is 'n drieledige Amerikaanse indierockgroep wat uit voorsangeres Beth Ditto, kitaarspeler Brace Pain en tromspeler Hannah Blilie bestaan. Die groep was relatief onbekend totdat hulle sukses behaal het met hul derde ateljeealbum, "Standing in the Way of Control".




</doc>
<doc id="41134" url="https://af.wikipedia.org/wiki?curid=41134" title="Stikstofsiklus">
Stikstofsiklus

Stikstof is die volopste element in die atmosfeer en noodsaaklik vir alle lewe. Die stikstofsiklus is 'n biochemiese siklus wat die geochemiese omsetting van stikstof- en stikstofbevattende verbindings in die natuur beskryf.

Die stikstofsiklus sluit gasvormige komponente in. Die aarde se atmosfeer bevat ongeveer 78-80% stikstof, wat dit die grootste bron van stikstof maak.

Stikstof is noodsaaklik vir meeste biologiese prosesse, wat beteken dat dit lewensbelangrik is vir enige lewe hier op aarde. Dit kom voor in alle aminosure, word opgeneem in proteïene, en is teenwoordig in die basisse waaruit nukleïensure bestaan, soos DNS en RNS. In plante, is baie stikstof teenwoordig in die chlorofielmolekule, wat noodsaaklik is vir fotosintese en verdere groei.

Alhoewel die aarde se atmosfeer 'n ryk bron van stikstof is, is die meerderheid hiervan relatief onbruikbaar vir plante. Stikstofbinding, of stikstoffiksasie, is nodig vir die omskakeling van stikstof in gasvorm na 'n vorm bruikbaar vir lewende organismes – vandaar stikstof se belangrikheid in voedselproduksie. Die oorvloed of skaarsheid van hierdie stikstof in die "vaste" vorm, ook bekend as reaktiewe stikstof, dikteer die hoeveelheid voedsel wat op 'n spesifieke grondoppervlakte verbou kan word.

Toenemende gebruik van stikstofkunsmis veroorsaak dramatiese veranderinge in die omgewing, insluitend oppervlak- en grondwaterbesoedeling, dooie sones in die oseaan en die bevordering van aardverwarming.

Ammoniak is uiters giftig vir vislewe. Die water afkomstig van ammoniakverwerkingsaanlegte moet dikwels noukeurig gemonitor word. Om te verhoed dat vislewe geaffekteer word, word nitrifikasie voor loslating dikwels aanbeveel. Die aanwending van hierdie water bogronds kan 'n aantreklike alternatief wees in plaas van die meganiese deurlugting vir nitrifikasie.

Tydens anaërobiese (lae suurstof) toestande, word vind denitrifikasie plaas deur bakterieë. Dit lei daartoe dat nitrate omgeskakel word na stikstofgasse (NO, N) en teruggestuur word na die atmosfeer. Nitraat kan ook gereduseer word na nitriet en daarna saam met die ammonium in die anammox-proses, wat lei ook in die produksie van stikstofgas.

Atmosferiese stikstof moet eers verwerk word om deur plante gebruik te kan word. Sommige stikstofbinding vorm as die weerlig slaan, maar die meeste binding word gedoen deur vrylewende of simbiotiese bakterieë. Hierdie bakterieë het die ensiem nitrogenase wat gasvormige stikstof met waterstof verbind om ammoniak te produseer, wat dan verder omskep word deur bakterieë in hul eie organiese verbindings. Sommige stikstofbindingbakterieë, soos Rhizobium, leef in die wortels van peulplante (soos ertjies en boontjies). Hier vorm by 'n mutualistiese verhouding die plant, die vervaardiging van ammoniak in ruil vir koolhidrate. Voedingstof-arme grond kan beplant word met peulgewasse om die grond te verryk met stikstof. 'n Paar ander plante kan ook sulke simbioses vorm. Tans word 'n baie groot gedeelte van stikstof gebind in ammoniakvormende plante.

Die omskakeling van stikstof (N) vanuit die atmosfeer, in 'n vorm wat geredelik beskikbaar is vir plante, en vandaar na die diere en die mens is 'n belangrike stap in die stikstofsiklus van die verspreiding en verskaffing van hierdie noodsaaklike voedingstof.

Daar is vier metodes om atmosferiese stikstofgas (N) om te sit in meer chemies-bruikbare vorme:


Meeste plante kry stikstof uit die grond deur die opname deur hul wortels in die vorm van óf nitraatione of ammoniumione. Alle stikstof verkry deur diere kan teruggespoor word na die eet van plante op 'n sekere stadium in die voedselketting.

Plante kan ammoniumione en nitrate uit die grond absorbeer deur hul wortelhare. Nadat nitrate geabsorbeer is, word dit eers gereduseer tot nitrietione en dan na ammoniumione vir opbou van aminosure, nukleïensure en chlorofiel. In plante wat 'n mutualistiese verhouding met rhizobia het, word sommige stikstof opgeneem in die vorm van ammoniumione direk vanaf die knoppies. Diere, swamme en ander heterotrofe organismes absorbeer stikstof soos aminosure, nukleotiede en ander klein organiese molekules.

As 'n plant of 'n dier sterf, of wanneer 'n dier afval uitskei, lewer dit die aanvanklike vorm van organiese stikstof. Bakterieë, of in sommige gevalle, swamme, sit die organiese stikstof binne die oorblyfsels terug in ammoniak (NH), 'n proses genaamd ammonifikasie of mineralisering. Ensieme betrokke:


Die omskakeling van ammoniak na nitraat word hoofsaaklik uitgevoer deur grondlewende bakterieë en ander nitrifiserende bakterieë. Die primêre fase van die nitrifikasie, die oksidasie van ammoniak (NH) word deur bakterieë soos die Nitrosomonas spesies uitgevoer, wat ammoniak na nitriet (NO2-) omskakel. Ander bakteriese spesies, soos bv. Nitrobacter, is verantwoordelik vir die oksidasie van die nitriete in nitraat (NO3-). Dit is belangrik dat die nitriete omgesit word na nitrate omdat opgehoopte nitriete giftig is vir plantlewe.

As gevolg van hulle hoë oplosbaarheid, kan nitrate die grondwater binnedring. Verhoogde nitraat in die grondwater is 'n bekommernis met drinkwatergebruik omdat nitraat kan inmeng met bloedsuurstofvlakke in babas en methemoglobinemie of blou baba-sindroom veroorsaak. Waar die grondwater herladinge stroom vloei, nitraat-verrykte grondwater kan bydra tot eutrofikasie, 'n proses wat lei tot hoë alge, veral blou-groen alge-bevolking en die dood van waterwesens as gevolg van 'n oormatige behoefte aan suurstof. Hoewel nie direk giftig vir vislewe soos ammoniak, kan nitraat 'n indirekte effek op visse hê as dit bydra tot hierdie bemesting. Stikstof het bygedra tot ernstige eutrofiseringsprobleme in sommige waterliggame. Vanaf 2006 is die toepassing van stikstofbemesting toenemend beheerd in Brittanje en die Verenigde State. Dit is bekom in dieselfde trant as die beheer van fosforkunsmis, 'n beperking wat normaalweg beskou word as noodsaaklik vir die herstel van die bemeste waters.

Denitrifikasie is die redusering van nitraat terug na die grootliks-onaktiewe stikstofgas (N), en dit voltooi dan die stikstofsiklus. Hierdie proses word uitgevoer deur bakteriespesies soos Pseudomonas en Clostridium in die anaerobiese toestande. Hulle gebruik nitraat as 'n elektronontvanger in die plek van suurstof tydens respirasie. Hierdie fakultatiewe anaërobiese bakterieë kan ook leef in aërobiese toestande.

In hierdie biologiese proses, nitriet en ammonium direk omgesit word in stikstofgas. Hierdie proses maak tot 'n groot deel van distikstof sukses in die oseane.

As gevolg van 'n uitgebreide verbouing van peulplante (veral soja-, lusern, en klawer), 'n groeiende gebruik van die Haber-proses van Stellenbosch in die skepping van chemiese kunsmis, en die besoedeling wat uitgelaat word deur voertuie en industriële aanlegte, het die mens die jaarlikse oordrag van stikstof in biologies beskikbare vorms meer as verdubbel. Daarbenewens het die mens aansienlik bygedra tot die oordrag van stikstofspoorgasse vanaf die aarde na die atmosfeer, en uit die land se akwatiese stelsels. Menslike bydrae aan die globale stikstofsiklus is die mees intense in ontwikkelde lande en in Asië, waar voertuiguitlaatgasse en industriële nywerhede die volopste is.

NO (stikstofoksied) het in die atmosfeer toegeneem as gevolg van die landbou-bevrugting, biomassa verbranding, die veevoerkrale, en ander industriële bronne. NO het nadelige gevolge in die stratosfeer, waar dit breek en tree op as 'n katalisator in van die vernietiging van atmosferiese osoon. NO in die atmosfeer is 'n kweekhuisgas, wat tans die derde grootste bydraer tot aardverwarming is, na koolstofdioksied en metaan. Hoewel nie so oorvloedig in die atmosfeer as koolstofdioksied nie, vir 'n ekwivalente massa, stikstofoksied is byna 300 keer sterker in sy vermoë om die planeet te verwarm.

Ammoniak (NH) in die atmosfeer het verdriedubbel as die gevolg van menslike aktiwiteite. Dit is 'n reagens in die atmosfeer, waar dit dien as 'n aerosol, dalende kwaliteit van die lug en vashou op te waterdruppels, uiteindelik lei tot suurreën. Fossielbrandstof en verbranding het ook bygedra tot 'n 6- of 7-voudige toename in NO-afskeiding in die atmosfeer. NO-aktief te verander atmosferiese chemie, en is 'n voorloper van die troposfeer (laer atmosfeer) osoon produksie, wat bydra tot rookmis, suurreën, skadevergoeding plante en verhoog stikstof insette tot ekosisteme. Ekostelsel prosesse kan verhoog met stikstofbemesting, maar menslike insette kan ook lei tot stikstof volop, wat verswak, produktiwiteit en kan doodmaak plante. Vermindering in die biodiversiteit kan ook tot gevolg hê as die hoër stikstof beskikbaarheid verhoog stikstof-veeleisende grasse, veroorsaak 'n agteruitgang van stikstof-arm, spesies uiteenlopende heide.

Ter plaatse riool fasiliteite soos septiese tenks en houtenks vrylating van groot hoeveelhede stikstof in die omgewing deur die nakoming deur middel van dreinering in die grond. Mikrobiese aktiwiteit verorber die stikstof en ander kontaminante in die afvalwater. Maar in sekere gebiede is die grond nie geskik vir die behandeling van enige of al die afvalwater nie, en as gevolg daarvan, die afvalwater met die kontaminante betree die waterdraers. Hierdie verontreiniging akkumuleer en uiteindelik eindig dit in die drinkwater. Een van die kontaminante bekommerd oor die meeste is stikstof in die vorm van nitrate. 'n Nitraatkonsentrasie van 10 dpm of 10 milligram per liter is die huidige EPA-perk vir drinkwater en die tipiese huishoudelike afvalwater kan produseer 'n verskeidenheid van 20-85 dpm (milligram per liter).

Die gesondheidsrisiko geassosieer met drinkwater wat >10 mg / kg stikstof bevat, is die ontwikkeling van methemoglobinemia en veroorsaking van blou baba-sindroom. Verskeie regeringsprogramme het nou begin om gevorderde afvalwaterbehandelingstelsels in te voer in die tipiese ter plaatse rioolfasiliteite. Die resultaat van hierdie stelsels is 'n algemene vermindering van stikstof, sowel as ander kontaminante in die afvalwater.

Bykomend, dalk 'n groter risiko, word deur die verhoging van vaste stikstof in akwatiese stelsels wat lei tot eutrofikasie en hipoksie, verander die chemie en biologie van beide varswater- en seewaterstelsels, en stygende die skepping en die groei van die Natuur Compendium Leeswijzer mere en oceanisch dooie sones. Die omvang en gevolge van die mens veroorsaak verdubbeling van biologies beskikbare stikstof in die grond, water, en in die lug van die aarde gedurende die afgelope eeu word nog steeds misverstaan.


</doc>
<doc id="41135" url="https://af.wikipedia.org/wiki?curid=41135" title="Medellín, Spanje">
Medellín, Spanje

Medellín is 'n nedersetting in die Spaanse provinsie Badajoz in die outonome gemeenskap Extremadura met 'n oppervlakte van 65 km². In 2011 het Medellín 2 354 inwoners getel. Die stad is langs die Guadianarivier geleë.




</doc>
<doc id="41137" url="https://af.wikipedia.org/wiki?curid=41137" title="Castilleja de la Cuesta">
Castilleja de la Cuesta

Castilleja de la Cuesta is 'n gemeente in die Spaanse provinsie Sevilla in die regio Andalusië met 'n oppervlakte van 2 km². In 2011 het Castilleja de la Cuesta 17 442 inwoners getel.

Castilleja de la Cuesta se bekendste inwoner was Hernán Cortés, die veroweraar van Meksiko, wat hier in 1547 oorlede is en begrawe lê.


</doc>
<doc id="41140" url="https://af.wikipedia.org/wiki?curid=41140" title="Conquistador">
Conquistador

Die conquistadores (die Spaanse term vir "veroweraars") was die soldate, ontdekkingsreisigers en avonturiers wat 'n groot deel van Latyns-Amerika en die Filippyne tussen die 15de en 17de eeu onder Spaanse beheer gebring het.

Nadat Christophorus Columbus die Amerikas ontdek het, het Spanje spoedig ekspedisies uitgestuur om die Nuwe Wêreld te evangeliseer. Vele van hierdie deelnemers was hidalgo's en het tot verarmde adel behoort. Deur na Latyns-Amerika te reis, het hulle gehoop om die fortuin te maak wat hulle in Europa nie kon kry nie. Baie conquistadores het uit Extremadura gekom.

Aanvanklik het baie conquistadores die inheemse bevolking van die streek op gruwelike wyse mishandel. Die Indiane is uitgemoor, misbruik en tot slawerny gebring, en hul stede is vernietig. Hierdeur het vele belangrike kulturele sentra van onder meer die Inkas en die Mayas verdwyn.

Daar was egter ook Spanjaarde wat teen hierdie misdade in opstand gekom het. As gevolg daarvan is in 1542 'n nuwe koloniale wet aangeneem, waarmee gepoog is om die Indiane in Latyns-Amerika beter te beskerm. Vir vele Indiaanse gemeenskappe het hierdie wetgewing egter te laat gekom.



</doc>
<doc id="41142" url="https://af.wikipedia.org/wiki?curid=41142" title="Extremadura">
Extremadura

Extremadura is een van die sewentien outonome gemeenskappe van Spanje. Dit is in die suidweste van Spanje, halfpad tussen Lissabon en Madrid, geleë en grens aan Portugal, en die outonome gemeenskappe Kastilië-La Mancha, Kastilië en León en Andalusië. Die bevolking is in 2018 deur die "Instituto Nacional de Estadística" op sowat 1,073 miljoen beraam. Administratief is Extremadura in twee provinsies onderverdeel, Badajoz (die grootste van alle Spaanse provinsies volgens oppervlakte) en Cáceres. Die hoofstad is Mérida met 'n bevolking van iets meer as 59 000. Die enigste groter stedelike nedersetting in die yl bevolkte streek is Badajoz met ongeveer 150 000 inwoners. Na die plaaslike bevolking word in Spaans as "Extremeños" verwys.

Die streeksnaam, wat «Anderkant die Duero» beteken, verwys na die historiese rol van die Duero as grensrivier tydens die "Reconquista", die Christelike herverowering van Spanje en Portugal. Eeue lank het die rivier die Christelike en Moors-Islamitiese invloedsfeer op die Iberiese Skiereiland van mekaar geskei. Die Portugese Estremadura het dieselfde etimologiese oorsprong.

Tradisioneel is Extremadura een van die armer randgebiede van Spanje wat in die vroeë 16de eeu 'n buitengewoon hoë persentasie van conquistadores opgelewer het, onder wie Francisco Pizarro, 'n boorling van Trujillo. Baie van die conquistadores het as welvarende mans na hul geboorteland teruggekeer waar hulle paleise en vestings laat oprig het. Die Spaanse veroweraars het ook diep spore in die Nuwe Wêreld gelaat wat van taalbesonderhede tot plekname strek. So dra 'n aantal nedersettings in Peru, Venezuela, Honduras en die Dominikaanse Republiek die naam "Trujillo". Vir 'n groot deel van sy moderne geskiedenis was Extremadura 'n emigrasieland. In die dekades ná die Tweede Wêreldoorlog het 700 000 Extremeños hulle elders in Spanje of in die buiteland gevestig.

Die grootste deel van Extremadura het 'n Mediterreense klimaat, met uitsondering van die noordelike bergstreke wat deur 'n vastelandse klimaat met groter jaarlikse speling in temperature gekenmerk word. Die waterryke en vrugbare noorde van Extremadura kontrasteer met droë streke suid van die Taagrivier. Hier word wilde ongerepte landskappe aangetref waar die mens nouliks in die natuur ingegryp het.

Extremadura het gematigde winters met hoër reënval en warm en droë somers. Die gemiddelde jaarlikse temperatuur wissel tussen 16 en 17 °C. In die koeler noordelike bergstreke word hierdie klimaatsparameter bereken as sowat 13 °C, terwyl dit in die warmer suide ongeveer 18 °C is. Gedurende die somermaande word 'n gemiddelde temperatuur van 26 °C gemeet, met uiterstes van 46 °C. Die gemiddelde jaarlikse reënval is tussen 450 en 500 mm.


</doc>
<doc id="41143" url="https://af.wikipedia.org/wiki?curid=41143" title="Spaanse verowering van die Asteekse Ryk">
Spaanse verowering van die Asteekse Ryk

Die Spaanse verowering van die Asteekse Ryk / Meksiko was 'n baie belangrike onderdeel van die Spaanse kolonisering van die Amerikas. Die koms van die Spanjaarde het die einde vir die Asteekse Ryk beteken. Die veldtogte teen die Asteekse Driebond is deur die conquistador Hernán Cortés gelei.

Baie verslae van die veroweringe van die Asteekse Ryk deur die Spanjaarde is hoofsaaklik deur die Spanjaarde self geskryf. Die belangrikste en primêrste bronne is die briewe van Hernán Cortés en Karel V, en Bernal Diaz se geskrewe werk, "True History of the Conquest of Mexico". Die primêre bronne van die bewoners, beïnvloed deur die verowering, word selde bekyk. Inheemse verslae is op die vroegste in 1528 vasgelê. Geskrewe in Nahuatl beskryf die inheemse bewoners van die Asteekse Ryk die sewe voortekens wat daar was voorafgaande die koms van die Spanjaarde in die Golf van Meksiko. Die sewe voortekens was:

Die hueyi tlahtoani Moctezuma II (soms as Montezuma gespel) sou waarsêers geraadpleeg het om die oorsaak van hierdie voortekens te bepaal; maar die kon tot die koms van die Spanjaarde nie die presiese verklarings gee nie.

Die verowering van Tenochtitlan word meestal as verwysing gebruik om die begin van die verowering van Meso-Amerika aan te gee. Die proses was egter veel ingewikkelder en het langer as die drie jaar geduur wat Hernán Cortés nodig gehad het om Tenochtitlan te verower.

Selfs na die Val van Tenochtitlan was die meeste Meso-Amerikaanse kulture nog ongeskonde. Die Tlaxcalteke het hul deel van die verdrag verwag, die Purepecha en Mixteke was bly oor die nederlaag van hul lewenslange vyand, en ander kulture was waarskynlik net so bly oor hierdie nederlaag.

Daar was byna sestig jaar van oorlog voordat die Spaanse veroweraars Meso-Amerika verower het. Die vernaamste weerstand was die periode wat ook as die Chichimeken-oorlog bekend staan. Die Spaanse verowering van Yucatan het byna 170 jaar geduur. Die hele proses kon langer geduur het, het daar nie drie epidemies uitgebreek nie wat 'n swaar tol van die oorspronklike bewoners van Amerika geëis het. Deur hierdie epidemies het byna 75% van die bevolking gesterf en gevolglik het dit die ineenstorting van baie Meso-Amerikaanse kulture veroorsaak. Sommige glo dat siektes uit die Ou Wêreld, soos pokke, die dood van 90 tot 95 persent van die bevolking van die oorspronklike bewoners van die Nuwe Wêreld veroorsaak het.


</doc>
<doc id="41144" url="https://af.wikipedia.org/wiki?curid=41144" title="La Roux">
La Roux

La Roux is 'n Britse elektropopduo bestaande uit sangeres Elly Jackson en vervaardiger Ben Langmaid (Faithless). Die groepsnaam is 'n verbastering van die Franse "La Rousse" (Die Rooie) wat betrekking het op die haarkleur van Jackson. Hoewel sy in hierdie projek min of meer alleen optree en Langmaid meer op die agtergrond bly, hou La Roux vol hulle is geen solohandeling nie.



</doc>
<doc id="41146" url="https://af.wikipedia.org/wiki?curid=41146" title="Moctezuma I">
Moctezuma I

Moctezuma I (1398–1469) was van 1440 tot 1469 die hueyi tlahtoani, die leier van die Asteke.

Moctezuma word gewoonlik in Spaanse geskrifte gebruik, terwyl Montezuma 'n ou Engelse spelling van die naam is. Motecuhzoma of Motecuzoma is die oorspronklike naam in Nahuatl (uitgespreek as "mo-tek-w-zo-ma") wat "hy wat homself heerser maak deur sy woede" beteken. Dit stam af van "mo", derdepersoon besittend, "techuhtli", "heer", en "zoma", "bose" of "met gefronsde gesig". Die gebruik van 'n regeringsnommer is slegs bedoel as 'n moderne onderskeid van die ander Moctezuma, na wie as Motecuhzoma II verwys word. Nog 'n manier om hulle te onderskei, naas die gebruik van Romeinse syfers, is dat Moctezuma I Motecuhzoma Ilhuicamina in Nahuatl genoem word en Moctezuma II "Motecuhzoma Xocoyotzin". Die eerste van hierdie benaminge beteken "eensame wat 'n pyl in die hemel skiet"; "Xocoyotzin" beteken "die geëerde jonge", uit te spreek as "tsjo-ko-jot-zin" (waar "Xocoyotl" eenvoudig "die jonge" of "junior" sou beteken).

Hy het die Drievoudige Verbond met Tekskoko en Tlacopan gevorm en die Asteekse Ryk van die Atlantiese kus tot aan die Stille Oseaan uitgebrei. Hy het onder andere die Huaxteke en Totonake verslaan. Onder Moctezuma se regering het die hoogpriester Tlacaellel die Asteekse geskiedenis grotendeels laat herskryf. Saam met Nezahualcoyotl van Tekskoko het hy 'n akwaduk laat aanlê wat die hoofstad Tenochtitlan van water sou voorsien. Moctezuma I is deur Axayacatl opgevolg.


</doc>
<doc id="41149" url="https://af.wikipedia.org/wiki?curid=41149" title="Grootvorstepaleis van Litaue">
Grootvorstepaleis van Litaue

Die Grootvorstepaleis van Litaue (Litaus: "Lietuvos valdovų rūmai", Pools: "Zamek Dolny w Wilnie") is in die 15de eeu vir die heersers van die Grootvorstedom Litaue in die hoofstad Vilnius opgerig. Die Grootvorstepaleis in die Laer Kasteel het geleidelik ontstaan; sy bloeityd was in die 16de en in die middel van die 17de eeu. Die Paleis het eeue lank die politieke, administratiewe en kulturele sentrum van die Grootvorstedom Litaue gevorm. In 1801 is die gebou verniel.

Sedert 2002 het volgens 'n besluit van die Seimas, die Litause parlement, 'n nuwe paleisgebou op die oorspronklike perseel ontstaan. Die gedeeltelik voltooide paleis is op 6 Julie 2009 ingewy. Hierdie heropening was een van die belangrikste gebeurtenisse tydens die Litause Millenniumfeesvierings ter herdenking van die eerste verwysing na Litaue in die Quedlinburgse Annale in die jaar 1009. Daarnaas was dit een van die hoogtepunte van die jaar waarin Vilnius naas Linz in Oostenryk as Europese Kultuurhoofstad gefungeer het.

Die paleis van die Litause grootvorste versinnebeeld die lang tradisie van Litaue as 'n onafhanklike staat en word as 'n simbool van nasionale trots beskou. Die gebou sal daarnaas as 'n nasionale kultuurerfenis vir opvoedkundige doeleindes gebruik word - onder meer om Litauers bewus te maak van die geskiedenis van hul land.


</doc>
<doc id="41151" url="https://af.wikipedia.org/wiki?curid=41151" title="Sin van die lewe">
Sin van die lewe

Die sin van die lewe is 'n filosofiese vraagstuk wat hom met die doel en intrinsieke waarde van die menslike bestaan, of biologiese lewe oor die algemeen, bemoei. Hierdie konsep kan deur 'n verskeidenheid vrae gestel word, soos "Waarom is ons hier?", "Waaroor gaan die lewe?", en "Wat beteken dit alles?" Dit was in die opgetekende geskiedenis van die mensdom deurgaans 'n punt vir filosofiese, wetenskaplike en teologiese bespiegeling. Daar is 'n groot aantal antwoorde vanuit verskillende kulturele en ideologiese agtergronde tot hierdie vrae gebied. Die Franse eksistensialis Albert Camus het opgemerk: "Ons mense is skepsels wat ons lewens deurbring deur onsself te oortuig dat ons bestaan nie absurd is nie."

Die sin van die lewe is diep verstrengel met die filosofiese en religieuse konsepte van bestaan, bewussyn en geluk, en raak aan baie ander kwessies, soos simboliese betekenis, ontologie, waarde, doel, etiek, goed en kwaad, vrye wil, sienings van God, die bestaan van God, die siel, en die hiernamaals. Wetenskaplike bydraes is meer indirek; deur die empiriese feite oor die heelal te beskryf, verskaf wetenskap ietwat konteks en stel dit parameters waarbinne gesprekke oor verwante onderwerpe gevoer word. 'n Alternatiewe, mens-sentriese, en nie 'n kosmiese of religieuse benadering nie, is die vraag "Wat is die doel van "my" lewe?" Die waarde van die vraag rakende die doel van die lewe kan as saamvallend met die bereiking van uiteindelike werklikheid beskou word, indien 'n persoon glo dat laasgenoemde bestaan.

Vrae oor die sin van die lewe is in verskeie maniere uitgedruk, insluitende die volgende:










Hierdie vrae het tot 'n verskeidenheid teenstrydige antwoorde en argumente gelei, van wetenskaplike teorieë, tot filosofiese, teologiese en spirituele verklarings.

Stellings dat beskrywende wetenskap lig op normatiewe kwessies soos die sin van die lewe kan werp, word hewig binne die wetenskaplike en filosofie-van-wetenskap-gemeenskappe betwis. Desnieteenstaande kan wetenskap ietwat konteks bied en parameters daarstel waarbinne gesprekke oor verwante onderwerpe gevoer kan word.

Wetenskap kan, of kan nie, in staat wees (nie) om ons meer oor die wesenlike waarde in die lewe te vertel, maar sommige studies berus op verwante vrae: navorsers in positiewe sielkunde (en, vroeër en minder streng, in humanistiese sielkunde) bestudeer faktore wat tot lewensbevrediging, volle verbintenis tot aktiwiteite, die gebruik van 'n mens se persoonlike sterkpunte om 'n voller bydrae te maak, en betekenissin gebaseer op die belegging in iets groter as die self, lei.

Een waardestelsel wat deur sosiale sielkundiges voorgestel word, algemeen die Vreesbestuur-teorie genoem, behels dat alle menslike betekenis afgelei word van 'n fundamentele vrees vir die dood, waarby waardes gekies word wanneer dit ons toelaat om die verstandelike herinnering aan die dood te ontvlug.

Neurowetenskap het teorieë gegenereer oor beloning, plesier en motivering in terme van fisiese entiteite soos neurosenderaktiwiteit, veral in die limbiese stelsel en die ventrale tegmentale area in besondere. Indien 'n mens glo dat die sin van die lewe is om plesier te maksimeer, dan maak hierdie teorieë normatiewe voorspellings oor hoe om op te tree om dit te bereik.

Ekonome het 'n groot deel oor wat in die markplek gewaardeer word, geleer, en sosiologie bestudeer waarde op 'n sosiale vlak deur van teoretiese konstruksies soos waardeteorie, norme, anomie, esv. gebruik te maak.

Die presiese meganismes van abiogenesis is onbekend: bekende teorieë sluit die RNS-wêreldhipotese (RNS-gebaseerde replikators) en die yster-swawel-wêreldteorie (metabolisme sonder genetika) in. Die teorie van ewolusie probeer nie die oorpsong van die lewe verduidelik nie, maar eerder die proses waardeur verskillende lewensvorme deur die geskiedenis via genetiese mutering en natuurlike seleksie ontwikkel het. Teen die einde van die 20ste eeu en gebaseer op die insig verkry uit die geen-sentriese siening van ewolusie, het bioloë George C. Williams, Richard Dawkins en David Haig, onder andere, tot die gevolgtrekking gekom dat indien daar 'n primêre funksie van die lewe is, dit die kopiëring van DNS en die oorlewing van 'n mens se gene is.

Alhoewel wetenskaplikes lewe op aarde intensief bestudeer, is dit steeds 'n uitdaging om die begrip lewe in ondubbelsinnige terme te definieer. Fisies kan gesê word dat lewe "op negatiewe entropie teer" wat na die proses verwys waarby lewende entiteite hul interne entropie verlaag ten bate van die een of ander vorm van energie wat uit die omgewing opgeneem word. Bioloë is dit oor die algemeen eens dat lewensvorme self-organiserende stelsels is wat die interne omgewing reguleer om sodoende hierdie georganiseerde stand te reguleer, dat metabolisme dien om energie te verskaf, en dat voortplanting dit toelaat vir lewe om oor 'n duur van meervuldige generasies voort te bestaan. Organismes is tipies responsief tot prikkels en genetiese inligting neig om van generasie tot generasie te verander om sodoende aanpassing deur ewolusie te bemoontlik. Hierdie karaktereienskappe verbeter respektiewelik die kanse op oorlewing van die indiwiduele organisme en sy afstammelinge. 

Nie-sellulêre repliserende agente, noemenswaardig virusse, word gewoonlik nie as organismes beskou nie omdat hulle nie in staat is om voortplanting en metabolisme onafhanklik te behartig nie. Hierdie omstredenheid is egter problematies, aangesien sommige parasiete en endosinbionte ook nie tot onafhanklike lewe in staat is nie.

Astrobiologie bestudeer die moontlikheid van ander lewensvorme in ander wêrelde, soos repliserende strukture wat van materiale buiten DNS gemaak is.

Alhoewel die Oerknal-model aanvanklik met skeptisisme begroet is toe dit bekend gestel is — gedeeltelik weens die verbinding met die religieuse konsep van kreasionisme — word dit vandag wyd deur menige onafhanklike waarnemers ondersteun. Huidige fisika kan die vroeë heelal egter net van 10 sekondes ná die Oerknal beskryf (waar nultyd met oneindige temperatuur ooreenstem); 'n teorie van kwantumgravitasie word benodig om verder terug in tyd te beskryf. Desnieteenstaande het vele fisici al oor wat hierdie beperking kon voorafgegaan het en oor hoe die heelal die werklikheid binnegetree het, bespiegel. Sommige fisici glo dat die Oerknal toevallig gebeur het, en wanneer die antropiese beginsel in ag geneem word, word dit die gereeldste as impliserend van die bestaan van 'n multiversum.

Tog blyk dit dat, losstaande van hoe ookal die heelal tot bestaan gekom het, die mensdom se noodlot beslis is. Selfs indien die mensdom so lank sal oorleef, sal biologiese lewe uiteindelik onvolhoubaar raak, sy dit deur 'n Groot Vries, Groot Skeur of Groot Samepersing. Dit blyk dat die enigste manier om te oorleef is om die vloei van energie op 'n kosmiese skaal te beheer sodat die noodlot van die heelal verander kan word.

Die ware aard en oorsprong van die bewussyn en die verstand self word ook wyd in die wetenskap betwis. Die verklaringsgaping word gewoonlik met die groot probleem van die bewussyn gelyk gestel, en die kwessie van vrye wil word ook as van kardinale belang beskou. Hierdie onderwerpe word meestal in die velde van kognitiewe wetenskap, neurowetenskap en die filosofie van die verstand bespreek, alhoewel sommige ewolusionêre bioloë en teoretiese fisici ook menige toespelings tot die onderwerp gemaak het.

Reduksionistiese en elminatiewe materialisme benaderinge, byvoorbeeld die Veelvuldige Ontwerp-model, hou voor dat die bewussyn volledig deur neurowetenskap verklaar kan word, deur die werkinge van die brein en sy neurone, dus voldoenend aan biologiese naturalisme.

Aan die ander kant het sommige wetenskaplikes, soos Andrei Linde, die moontlikheid oorweeg dat die bewussyn, soos ruimtetyd, sy eie intrinsieke grade van vryheid het, en dat ons waarnemings so reëel (of selfs meer reëel) as materiële voorwerpe kan wees.

Hipoteses oor die bewussyn en ruimtetyd beskryf verduidelik die bewussyn in die beskrywing van 'n "ruimte van bewuste elemente" wat gewoonlik 'n aantal ekstra dimensies omvat. Elektromagnetiese teorieë oor die bewussyn los die bindingsprobleem van die bewussyn op deurdat dit aanvoer dat die elektromagnetiese veld wat deur die brein opgewerk word, die eintlike draer van die bewuste ervaring is; daar bestaan egter meningsverskille oor die implementerings van so 'n teorie rakende die ander werkinge van die verstand. Kwantumverstandteorieë gebruik die kwantumteorie om sekere eienskappe van die verstand te verklaar. Om die proses van vrye wil aan die hand van kwantumfenomene te verklaar is 'n gewilde alternatief tot die determinisme; sulke postulasies kan soms vrye wil met kwantumgolwe, kwantumversterking, kwantumpotensiaal, en kwantumwaarskynlikheid verbind.

Gebaseer op die vooropstellings van nie-materialistiese verklarings van die verstand het sommige die bestaan van 'n kosmiese bewussyn voorgestel, bewerend dat die bewussyn eintlik die "fondament van alle bestaan" is. Voorstanders van hierdie siening verwys na berigte van paranormale fenomene, hoofsaaklik ekstrasensoriese waarnemings en psigiese kragte, as bewyse van 'n nie-liggaamlike hoër bewussyn. In die hoop om die bestaan van hierdie fenomene te bewys, het parapsigoloë al menige eksperimente geörkestreer. Meta-analises van hierdie eksperimente dui aan dat die effekgrootte (alhoewel geweldig klein) relatief konsekwent was, wat in 'n algehele statistiese noemenswaardigheid resulteer. Alhoewel sommige kritiese analiste voel dat parapsigologiese studies wetenskaplik is, is hulle nie met die eksperimentele uitslae tevrede nie. Skeptiese nasieners betoog dat skynbare suksesvolle resultate meer waarskynlik as gevolg van slorige prosedures, swak opgeleide navorsers, of metodologiese foute is as wat dit as gevolg van werklike effekte is.


</doc>
<doc id="41152" url="https://af.wikipedia.org/wiki?curid=41152" title="Jimi Hendrix">
Jimi Hendrix

Jimi Hendrix (27 November 1942 - 18 September 1970), gebore as Johnny Allen Hendrix in Seattle, Verenigde State van Amerika, was 'n kitaarspeler, sanger en musiekkomponis. Hy sterf in Londen (Verenigde Koninkryk). Hy word beskou as die beste kitaarspeler in die geskiedenis.




</doc>
<doc id="41159" url="https://af.wikipedia.org/wiki?curid=41159" title="Benjamin Franklin">
Benjamin Franklin

Benjamin Franklin (6 Januarie 1705 - 17 April 1790) was een van die grondleggers van die Verenigde State van Amerika. Franklin was 'n bekende veelweter: 'n vooraanstaande skrywer, drukker, satirikus, politieke teoretikus, politikus, wetenskaplike, uitvinder, aktivis, staatsman, soldaat en diplomaat. 

As wetenskaplike het sy uitvindings en teorieë rakende elektrisiteit 'n groot bydrae tot die Amerikaanse Verligting en die geskiedenis van fisika gelewer. Hy het ook die weerligafleier, bifokale brille, die Franklin-oond, 'n afstandsmeter vir waens en 'n glasharmonika uitgevind. Hy het die eerste openbare biblioteek in Amerika gestig en die eerste brandweerstasie in Pennsilvanië. Hy was 'n vroeë voorstander van die vereniging van die Amerikaanse kolonies en het, as 'n politieke skrywer en aktivis, die idee van 'n Amerikaanse nasie ondersteun. Tydens die Amerikaanse Revolusie het hy as diplomaat gedien en het hy die Franse alliansie verseker, wat gehelp het om die onafhanklikheid van die Verenigde State te verwesenlik. 

Franklin word beskou as 'n fondament van Amerikaanse waardes en karakter, 'n vereniging van die praktiese en demokratiese Puriteinse waardes van spaarsamigheid, harde werk, opvoeding, gemeenskapsgees, selfregerende instellings en teenkanting van outoritarisme (sowel op politieke as op godsdienstige terrein), met die wetenskaplike en verdraagsame waardes van die Verligting.

Hy het 'n koerantredakteur, drukker en handelaar in Philadelphia geword. Hier het hy welgesteld geword en "Poor Richard's Almanack" en die koerant "The Pennsylvania Gazette" gepubliseer. Franklin het ook 'n belangstelling in wetenskap en tegnologie gehad en as gevolg van sy eksperimente internasionale aansien geniet. Hy het 'n groot rol in die stigting van die Universiteit van Pennsilvanië en die Franklin & Marshall-kollege gespeel en is as die eerste president van die Amerikaanse Filosofiese Vereniging aangestel.

Franklin het 'n nasionale held in sy tuisland geword toe hy aan die spits gestaan het van 'n poging om die ongewilde Seëlwet van 1764 te herroep. Hy was ook 'n bekwame diplomaat en is in sy amp as Amerikaanse minister in Parys deur die Franse bewonder; hy het ook 'n groot bydrae gelewer in die bevordering van die Frans-Amerikaanse betrekkinge. 

Van 1775 tot 1776 het Franklin die pos van Posmeester-generaal beklee en van 1785 tot 1788 was hy die President van die Opperste Uitvoerende Raad van Pennsilvanië. Nader aan die einde van sy lewe het hy 'n prominente voorstander van die afskaffing van slawehandel geword.

As gevolg van Franklin se kleurryke lewe en nalatenskap van wetenskaplike en politieke prestasies, asook sy status as een van Amerika se invloedrykste grondleggers, word hy vandag op munte en banknote en deur die vernoeming van baie dorpe, distrikte, skepe, opvoedkundige instellings en besighede vereer.


</doc>
<doc id="41160" url="https://af.wikipedia.org/wiki?curid=41160" title="Vlieënde Spaghettimonster">
Vlieënde Spaghettimonster

Die Vlieënde Spaghettimonster is die god van die Kerk van die Vlieënde Spaghettimonster (of Pastafarianisme) wat deur Bobby Henderson op die internet begin as 'n parodie op die besluit van die streeksowerheid Kansas om tydens biologielesse naas ewolusieleer ook die teorie van intelligente ontwerp te leer. Henderson het 'n brief aan die Kansas Board of Education gestuur waarin hy geëis het dat daar in die klas net so veel tyd aan die geloof in die Vlieënde Spaghettimonster bestee word as wat daar aan die Christendom en ander skeppingsverhale bestee word. Hierdie "geloof" het sedertdien 'n internetfenomeen geword, met volgelinge wat die woorde van hul "noedelige meester" preek asof dit 'n ware geloof was.


</doc>
<doc id="41162" url="https://af.wikipedia.org/wiki?curid=41162" title="Dertigjarige Oorlog">
Dertigjarige Oorlog

Die Dertigjarige Oorlog (1618–1648) was een van die verwoestendste konflikte in Europese geskiedenis. Die oorlog is hoofsaaklik (dog nie uitsluitlik) in Duitsland geveg en het met tye die meeste lande van Europa betrek. Seeoorlogvoering het ook oor die seë gereik en die koloniale vorming van toekomstige nasies beïnvloed.

Die oorsprong van die konflik en die doelwitte van die deelnemers is ingewikkeld en daar kan nie na één spesifieke geval verwys word as die hoofrede vir die oorlog nie. Die oorlog was oorspronklik geveg as 'n godsdienstige konflik tussen Protestante en Katolieke in die Heilige Romeinse Ryk, alhoewel geskille oor die interne politiek en balans van mag binne-in die Ryk ook 'n belangrike rol gespeel het. In hierdie fase het die oorlog 'n voortsetting geword van die Bourbon-Habsburg-wedywering vir Europese politieke superioriteit, wat weer gelei het tot verdere oorlogvoering tussen Frankryk en die Habsburg-magte, met minder klem op godsdiens.

Een van die grootste gevolge van die Dertigjarige Oorlog was die uitgebreide verwoesting van algehele streke; tallose gebiede is verweer deur plunderende troepe. Die bevolkings van die Duitse state, die Lae Lande en Italië het aansienlik afgeneem as gevolg van voorvalle van hongersnood en siekte, terwyl vegtende magte bankkrotskap in die gesig gestaar het.

In die 17de eeu was daar van leërs verwag om hul fondse grotendeels te verkry uit buit of huldeblyke (wat afgedwing is in die gebiede waar hulle gestasioneer is). Hierdie metode het 'n soort wetteloosheid aangemoedig, wat 'n swaar las vir inwoners van die beleërde gebiede was. Die Dertigjarige Oorlog is amptelik beëindig met die verdrae van Osnabrück en Münster, as deel van die groter Vrede van Wesfale.


</doc>
<doc id="41176" url="https://af.wikipedia.org/wiki?curid=41176" title="Digital Combat Simulator">
Digital Combat Simulator

Digital Combat Simulator (DCS) is 'n akkurate militêre vliegnabootser rekenaarspel ontwikkel en vervaardig deur Eagle Dynamics (ED) in Moskou, Rusland.

DCS is 'n produkreeks bedoel om militêre vliegtuie en helikopters tot in die fynste detail na te boots. ED wil niks minder as die werklikheid naboots, want daarmee wil hulle hul produk aan die militêre industrie verkoop.
Die eerste DCS-produk is 'n volledige nabootsing van die Russiese Ka-50 "Swart Haai" (NAVO: Hokum-A) gevegshelikopter (Russies: Чёрная Акула/Tsernaija Akoula). Alle daaropvolgende DCS produkte word in 'n module-formaat aan die koperspubliek beskikbaar gestel.
Die voorganger van DCS:Ka-50 was Lockon Flaming Cliffs (Russies: Горячие скалы) wat 'n generiese nabootser vir alle vliegtuie gebruik het. Vir hul koperspubliek was LOFC 'n teleurstelling omdat vliegtuie soos die MiG-29C en F-15C byna dieselfde gemodelleer is.

In DCS is elke module 'n beheerbare vliegtuig / helikopter. Elke module is 'n onafhanklike produk wat jy op DVD koop of kan download. 

Huidige modules:

Ten spyte van die feit dat elke module slegs op één vliegtuig gebaseer word, word die vliegtuig tog tot in die fynste detail nageboots. In DCS: Ka-50 is selfs die olie toevoer onder ekstreme koue weer nageboots. As die helikopter uiterste koue weer vlieg en die brandstofverwarmer is nie aangeskakel nie, sal die brandstoftoevoer vasvries met gevolg dat die enjins geen brandstoftoevoer kry nie.
In daaropvolgende DCS modules, soos DCS: A-10C is die realisme met nog beter verfynd soos die moontlikheid om in wisselende weersomstandighede te vlieg, of jou gevegstroepe te stuur.

Algemene doelstellinge van elk DCS module:

Die eerste DCS module genaamd DCS: Black Shark (DCS: Черная Акула) is ontwikkel met 'n samewerkingsooreenkoms tussen ED en Kamov. Die kajuit is lewensgetrou op jou rekenaar skerm nageboots. Jy kan met 'n muis of aanraakskerm byna alle knoppe en skakelaars gebruik, net asof jy in die egte helikopter sit. Om die nagebootsde helikopter aan te skakel moet jy presies dieselfde stappe uitvoer as in die ware Jakob. Daar is ongeveer 500 verskillende sleutelbord kombinasies vir alle knoppe en instellings.
Om die mees realistiese simulasie belewenis te beleef word aanbeveel dat jy DCS met die 6DOF-funksionaliteit van 'n TrackIR en 'n Saitek X-52 stuurstang vlieg.
Op die installasie CD is 9 vlieglesse en videogrepe om jou te leer om die helikopter aan te skakel, hoe om navigasie te doen met die GLONASS en ABRIS-sisteem. GLONASS (afkorting van ГЛОбальная НАвигационная Спутниковая Система; GLObal'naya NAvigatsionnaya Sputnikovaya Sistema) is die Russiese eie satelliet nagiasie sisteem, die amerikaanse tegenhanger is GPS. 

Kenmerke van die nagebootsde Ka-50:

DCS: Ka-50 kan op 'n Eenvoudige Spel modus gespeel word sodat selfs gemakstoel vlieëniers ook die spel kan speel. Die meeste mense speel DCS: Black Shark op volledige realistiese nabootser modus.

In Okt-2010 het Eagle Dynamics 'n publieke Beta versie van DCS: A-10C vrygestel. Dit was die tweede DCS module genaamd ontwikkeld vir die Amerikaanse Lugmag, maar met 'n samewerkingsooreenkoms mag ED dit ook vrystel in 'n publieke weergawe. soos verwag van ED is die A-10C tot op detail nageboots, met 'n aankliekbare kajuit, mavericks lansering en die "Skerskutter"-pod is ook in die spel.

Belangrike nagebootsde hoogtepunten in die A-10C 'Warthog' (Afrikaans: vlakvark)

DCS is 'n voortvloeisel van 'n vorige weergawe van Lockon Flaming Cliffs (LOFC). in Mei-2010 is DCS en LOFC met elkaar aanpasbaar gemaak sodat DCS en LOFC in veelspeler saam in dieselfde sendings kan vlieg.


Eagle Dynamics het in Julie 2009 bekend gemaak dat hulle reeds in 'n gevorderde stadium is met die ontwikkeling van die DCS: A-10C 'Warthog' (Afrikaans: vlakvark, Nederlands: wrattenzwijn) module wat in 2010 in béta formaat op die mark verskyn het. Alle DCS produkte is onderling aanlyn met aanpasbaar, spelers met DCS: A-10C en DCS:Ka-50 kan saam as span aan aanlyn sendings deelneem.




</doc>
<doc id="41177" url="https://af.wikipedia.org/wiki?curid=41177" title="Armed Assault">
Armed Assault

Armed Assault (ArmA) is 'n rekenaarspeletjie van die Tjeggiese rekenaarmaatskappy Bohemia Interactive. Die spel is in Europa en Suid-Afrika verkrygbaar. In die Verenigde State en Kanada word die spel bemark as ArmA: Combat Operations.

ArmA is 'n taktiese militêre-eerstepersoon en derdeperson-skieter, en word beskou as die opvolger van Operation Flashpoint. Weens regs redes mag die spel nie Operation Flashpoint heet nie, aangesien die firma Codemasters die regte besit van die naam Operation Flashpoint.

ArmA en die Junie 2009 vrygestelde ArmA 2 is vanuit 'n grafiese oogpunt meer ontwikkeld as Operation Fashpoint.



</doc>
<doc id="41179" url="https://af.wikipedia.org/wiki?curid=41179" title="TrackIR">
TrackIR

Die TrackIR is 'n apparaat waarmee virtueel in die kajuit van 'n motor of vliegtuig, binne 'n rekenaarspeletjie, rondgekyk kan word. Dit skep 'n realistiese beeld asof die persoon wat dit gebruik werklik in die vliegtuig of motor sit.

Die apparaat werk met 'n infrarooisensor. Indien 'n opsionele aanknipsensor (Engels: track clip) aan 'n bofbal pet geheg word, kan voor die apparaat gestaan of gesit word. As jy dan jou kop draai boots dit jou rondkyk in die kajuit na.

'n Paar bekende speletjies wat enorm baat gevind het deur die realistiese belewenis daarvan te verbeter is Digital Combat Simulator, Armed Assault en die Flight Simulator-reeks van Microsoft.



</doc>
<doc id="41186" url="https://af.wikipedia.org/wiki?curid=41186" title="Tonga">
Tonga

Tonga (Engels: [ˈtɒŋə] of [ˈtɒŋɡə], Tongaans: [ˈtoŋa]), amptelik die Koninkryk Tonga (Engels: "Kingdom of Tonga", Tongaans: "Puleʻanga Fakatuʻi ʻo Tonga"), is 'n eilandnasie in die Stille Oseaan en Oseanië wat uit 169 eilande bestaan, waarvan 36 bewoon is. Tonga beslaan oor 'n oppervlakte van 748 km² en het 'n bevolking van 100 651 in 2016 gehad.

Tonga is in die ooste van Fidji, in die suidooste van Wallis en Futuna, in die suide van Samoa, in die suidooste van Amerikaans-Samoa, in die weste van Niue en die Cookeilande en in die noorde van Nieu-Seeland geleë. Die hoofstad en grootste stad is Nukuʻalofa.

Die Nederlandse ontdekkingsreisiger Willem Schouten het Tonga in 1616 as eerste Europeër bereik, gevolg deur Abel Tasman in 1643. In 1773, 1774 en 1777 het die Britse ontdekkingsreisiger James Cook Tonga besoek. In 1845 het die ambisieuse jong vegter, strateeg en woordvoerder Tāufa'āhau Tonga as 'n koninkryk verenig en in 1875 tot 'n grondwetlike monargie verklaar. Tonga het 'n beskermde staat geword, nadat die koninkryk op 18 Mei 1900 met die Verenigde Koninkryk 'n Verdrag van Vriendskap onderteken het. Onder die beskerming van Groot-Brittanje kon Tonga as enigste Pasifiese land sy soewereiniteit en monargiese regering behou (in teenstelling met Hawaii en Tahiti). Die Verdrag van Vriendskap en Tonga se beskermingsstatus het in 1970 volgens gevestigde reëlings, wat in 1965 deur Koningin Sālote Tupou III ingestel is, geëindig. Tonga is 'n unitêre parlementêre grondwetlike monargie binne die Britse Statebond met 'n eie monarg as staatshoof. Tonga is een van slegs vyf lande binne die Britse Statebond, waar 'n inheemse monarg op die troon sit (die ander vier is Broenei, Lesotho, Maleisië en eSwatini).

Rugby is by verre die gewildste sportsoort in dié land. Die Tongaanse nasionale rugbyspan kon sedert 1987 vir elke rugbywêreldbekertoernooi (behalwe vir 1991) kwalifiseer en behoort tot die 12 top-rugbyspanne wêreldwyd.



</doc>
<doc id="41187" url="https://af.wikipedia.org/wiki?curid=41187" title="Tuvalu">
Tuvalu

Tuvalu of Toewaloe (Engels: [tuˈvɑːluː], ), voorheen Ellice-eilande ("Ellice Islands"), is 'n eilandnasie in die Stille Oseaan en Oseanië suid van die ewenaar met 'n oppervlakte van 26 km² en 'n bevolking van 11 192 in 2017. Tuvalu lê in die ooste van die Salomonseilande, in die suidooste van Nauru, in die suidweste van Kiribati, in die weste van Tokelau, in die noordweste van Samoa en in die noorde van Wallis en Futuna en van Fidji. Dit is halfpad tussen Australië en Hawaii geleë. Die hoofstad en grootste stad is Funafuti.

Die eerste inwoners van Tuvalu was Polinesiërs. Die nedersettingspatroon wat vermoedelik plaasgevind het, is dat die Polinesiërs van Samoa en Tonga na die Tuvaluaanse atolle migreer het, met Tuvalu wat 'n staprol kon bied vir migrasie na die Polinesiese buitewyke-gemeenskappe in Melanesië en Mikronesië.

Die argipel is in 1568 deur die Spaanse ontdekkingsreisiger Álvaro de Mendaña de Neira tydens sy ekspedisie op soek na Terra Australis vir Europa ontdek. In 1819 is die eiland Funafuti Ellice-eiland genoem na aanleiding van Alexander George Findlay se werk; die naam is aansluitend vir al nege eilande toegepas. Die Ellice-eilande het in die laat 19de eeu onder die invloed van die Verenigde Koninkryk gekom nadat die Britte hul invloedsfeer in die Stille Oseaan met die Duitse Keiserryk gereël het. Tussen 9 en 16 Oktober 1892 is elkeen van die Ellice-eilande deur kaptein Gibson van die HMS "Curacoa" tot 'n Britse protektoraat geproklameer. Die Ellice-eilande is vanaf 1892 tot 1916 deur 'n residensiële kommissaris as deel van die Britse Wes-Stille Oseaan Gebiede geadministreer en het aansluitend tot 1976 deel uitgemaak van die Gilbert- en Ellice-kolonie.

In Desember 1974 is 'n referendum gehou waarin bepaal is of die Ellice- en Gilbert-eilande elkeen hul eie administrasie moes hê. As gevolg van dié referendum het die Gilbert- en Ellice-kolonie op 1 Januarie 1976 opgehou om te bestaan en die afsonderlike Britse kolonies van Kiribati en Tuvalu is gestig. Tuvalu het op 1 Oktober 1978 sy volle onafhanklikheid van die Verenigde Koninkryk ontvang. Dit is 'n konstitusionele monargie binne die Britse Statebond en Elizabeth II van die Verenigde Koninkryk is die staatshoof van dié land. Op 5 September 2000 het Tuvalu die 189ste lidland van die Verenigde Nasies geword. In onlangse jare het Tuvalu vir die verhuring van sy internettopvlakdomein .tv aan veral televisiestasies bekend geword en 'n nuwe bron van inkomste verkry.



</doc>
<doc id="41188" url="https://af.wikipedia.org/wiki?curid=41188" title="Vasco da Gama">
Vasco da Gama

Vasco da Gama (1460 of 1469–1524) was 'n Portugese ontdekkingsreisiger. Hy was die leier van die eerste ekspedisie wat van Portugal af om Afrika na Indië gevaar het. Op Kersdag 1497 het hy die kus van Pondoland, die huidige KwaZulu-Natal, bereik en dit Terre de Natal ("Land van die Geboorte") gedoop.

Min is oor sy jeug en vroeë volwasse jare bekend, maar daar word aanvaar dat Vasco da Gama as jong man sterrekunde, wiskunde en navigasie geleer het. In 1492 is hy deur koning Johan II van Portugal as seeoffisier aangestel en gestuur om Franse skepe langs die kus gevange te neem: 'n taak wat hy vinnig en doeltreffend uitgevoer het. 'n Paar jaar later, in 1479, word Da Gama die eerste persoon wat 'n seevaart van Europa na Indië voltooi (hy het in 1499 in Indië voet aan wal gesit). In dié tyd was die grootste deel van die roete reeds bekend: Diogo Cão het in 1484 tot by Namibië gevaar en Bartolomeus Dias in 1488 tot by Suid-Afrika. Diego de Covilhão het die Indiese Oseaan bestudeer, 'n gebied wat ook aan die Arabiere bekend was. Da Gama was egter die eerste Europeër wat die tog suksesvol afgelê het.

Da Gama het met 'n vloot van vier skepe en 170 man die hawe van Lissabon verlaat en 'n gevestigde roete tot by Sierra Leone gevolg. Vanaf Sierra Leone moes Da Gama die Atlantiese Oseaan in 'n suidwaartse rigting oorsteek. Om windstilte en die gure weer langs die kus van Afrika te vermy, het hy hierdie suidwaartse tog met 'n wye draai aangedurf, soseer dat hy by tye waarskynlik nader aan Suid-Amerika as aan Afrika was. Langer as drie maande het die skepe meer as 9500 km geseil sonder dat hulle enige land gewaar het. Dit was eers weer op 4 November 1497 dat hulle die anker by die kus van Afrika uitgegooi het. Hulle het om die suidpunt van Afrika geseil en teen 16 Desember het hulle Groot-Visrivier bereik, die punt waar Bartolomeus Dias omgedraai het. Vanweë die naderende Kersfees het Da Gama en sy bemanning besluit om die kusgebied waar hulle was "Natal" te doop, 'n Portugese verwysing na die geboorte van Christus. Daarna het hy die ooskus van Afrika noordwaarts tot by Malindi in Kenia gevolg.

In Malindi het dit Da Gama geluk om 'n gesoute gids te vind, wat sy skepe na die stad Kalikoet in Indië geloods het. Daar het hy probeer om handel te dryf, maar 'n gebrek aan handelsgoedere en teëstand van Arabiese handelaars (wat voor die Europeërs daar begin handel dryf het) het dit moeilik gemaak. Desondanks het hy daarin geslaag om van die plaaslike heerser, die "samoryn", 'n uitnodiging tot handelsbetrekkinge te kry.

In 1502 het Da Gama 'n tweede reis na Indië onderneem (die derde Portugese reis na Indië; Pedro Álvares Cabral het intussen ook 'n ekspedisie daarheen gelei). Met sy aankoms in Indië het Da Gama verneem dat die Portugese vermoor is wat hy met sy eerste reis by die handelspos agtergelaat het. Ná nóg teëstand van die plaaslike bevolking, het Da Gama Kalikoet gebombardeer en na Cochin gevaar, 'n destydse koninkrykie wat met Kalikoet gewedywer het. Daar is Da Gama hartlik ontvang, en hy het met goud en sy na Europa teruggekeer. 'n Ontstoke Da Gama het al die Arabiese en Indiese skepe wat sy weg gekruis het gebombardeer en geplunder.

In 1524 is Da Gama 'n derde keer na Indië gestuur, waar 'n Portugese kolonie intussen gevestig is. Hy het die opdrag gehad om korrupsie daar te bestry, maar het 'n paar maande ná sy aankoms in Cochin aan 'n siekte gesterf. Hy is aanvanklik daar begrawe, maar sy stoflike oorskot is in 1539 na Portugal teruggeneem en in Vidigueira herbegrawe.



</doc>
<doc id="41191" url="https://af.wikipedia.org/wiki?curid=41191" title="McGregor">
McGregor

McGregor is 'n Bolandse dorpie in die Wes-Kaap, sowat 150 km oos van Kaapstad in die Kaapse Wynlande-distriksmunisipaliteit geleë.

Die dorpie is in 1861 gestig en het tot 1905 as Lady Grey bekend gestaan, gedoop na Eliza Grey, die vrou van die destydse goewerneur aan die Kaap, sir George Grey. Die naam is toe verander om verwarring met die gelyknamige Oos-Kaapse dorp te voorkom en ter ere van dominee Andrew McGregor, die eerste Skotse leraar van die Nederduits Gereformeerde Kerk wat meer as veertig jaar as die NG gemeente Robertson se predikant gedien het in die tyd toe McGregor nog onder Robertson geressorteer het.

Deesdae lok McGregor heelwat inwoners en besoekers danksy die rustigheid, vars lug en omdat sogenaamde alternatiewe denke daar floreer. Die plaaslike, Engelsmedium Waldorf-skool het in 2013 118 leerders van gr. 1 tot matriek gehad en 24 in die twee voorskoolse grade. Die McGregor Primêre Skool het in daardie jaar 435 leerders van gr. R tot gr. 8 gehad. Twee plaasskole het onderskeidelik 34 en 22 leerders gehad.

McGregor is deel van die Wes-Kaapse wynroetenetwerk en ook aan die een punt van die Boesmanskloof-wandelroete, wat die dorpie met Greyton in die suide verbind. Die wandelroete is 14km lank en die hoogste punt is 750m bo seevlak.Die wandelroete gaan oor die Riviersonderendberge.



</doc>
<doc id="41193" url="https://af.wikipedia.org/wiki?curid=41193" title="Asteekse mitologie">
Asteekse mitologie

Die Asteekse mitologie was die versameling religeë van die Asteke. Die Asteke het verskillende stromige en invalshoeke met betrekking tot religie gehad. Hoewel die mitologie vir die Asteekse bevolking in die praktyk as 'n politeïstkese godsdiens ervaar en bely was — hulle het meer as 'n honderd gode en supernatuurlike wesens gehad — het die priesters panteïstiese opvattings gehad. Sommige Meksikaniste, waaronder Miguel León Portilla, meen selfs dat dit nie korrek is om van Asteekse "gode" te praat nie, omdat die verskillende godhede gewoonlik as manifestasies van mekaar gesien was. Die feit dat die Nahuatlse woord "teotl" sterk op die Griekse "θεος" (theos) lyk, het dit volgens León Portilla daartoe gelei dat teotl as "god" vertaal is.

Die Asteekse kultuur word gewoonlik saam met die Nahuatl gegroepeer omdat hulle dieselfde taal gedeel het. Volgens oorlewering het die verskillende groepe, wat uiteindelik die Asteekse beskawing sou vorm, vanuit die noorde na die Anahuac-vallei naby die Tekskoko-meer. Die ligging van hierdie vallei en die eindbestemming, die meer, is bekend: die hart van die hedendaagse Meksikostad, maar daar kan weinig met sekerheid oor die oorsprong van die Asteke gesê word.

Daar is verskillende bronne vir hul oorsprong. Volgens die mite van die voorouers van die Asteke het hulle wat 'n plek in die noorde, genaamd Aztlan, gekom as die laaste van die sewe "nahuatlacas" (Nahuatl-taalstamme, uit "tlaca", "man") en het hulle hul reis suidwaarts gemaak en hul naam na "Azteca" verbaster. Andere bronne sê hul oorsprong lê in Chicomostoc, "die plek van die sewe grotte", of Tamoanchan (die legendariese oorsprong van alle beskawings).

Daar word gesê dat die Asteke deur hul god Huitzilopochtli, wat "Linkshandige kolibrie" of "Kolibrie uit die suide" beteken. Toe die Asteke op die eiland in die middel van die meer aankom, het hulle 'n arend gesien wat op 'n vrugtevolle kaktus ("nochtli") gesit het. Deur 'n foutiewe vertaling van 'n verslag van Tesozomoc word dit gewoonte om te sê dat die arend 'n slang aan die verorber was, maar in die oorspronklike Asteekse verslae word die slang glad nie genoem nie. Een verslag sê dat die arend 'n voël aan die eet was, maar 'n andere gee aan dat hy alleen op die kaktus gesit het, en 'n derde sê dat hy gewoon aan die eet was. Hierdie weergawe het 'n profesie vervul wat gesê het dat hulle 'n nuwe bestaan op die plek moes begin. Die Asteke het die stad Tenochtitlan op die plek gebou en 'n groot kunsmatige eiland gemaak wat vandag in die sentrum van Meksikostad lê. Hierdie legende word op die wapen van Meksiko afgebeeld.

Volgens die legende het die Asteke in die Anahuac-vallei in die buurt van die Tekskoko-meer gearriveer en is hulle deur die ander aanwesige groepe as die minste beskaaf beskou, maar die Asteke het besluit om van die ander te leer en het alles wat hulle van die ander mense, in besonder van die Tolteke (wat hulle met die ouer beskawing van Teotihuacan verwar het), oorgeneem. Vir die Asteke was die Tolteke die skeppers van alle kulture; "Toltecayotl" het sinoniem vir kultuur gestaan. Asteekse legendes identifiseer die Tolteke en die kultus van Quetzalcoatl met die legendariese stad Tollan, wat hulle ook met die ouer Teotihuacan geïdentifiseer het.

Omdat die Asteke verskillende tradisies oorgeneem het en met hul eie tradieses gekombineer het, het hulle verskillende mitiese skeppinge gehad. Een van hierdie, die Vyf Sonne, omskryf die vier groot tydperke wat die hudige tydperk voorafgegaan het. Elke tydperk het in 'n katastrofe geëindig. Ons tydperk, "Nahui-Ollin", die vyfde tydperk of vyfde skepping, het aan vernietiging ontsnap danksy die selfopoffering van 'n god (Nanauatl (ook wel Nanauatzin), wat "vol met pynlike plekke" beteken, die kleinse en een van die beskeier gode) wat in die Son getransformeer het en daarmee die songod Tonatiuh geword het. Hierdie mite word met die ou stad Teotihuacan geassosieer, wat al verlate en verwoes was voordat die Asteke gearriveer het. 'n Ander mite omskryf die skepping van die tweelinggode Tezcatlipoca en Quetzalcoatl. Tezcatlipoca het sy voet verloor in die proses om die wêreld te skep en alle afbeeldinge van hierdie goed laat hom dan ook sonder voet sien, maar met 'n been daarvoor in plek. Quetzalcoatl word ook die "Wit Tezcatlipoca" genoem.





</doc>
<doc id="41201" url="https://af.wikipedia.org/wiki?curid=41201" title="Afrikaanse Christen Kerk van Nieu-Seeland">
Afrikaanse Christen Kerk van Nieu-Seeland

Die Afrikaanse Christen Kerk van Nieu-Seeland (sic) (Engels: "Afrikaans Christian Church of New Zealand") is 'n Afrikaanstalige kerk met gemeentes in verskeie stede in Nieu-Seeland. Die kerk is in 1998 deur Suid-Afrikaanse immigrante gestig, en het sterk gegroei in die afgelope dekade. Daar was in 2009 nege gemeentes: Auckland, North Shore, Howick, Hamilton, Wellington, Christchurch, Rotoroa, Tauranga en Hawkes Bay.

Die einde van apartheid het tot grootskaalse emigrasie van Afrikaners na onder andere Nieu-Seeland gelei. 'n Groep emigrante het in 1998 in Auckland byeen gekom en die Afrikaanse Christen Kerk van Nieu-Seeland gestig.



</doc>
<doc id="41207" url="https://af.wikipedia.org/wiki?curid=41207" title="Skaak (skaak)">
Skaak (skaak)

In algemene taalgebruik word "skaakmat" dikwels gebruik om 'n situasie aan te dui waar 'n dooipunt in onderhandelings bereik is. Op Engels word "stalemate" gebruik. Die juiste Afrikaans vir "stalemate" is PAT.

Skaakmat vind plaas wanneer 'n teenstander in skaak geplaas is en hom nie daarteen kan verweer nie. Dan het sy opponent hom skaakmat gesit en dus gewen.

Die gebruik van skaamat dui dus op 'n wenner en 'n verloorder en nie op 'n stilstand/dooiepunt omdat niemand kan beweeg nie. Die regte term bly PAT.


</doc>
<doc id="41208" url="https://af.wikipedia.org/wiki?curid=41208" title="Lys van IOK-landkodes">
Lys van IOK-landkodes

Die Internasionale Olimpiese Komitee (IOK) gebruik 'n landkode, wat 'n afkorting van drie letters is, om elke groep atlete wat in die Olimpiese Spele deelneem, te identifiseer. Elke kode identifiseer 'n Nasionale Olimpiese Komitee maar daar is kodes wat in vroeëre Spele vir ander doeleindes gebruik is, soos vir spanne wat saamgestel is van atlete van verskillende lande, of atlete wat nie formeel namens enige land deelneem nie.

Verskeie kodes wat die IOK gebruik verskil van die standaard ISO 3166-1 alfa-3 kodes. Ander sportorganisasies soos FIFA of die Gemenebesspele, gebruik soortgelyke kodes om na die verskillende spanne te verwys.

Die Winterspele van 1956 en die Somerspele van 1960 was die eerste Spele wat die "Voorletters van Lande" gebruik het om na elke NOK te verwys in die gepubliseerde amptelike verslae. Die kodes wat egter in die volgende paar Spele gebruik is was gewoonlik gebaseer op die taal van die gasheerland (bv. GIA vir Japan by die Winterspele van 1956 en die Somerspele van 1960 van "Giaponne" in Italiaans) of is gebaseer op die Franse naam vir die land/NOK (bv. COR vir Suid-Korea van "Corée" in Frans). By die Winterspele van 1972 is die meeste kodes gestandaardiseer, maar verskeie het intussen verander. Die ontbinding van die Sowjetunie, die opsplitsing van Joegoslawië, die ontbinding van Tsjeggoslowakye, die Duitse hereniging en verskeie ander gevalle van geografiese hernoeming het gelei tot 'n verandering van kodes.

Benewens hierdie lys van oor die 200 NOKs vereis die deelnemende komitees van die Paralimpiese Spele gestandardiseerde IOK-kodes. Onlangse voorbeelde hiervan sluit Macau en die Färoër-eilande in, wat onderskeidelik gekodeer is as MAR en FRO.

Daar is tans 205 NOKs binne die Olimpiese beweging. Die volgende tabelle dui die verskillende kode vir elke NOK aan en enige verskillende kodes wat in vorige Spele gebruik is, soos in die amptelike verslae van daardie Spele. Sommige van die kodes wat in die verlede gebruik is word in die daaropvolgende afdelings verduidelik. Kodes wat slegs vir die Olimpiese Somerspele en Olimpiese Winterspele in 'n spesifieke jaar gebruik is word deur 'n "S" en 'n "W" afsonderlik aangedui.

</div>

Twaalf historiese NOKs of spanne het kodes wat steeds gebruik word in die IOK se uitslae-databasis om na medaljewenners van hierdie spanne te verwys

Twee ander vername veranderings het plaasgevind, albei weens 'n verandering van die land se benaming deur die IOK:




</doc>
<doc id="41209" url="https://af.wikipedia.org/wiki?curid=41209" title="Reitwein">
Reitwein

Reitwein is 'n dorp in die administratiewe distrik Märkisch-Oderland (deelstaat Brandenburg, Duitsland).


</doc>
<doc id="41211" url="https://af.wikipedia.org/wiki?curid=41211" title="Scuderia Ferrari">
Scuderia Ferrari

Scuderia Ferrari is die naam vir die Gestione Sportiva, die afdeling van die Ferrari motormaatskappy wat by motorsport betrokke is. Die renspan het in verskeie klasse van motorsport deelgeneem sedert sy stigting in 1929. Die span neem tans slegs in Formule Een onder die naam "Scuderia Ferrari" deel. Die Scuderia en Ferrari Corse Clienti hanteer ook die wedrenaktiwiteite van talle Ferrarikliënte en privaatspanne in ander kategorieë van motorsport.

Scuderia Ferrari is statisties die mees suksesvolle F1-span in die geskiedenis, met 'n rekord van 15 bestuurderskampioenskappe en 16 vervaardigerskampioenskappe gewen. Deur sedert 1948 deel te neem is dit ook die oudste oorlewende span. Ferrari is ook een van die mees gewilde spanne in motorsport met 'n groot aantal ondersteuners, bekend as "tifosi". 
Ferrari was vele kere die Formule Een vervaardigerskampioen. Die span se huidige bestuurders is Sebastian Vettel en Kimi Räikkönen, en hul toetsbestuurders is Esteban Gutiérrez en Jean-Éric Vergne. Michael Schumacher was voorheen ook 'n tegniese adviseur vir die span en was aangewys as 'n tydelike bestuurder terwyl Felipe Massa herstel het van 'n besering, maar Schumacher het later geweier om te bestuur as gevolg van bekommernis met betrekking tot 'n nekbesering wat hy tydens 'n motorfietsongeluk opgedoen het. Ferrari het 'n plek aan Giancarlo Fisichella gegee na sy goeie vertoning in die 2009 Belgiese Grand Prix. Hy sou die laaste vyf renne van die seisoen vir Ferrari jaag.

Die Scuderia Ferrarispan is gebaseer in Maranello, Italië, reg oorkant Ferrari se motorfabriek. Die span besit en bedryf 'n toetsbaan op dieselfde plek (), die Fioranobaan, gebou in 1972, wat vir ren- en padmotortoetse gebruik word.



</doc>
<doc id="41220" url="https://af.wikipedia.org/wiki?curid=41220" title="2009-Drienasiesreeks">
2009-Drienasiesreeks

Die 2009-Drienasiesreeks is vanaf 18 Julie tot 19 September 2009 gespeel. Suid-Afrika wen die reeks. Morne Steyn van Suid-Afrika het die meeste punte (met die stewel) aangeteken. Matt Giteau van Australië het die meeste drieë gedruk.


</doc>
<doc id="41223" url="https://af.wikipedia.org/wiki?curid=41223" title="Meyer Bosman">
Meyer Bosman

Meyer Bosman (gebore in Bethlehem, 19 April 1985) is 'n Springbokrugbyspeler wat vir die Natal Haaie in die Curriebeker en die Sharks in Superrugby speel.



</doc>
<doc id="41225" url="https://af.wikipedia.org/wiki?curid=41225" title="Margaret Thatcher">
Margaret Thatcher

Margaret Hilda Thatcher, Barones Thatcher (* 13 Oktober 1925 in Grantham, Lincolnshire; † 8 April 2013 in Londen) was die Eerste Minister van die Verenigde Koninkryk van 1979 tot 1990 en die leier van die Britse Konserwatiewe Party van 1975 tot 1990. Sy was die eerste en tot dusver enigste vrou wat hierdie posisie beklee het en het tydens haar bewind bekend geword as Die Ystervrou.

Thatcher is in Engeland, gebore. Sy het chemie aan die Somerville Kollege in Oxford gestudeer en is later as advokaat opgelei. In 1959 het sy 'n setel in die Britse algemene verkiesing van 1959 gewen en 'n parlementslid vir die Londense voorstad Finchley geword. Na die Konserwatiewe Party die algemene verkiesing weer in 1970 gewen het, het die toenmalige eerste minister, Edward Heath, haar as die Staatsekretaris vir Onderrig en Wetenskap aangewys. Vier jaar later het Thatcher vir Keith Joseph ondersteun in sy poging om die leier van die Konserwatiewe Party te word. Joseph was egter geforseer om uit die Konserwatiewe Party se leierskapsverkiesing van 1975 te onttrek; Thatcher het besluit om haarself as kandidaat beskikbaar te stel en is na die verkiesing as die nuwe leier van die Party aangewys. Met die volgende nasionale verkiesing het die Konserwatiewe Party 'n oorwinning behaal en is Thatcher as Eerste Minister aangestel.
In die inleiding tot haar 1979-manifes het sy geskryf oor "'n gevoel van hulpeloosheid, dat 'n eens groot nasie op een of ander manier agtergeraak het". Sy het by Downing-straat 10 ingestap met 'n vaste voorneme om 'n ommekeer teweeg te bring in wat sy as 'n nasionale afname gesien het, gekarakteriseer deur 'n kombinasie van hoë inflasie, hoë werkloosheidsyfers en stagnerende of stadige groei. Haar politiese filosofie en ekonomiese beleide het nadruk gelê op deregulasie (veral in die finansiële sektor), buigbare arbeidsmarkte en die verkoop van besighede in staatsbesit. Die hoë werkloosheidsyfer en 'n nasionale resessie het 'n afname in haar gewildheid beteken, alhoewel die daaropvolgende ekonomiese herstel en die 1982 Falklandoorlog haar hernieude ondersteuning gebring het en sy met die 1983-verkiesing herverkies is.

Thatcher het 'n ontoegeeflike houding teenoor vakbonde gehad, 'n sluipmoordaanval oorleef en die Sowjetunie teëgesit. Met die 1987 is sy vir 'n derde termyn verkies, maar die volgende jare het moeilikhede saamgebring: haar kopbelastingplan was uiters ongewild en haar mede kabinetslede het nie haar sienings oor die Europese Unie gedeel nie. In 1990 het Michael Heseltine haar posisie as leier van die Konserwatiewe Party uitgedaag en het Thatcher besluit om te bedank.

Haar ampstermyn as Eerste Minister was die langste sedert dié van Lord Salisbury en die langste aaneenlopende sedert Lord Liverpool in die 19de eeu. Sy was die eerste vrou wat 'n groot politieke party in die Verenigde Koninkryk gelei het en die eerste van slegs drie vroue wat enige van die vier hoogste staatsposisies van die Britse staat beklee het. Sy is tot adel verhef as Barones Thatcher, van Kesteven in die Graafskap Lincolnshire, en het sodoende 'n lewenslange lid van die Britse Hoërhuis geword.


</doc>
<doc id="41226" url="https://af.wikipedia.org/wiki?curid=41226" title="Jongi Nokwe">
Jongi Nokwe

Jongi Nokwe (gebore in Ngxalawe, ou Ciskei op 30 Desember 1981) is 'n voormalige Springbokrugbyspeler wat vir die Valke in die Curriebeker speel. Hy het voorheen vir die Vrystaat Cheetahs in die Curriebeker en die Cheetahs in Superrugby gespeel.


</doc>
<doc id="41227" url="https://af.wikipedia.org/wiki?curid=41227" title="Adriaan Strauss">
Adriaan Strauss

Adriaan Strauss (gebore in Bloemfontein op 18 November 1985) is 'n Springbokrugbyspeler wat as haker vir die in die Superrugbykompetisie speel. Hy het voorheen vir 8 jaar lank die verteenwoordig.

Hy trek die gesogte Springboktrui die eerste keer op 19 Julie 2008 aan as plaasvervanger-haker vir Schalk Brits teen die Wallabies. Hy druk sy eerste drie vir die Springbokke op 18 November 2012 teen Skotland in die Murrayfield-Stadion en hy verras die Skotte met nog 'n drie, 25 minute later, nadat hy die bal onderskep het. In 2012–2013 is hy die eerste-keuse haker vir die nasionale span. Hy was ook deel van Suid-Afrika se span tydens die Rugbywêreldbeker 2015.

Strauss is op 30 Mei 2016 as die nuwe Springbokkaptein aangewys. Hy kondig egter teen einde 2016 sy totale internasionale uittrede aan nadat hy vir slegs 3 toetswedstryde kaptein was.



</doc>
<doc id="41228" url="https://af.wikipedia.org/wiki?curid=41228" title="Johan Wessels">
Johan Wessels

Johan Wessels (gebore in Vereeniging, 29 November 1988) is ’n rugbyspeler wat vir die Vrystaat Cheetahs in die Curriebeker en vir die Cheetahs in die Superrugbykompetisie gespeel het. Hy speel tans in Frankryk vir Stade Rochelaise.


</doc>
<doc id="41944" url="https://af.wikipedia.org/wiki?curid=41944" title="Afrikanerparty">
Afrikanerparty

Die Afrikanerparty was ’n Suid-Afrikaanse politieke party van 1941 tot 1951. 

Op 4 September 1939 stem die meerderheid van die Suid-Afrikaanse parlement ten gunste van ’n oorlogsverklaring teen Duitsland. Teen die sin van die sittende premier J.B.M. Hertzog stem ook 'n groot deel van sy regeringsparty Verenigde Party (VP) ten gunste van die oorlogsverklaring. Hertzog tree hierna as premier uit en word opgevolg deur Jan Smuts. Hertzog tree ook uit die VP en stig met sy aanhangers die Volksparty wat ten gunste van neutraliteit in die Tweede Wêreldoorlog was. 

In 1941 smelt die grootste deel van Hertzog se Volksparty saam met die Gesuiwerde Nasionale Party van Daniël François Malan en vorm die Herenigde Nasionale Party. Die hereniging was van korte duur. In 1941 verlaat Hertzog die politiek en sy belangrikste ondersteuners stig onder leiding van N.C. Havenga die Afrikanerparty. 

Ideologies het die Afrikanerparty en die Herenigde Nasionale Party nie baie van mekaar verskil nie. Die grootste verskil was dat die Afrikanerparty die Kleurlinge beskou het as deel van die Afrikaners. Volgens dié party was Kleurlinge en Afrikaners gelyke vennote. Dit is iets waarmee Malan hom nie kon versoen nie.

Voor die verkiesing van 1948 het die Herenigde Nasionale Party (HNP) van Malan en die Afrikanerparty 'n ooreenkoms gesluit waarvolgens die HNP in twaalf setels nie 'n kandidaat teen die AP sou stel nie en die AP insgelyks nie die HNP sou opponeer in die res van die setels nie. Die AP wen uiteindelik nege setels en die HNP bly in gebreke om op sy eie ’n volstrekte meerderheid in die Volksraad te kry. Die HNP en die AP vorm nou ’n koalisie. N.C. Havenga het adjunk-premier geword in die kabinet van Malan.
In 1951 smelt die AP en die HNP saam onder die naam Nasionale Party. Dit was nadat Malan, Havenga daarvan oortuig het dat die Kleurlinge dieselfde behoeftes het as die Blankes, maar dat die Kleurlinge apart van die Blankes moes ontwikkel.
Na die aftrede van Malan as premier in 1954 was Havenga vir ’n kort periode waarnemende premier (29 Oktober - 30 November 1954). Havenga slaag egter nie daarin om die opvolger van Malan te word nie, al was hy laasgenoemde se voorkeurkandidaat. Die parlement verkies Johannes Gerhardus Strijdom.



</doc>
<doc id="41945" url="https://af.wikipedia.org/wiki?curid=41945" title="Gouda, Nederland">
Gouda, Nederland

Gouda is 'n stad in die Nederlandse provinsie Zuid-Holland, geleë tussen Rotterdam en Utrecht. Die stad het 'n bevolking van 71 000 (2012). Die stad het 'n ou binnestad en is bekend vir sy Goudakaas. Hier het ook die lekkerny Stroopwafel ontstaan.



</doc>
<doc id="41946" url="https://af.wikipedia.org/wiki?curid=41946" title="Vlaardingen">
Vlaardingen

Vlaardingen is 'n stad en munisipaliteit in die Nederlandse provinsie Zuid-Holland. Dit is geleë teen die noordbank van die "Nieuwe Maas"-rivier, wes van Schiedam. Die munisipaliteit bestuur 'n gebied van 27 km², met sowat 71 000 inwoners (2011).



</doc>
<doc id="41948" url="https://af.wikipedia.org/wiki?curid=41948" title="Nijmegen">
Nijmegen

Nijmegen (uitgespreek [ˈnɛɪmeɣən]), (Nijmeegs: "Nimwèège", Duits: "Nimwegen") is ’n stad en munisipaliteit en die grootse stad in die Nederlandse provinsie Gelderland, en het ’n bevolking van ongeveer 163 000 (2010).

Nijmegen is geleë in die ooste van Nederland, naby die grens van Duitsland. Die stad lê aan die suidelike oewer van die Waalrivier en suid van Gelderland se hoofstad Arnhem.

Nijmegen is internasionaal bekend vir sy universiteit (die Radboud Universiteit) en die sokkerspan NEC Nijmegen, wat in die hoogste nasionale klasse speel.




</doc>
<doc id="41953" url="https://af.wikipedia.org/wiki?curid=41953" title="Caster Semenya">
Caster Semenya

Mokgadi Caster Semenya OIB (* Ga-Masehlong, naby Polokwane, 7 Januarie 1991) is 'n Suid-Afrikaanse middelafstandatleet wat in die 800 m-item spesialiseer. Sy het in hierdie baanitem Suid-Afrikaanse en wêreldkampioen geword.

Op 6 Julie 2010 het die Internasionale Vereniging van Atletiekfederasies (IAAF) toestemming verleen dat sy weer teen vroueatlete mag deelneem, na uitgerekte spekulasie oor haar geslag. Sy wen haar eerste wedloop na haar hertoetrede toe sy op 15 Julie 2010 gemaklik met 'n tyd van 2:04.22 by die Lappeenranta-spele in Finland wen.

Tydens die Olimpiese Somerspele van 2012 wen sy 'n silwermedalje in die 800 m-wedloop. Semenya het by die openingseremonie die Suid-Afrikaanse vlag gedra.

Op 20 Augustus 2016 volg sy dit op met 'n goue medalje in die 800 m-wedloop by die Olimpiese Spele van 2016 in Rio de Janeiro, in 'n tyd van 1:55.28. 


Semenya het tydens die Vryheidsdag op 27 April 2014 die Orde van Ikhamanga in brons ontvang.



</doc>
<doc id="41957" url="https://af.wikipedia.org/wiki?curid=41957" title="Nicolaas Havenga">
Nicolaas Havenga

Nicolaas Christiaan Havenga, oftewel N.C. (Klasie) Havenga, (* plaas Blesbok naby Fauresmith, 1 Mei 1882 – † Kaapstad, 14 Maart 1957) was 'n Suid-Afrikaanse boer, staatsman en finansier. Hy was minister van finansies onder Eerste Ministers J. B. M. Hertzog (1929-1934) en D. F. Malan (1948-1954).

Nicolaas Havenga stam uit 'n stoere Afrikanerfamilie. Hy was die oudste seun van Christiaan Adriaan en Aletta Gertruida Havenga (gebore Engelbrecht), kry sy skoolopleiding op Koffiefontein en aan Grey-kollege in Bloemfontein. Met die uitbreek van die Anglo-Boereoorlog gaan hy op 17-jarige ouderdom op kommando en neem deel aan die vroeë veldslae by Belmont, Graspan, Modderrivier en Magersfontein. Nadat hy privaat sekretaris van genl. J.B.M. Hertzog geword het, bring hy die res van die oorlog saam met hom deur. Hy is die derde keer gewond naby Kafferskop, distrik Lindley, op 8 Maart 1902 en bly in die hospitaal tot die einde van die oorlog. Van hom het Winston Churchill gesê: "Daardie man het meer Britse lood in sy liggaam as enigiemand anders wat ek ken. Hy is deurtrek van Britse koeëls, tog koester hy geen haat jeens ons nie."

Ná die oorlog word hy prokureur en vennoot in die firma "Olivier en Havenga". In 1910 word hy lid vir Fauresmith in die Vrystaatse Provinsiale Raad en lid van die uitvoerende komitee. In 1915 stel hy 'n mosie voor vir die erkenning van Afrikaans (tesame met Nederlands) as amptelike taal. Dieselfde jaar word hy verkies as Volksraadslid vir Fauresmith van die Nasionale Party met 'n skrale meerderheid van 72 teen sy teenstander van die Suid-Afrikaanse Party, S.J. van der Merwe. Hy behou die setel in die verkiesing van 1920 vir die N.P. met 'n meerderheid van 808 teen H.F.D. Papenfus van die S.A.P. In 1921 vergroot hy weereens sy meerderheid toe hy met 961 stemme wen teen die S.A.P.-kandidaat, N.F. van der Merwe, sodat hy in 1924 onbestrede verkies word. In 1929 sê N.F. van der Merwe hom weer die stryd aan. Havenga kry 1 692 stemme vergeleke met die S.A.P.-kandidaat se 330. As kandidaat van die N.P.-Koalisie in 1933 word Havenga nog 'n maal onbestrede Volksraad toe gestuur. Hy sluit hom saam met genl. Hertzog by die Verenigde Party aan en verslaan die N.P. se F.W. Beyers in 1938 met 'n meerderheid van 331 stemme, die laaste keer dat hy in Fauresmith gestaan het.

Havenga vergesel Hertzog as 'n lid vir die Oranje-Vrystaat in die Vryheidsdeputasie na die Vredeskonferensie in Parys in 1919.

Toe die Pakt-regering van Hertzog en die Arbeiders in 1924 die bewind by die S.A.P. van genl. Jan Smuts oorneem, word Havenga minister van finansies. Hy bly aan in dié amp tot 1939 en weer van 1948 tot 1955. Op 4 September 1939 verslaan die Volksraad met 'n meerderheid van 80 teen 67 genl. Hertzog se mosie om neutraal te bly in die Tweede Wêreldoorlog en so bedank hy en die eerste minister saam met al die ander voormalige Natte uit die kabinet. Hulle sluit hulle by dr. D.F. Malan se Nasionale Party aan, maar bedank in 1940 uit die Volksraad en stig die Afrikanerparty. Havenga, 'n voorstander van gematigde nasionalisme, word leier van die A.P. ná Hertzog se dood in November 1942. In die algemene verkiesing van 1943 kom Havenga slegs derde in die kiesafdeling Frankfort. J.L.B. Döhne van die Herenigde Nasionale Party wen met 3 050 stemme, die Verenigde Party se J.P. de Jager kry 2 017 stemme en Havenga vir die Afrikanerparty 1 487.

Ná die oorlog beywer hy en dr. Malan hulle vir Afrikanereenheid. Die Afrikaner- en Nasionale Party kom ooreen om nie mekaar se kandidate in die 1948-verkiesing teen te staan nie. Havenga wen Ladybrand met 5 096 stemme teen die Verenigde Partykandidaat, J.J. Fourie, se 2 485. Die A.P. verower nege setels en die N.P. 70 vergeleke met die Arbeidersparty se ses en die V.P. se 65 vir 'n skrale N.P.-A.P.-meerderheid van agt. Met die stemme van die drie Naturelleverteenwoorigers bygereken, was die meerderheid in die Volksraad net vyf. In die Senaat was die Nasionale Party 'n tyd lank in die minderheid. Weer word Havenga minister van finansies. Die twee partye smelt in 1951 saam en Havenga word partyleier in Natal. Dit was nadat Malan Havenga oorreed het dat die bruin kiesers op die algemene kieserslys op 'n afsonderlike lys geplaas moes word, want Havenga het die Kleurlinge voorheen beskou as deel van die Afrikaners en wou hulle (net soos Hertzog) nie van die algemene kieserslys verwyder nie. Toe dr. Malan in 1954 bedank as eerste minister en sy aangewese opvolger, Havenga, nie Eerste Minister word nie, maar adv. J.G. Strijdom, bedank hy uit die Volksraad en verlaat die politiek. Hy was die laaste kabinetsminister wat in die Anglo-Boereoorlog geveg het.

Hy spits hom hierna toe op die landbou en grondbewaring. Van homself het hy gesê: "Ek is nie maar net 'n liefhebber van die landbou nie. Soos my vader voor my, lê my wortels in die grond." Op sy plaas Allanvale, distrik Memel, wat voorheen aan genl. Christiaan de Wet behoort het, het hy 'n stoet resiesperde en 'n kudde Friesbeeste aangehou. Buiten sy ander bedrywighede was hy ook voorsitter van die direksie van die dagblad "Die Vaderland".

Ná sy bedanking uit die politiek word hy 'n direkteur van Barclays Bank, D.C.O., waarmee die ou Nasionale Bank van die Oranje-Vrystaat, gestig deur president Jan Brand in 1877, saamgesmelt het. Eredoktorsgrade is aan hom toegeken deur die Universiteit van Cambridge in 1937 en die Universiteit van die Oranje-Vrystaat in 1951.

As politikus en staatsfinansier was Havenga bekend om sy standvastigheid, sy instinktiewe vermoë om die wesenlike raak te sien en sy weldeurdagte konserwatisme. Toe hy minister van finansies word, was daar 'n begrotingstekort, maar hy het dit gou uitgewis. Tydens die Groot Depressie van 1931 tot 1933 het hy weer begrotingstekorte in die gesig gestaar, maar hy het nie gehuiwer om ingrypende en ongewilde stappe te doen om die Unie se geldelike toestand te verbeter nie. Tydens sy 22 jaar as minister van finansies kon hy, op enkele uitsonderings na, altyd 'n oorskot toon, soms aansienlik. Dit het hy gebruik om die land se kapitale posisie te versterk.

In 1925 het hy tegelykertyd twee groot take onderneem: die invoer van 'n beskermingsbeleid vir die nywerheid en 'n nuwe stelsel vir finansiële verhoudinge tussen die provinsies en sentrale regering. Ná sy dood het Strijdom van hom gesê: "Die groot nywerheidsontwikkeling wat ons vandag in Suid-Afrika geniet kan beskou word as 'n monument wat altyd daar sal wees om ons aan hom te herinner." In 1926 het hy 'n fonds begin om die staatskuld binne 40 jaar te delg. Deur gereeld geldoorskotte in die fonds te stort, kon hy egter dié doel feitlik heeltemal bereik toe hy 13 jaar later in 1939 bedank. Tydens dié tydperk het hy ook die skuld op die staatspensioenfondse grootliks verminder.

Saam met F.W. Beyers het Havenga 'n groot rol in die grondlegging van Suid-Afrika se staalbedryf gespeel. In 1931 tot 1932 was hy 'n sterk teenstander van die beweging om afstand van die goudstandaard te doen. Vir hom was dit 'n beginselsaak dat 'n land nie moes weier om sy skuld te delg as hy daartoe in staat was nie. Daarom het hy dan ook oorlogskuld aan die Verenigde Koninkryk terugbetaal toe daar baie ander lande voordeel getrek het uit 'n moratorium wat later tot die afskryf van hul skuld gelei het.

Havenga het deelgeneem aan drie Ryks- en Statebondskonferensies, aan die Ottawa-konferensie van 1932 en die Wêreld- Ekonomiese Konferensie van 1933, asook aan 'n aantal jaarvergaderings van die Wêreldbank en Monetêre Fonds. Sy nederigheid, matigheid en realistiese beskouing is deur sy kollegas op dié konferensies hoog op prys gestel.

In 1946 het Havenga hom bereid verklaar om £50 jaarliks aan die Suid-Afrikaanse Akademie vir Wetenskap en Kuns te skenk vir as prys vir ’n kandidaat vir oorspronklike navorsing op natuurwetenskaplike en/of tegniese gebied. Na sy dood het hy R4000 aan die Akademie bemaak vir hierdie doel.

Havenga was twee keer getroud: in 1907 met Elisabeth Benyon Sanders (1884–1917) en in 1919 met haar suster, Olive Sanders. Hy het geen kinders gehad nie.



</doc>
<doc id="41960" url="https://af.wikipedia.org/wiki?curid=41960" title="PRAAG">
PRAAG

PRAAG (Pro-Afrikaanse Aksie Groep) is 'n aktuele webwerf onder uitgawe van Dan Roodt en onder redaksie van Karin Roodt. Verskeie joernaliste skryf artikels en lewer insette vir die webtuiste, onder andere Gustav Venter (sportredakteur) en André Olivier (motors).

'n Aparte Engelse portaal word onder die domein praag.org bedryf.



</doc>
<doc id="41964" url="https://af.wikipedia.org/wiki?curid=41964" title="Lamantyn">
Lamantyn

Die lamantyn of manatee ("Trichechus") is 'n groot watersoogdier wat tot die familie "Trichechidae" behoort. Daar word geglo dat hul orde, "Sirenia", meer as 50 miljoen jaar gelede van die ander vierbenige landsoogdiere geskei het; die diere wat die naaste aan hulle verwant is, is die olifante en die dassies.

Doegongs behoort ook tot die "Sirenia" en hulle noue verwantskap is onder meer te sien aan hul soortgelyke voorkoms: die twee families kan onderskei word deur hul skedel- en stertvorm. 'n Lamantyn se stert is in die vorm van 'n roeispaan, terwyl die doegong 'n gevurkte stert het.

Lamantyne is herbivore en bring die grootste deel van hul tyd in vlak water deur terwyl hul wei. Hulle lewe van waterplante, soos seegras, en kom in die varswatergebiede van Suid- en Sentraal-Amerika, in die Karibiese See en die Weskus van Afrika voor. Hierdie verspreiding dui ook die verskillende spesies aan:


Die Karibiese lamantyn is 'n bedreigde en nou ook beskermde diersoort. Die bevolkingsyfers het oorspronklik as gevolg van jagters gedaal, maar selfs na die dier beskerm is, hou menslike aktiwiteite steeds 'n gevaar in: die verspreiding van die mens hou in dat die diere se leefgebied kleiner word, terwyl die skroefenjins van motorbote en ingeslukte vishake en nylondraad verdere gesondheidsrisiko's inhou.

Lamantyne is aangepas vir lewe onder die water: hulle liggame is torpedovormig en hulle voorpote en stert is omgevorm tot vinne. Hulle agterpote het geheel en al verdwyn, hulle het geen oorskulpe nie en hulle kan hulle neusgate afsluit. Die lamantyn het opgeswelde, beweeglike lippe waarmee hy drywende seegras afslurp en het horingagtige plate op 'n harde verhemelte en in sy onderkaak om die kos te help kou. Hulle het slegs maaltande, waarvan die voorste twee mettertyd afgeslete word en dan uitval. Twee nuwe kiestande verskyn dan agter in hulle monde en die tande skuif op om die gaping voor in hul mond te vul. Mannetjies het twee kort slagtande in hul bokaak wat geen funksie blyk te dien nie.

Alhoewel hulle in die water lewe, is lamantyne soogdiere, wat beteken dat hulle elke drie tot vyf minute na die wateroppervlak moet kom om asem te haal. Wanneer hulle baie aktief is (en dus baie energie gebruik) sal hulle elke dertig sekondes na die oppervlak kom om asem te haal, terwyl 'n rustende lamantyn tot 20 minute onder water kan bly.

'n Lamantyn is ongeveer een jaar dragtig, waarna een kalf gebore word (tweelinge is ook al waargeneem). Geboorte vind onder water plaas en die kleintjie soog aan die melkkliere op 'n koei se bors. Daar word geglo dat verhale oor meerminne hul oorsprong het in matrose wat lamantyne en doegongs sien soog het aan hul moeders. Kalwers is na ongeveer vyf jaar geslagsryp.



</doc>
<doc id="41972" url="https://af.wikipedia.org/wiki?curid=41972" title="Frans Viljoen">
Frans Viljoen

Frans Viljoen (gebore in Ficksburg, 22 Oktober 1982) is 'n Suid-Afrikaanse rugbyspeler wat al vir die Luiperds, Griekwas en Vrystaat rugby gespeel het. Hy is tans by die Vrystaat Cheetahs waar hy hulle verteenwoordig in die Curriebeker en die Super 14.


</doc>
<doc id="41973" url="https://af.wikipedia.org/wiki?curid=41973" title="Louis Strydom">
Louis Strydom

Louis Strydom (* 21 Oktober 1980, Welkom) is ’n Suid-Afrikaanse rugbyspeler wat vir die Griffons, Valke, Blou Bulle, Goue Leeus en Vrystaat uitgedraf het. Hy het in 2008-2009 vir die Franse klub Aviron bayonnais gespeel.


</doc>
<doc id="41974" url="https://af.wikipedia.org/wiki?curid=41974" title="Danwel Demas">
Danwel Demas

Danwel Demas (gebore in Paarl, 15 Oktober 1981) is 'n Suid-Afrikaanse rugbyspeler wat sy land verteenwoordig het in die kleiner en korter weergawe van die spel (Sewesrugby). Hy het ook al uitgedraf vir die Pumas, Blou Bulle en Boland Kavaliers in die Vodacombeker en die Vrystaat Cheetahs in die Curriebeker. Verder het hy 25 wedstryde in die Super 14-reeks gespeel, meestal vir die Cheetahs in 2009-2010.



</doc>
<doc id="41976" url="https://af.wikipedia.org/wiki?curid=41976" title="Reno">
Reno

Reno is die derde grootse stad in die Amerikaanse deelstaat van Nevada. In 2010 het die stad 'n bevolking van 225 221 gehad.

Reno is geleë in die weste van Nevada.


</doc>
<doc id="41978" url="https://af.wikipedia.org/wiki?curid=41978" title="Brandstof">
Brandstof

'n Brandstof is enige materiaal wat verbrand of verander kan word om energie of hitte vry te stel of om 'n voorwerp te beweeg. 'n Brandstof stel sy energie vry deur of 'n chemiese reaksie te ondergaan, soos tydens verbranding of 'n kernreaksie soos kernsplitsing of kernsmelting. 'n Belangrike eienskap van 'n nuttige brandstof is dat dit sy energie moet vrystel slegs wanneer dit benodig word en dat die vrystelling op so 'n wyse beheer kan word dat die energie omgeskakel kan word na meganiese arbeid. Voorbeelde van brandstowwe is petrol en aardgas.

Alle koolstofgebaseerde lewensvorme van die kleinste mikro-organismes tot diere en mense is afhanklik van brandstof in die vorm van voedsel as energiebron. Hulle selle ondergaan chemiese prosesse wat deur ensieme aangehelp word om die energie van voedsel om te skakel en sodoende lewe te onderhou. Hierdie chemiese reaksies staan bekend as metabolisme. Mense maak ook van 'n groot verskeidenheid tegnieke gebruik om die energie in brandstof om te skakel na nuttige energie. Die gebruik van hierdie energie wissel van die hitte vir kookdoeleindes tot die opwekking van elektrisiteit en aandryf van wapentuig.

Die brandstowwe wat tans hoofsaaklik deur die mensdom gebruik word se energie-inhoud kom uit 'n klein aantal bronne. Die meeste brandstowwe se chemiese energie is uiteindelik van lewensvorme afkomstig, soos in die geval van fossielbrandstowwe wat oorspronklik afkomstig is van plantlewe wat sonenegie deur middel van fotosintese opgegaar het. Sonenergie word op sy beurt opgewek deur die kernsmeltingsreaksies op die son. Die radio-aktiewe isotope wat as kernbrandstof gebruik word in kernkragstasies is gevorm in supernova ontploffings.

Chemiese brandstowwe is stowwe wat energie opwek deur te reageer met stowwe rondom hulle, gewoonlik met suurstof in die lug deur die proses van oksidasie. Hierdie stowwe is tot vandag toe die mees algemene soort brandstof in gebruik.

Biobrandstof kan breedweg gedefinieer word as vastestof-, vloeistof- of gasbrandstowwe wat afkomstig is van biomassa. Biomassa kan direk gebruik word en word dikwels na verwys as "biomassa-brandstof". Biobrandstowwe kan vervaardig word van verskeie koolstofbronne wat vinnig weer aangevul kan word soos in die geval van plante. Baie verskillende plantsoorte word gebruik in die vervaardiging van biobrandstowwe.

Die eerste brandstof wat algemeen deur mense gebruik was, is hout. By Swartkrans in Suid-Afrika is bewyse gevind dat vuur so lank terug as 1,5 miljoen jaar gelede al as brandstof gebruik is. Dit is onbekend watter mensagtige spesie eerste vuur gebruik het, aangesien beide "Homo Sapiens" en "Australopithecus" reeds teenwoordig was op daardie tydstip. Tot vandag toe word hout as brandstof gebruik al is dit deur baie ander bronne vervang. Hout se energiedigtheid is 10–20 MJ/kg.

Die gewildheid van biobrandstowwe vir gebruik in voertuie (onder andere biodiesel en etanol) het onlangs baie toegeneem maar daar heers 'n debat oor die omgewingsimpak van hierdie brandstowwe.

Fossielbrandstowwe soos koolstof en koolwaterstowwe wat oor miljoene jare gevorm is uit die oorblyfsels van dooie plante en diere deur blootstelling aan hitte en druk in die aarde se kors. Hieronder val hoofsaaklik steenkool, ru-olie en aardgas.

Die grootskaalse moderne nywerheidsontwikkeling in die wêreld steun grootliks op die gebruik van fossielbrandstowwe. Die nywerheidsomwenteling van die 20 en 21 eeue het die vraag na fossielbrandstowwe aangevuur en is die oorsaak van vele wêreldwye en streekskonflikte en ook omgewingsprobleme. Daar is tans 'n wêreldwye strewe om hernubare energiebronne te ontwikkel om aan die groeiende vraag na brandstowwe te voldoen. Die verbranding van fossielbrandstowwe is die grootste bron van koolstofdioksied vrystellings in die atmosfeer, wat 'n kweekhuisgas is wat tot onwenslike aardverwarming bydra.

'n Kernbrandstof is enige materiaal waaruit kernenergie verkry kan word.

Die algemeenste kernbrandstowwe tans in gebruik is die swaarelemente wat kernsplitsingkettingreaksies kan ondergaan in 'n kernreaktor. "Kernbrandstof" verwys hier na die materiaal of fisiese brandstofelemente wat uit die splitsbare materiaal vervaardig is. Die algemeenste kernbrandstowwe is Uraan-235 en Plutonium-239.

Daar bestaan tans nog nie tegnologie om brandstowwe wat energie kan vrystel deur kernsmelting (of "kernfusie") op 'n beheerbare wyse te benut nie. Kernsmelting is van die kragtigste energiebronne in die natuur en is die bron van sterre se energie. Brandstowwe vir kersmelting is ligte elemente soos waterstof wat maklik versmelt word.

Die brandstof vir kernsmelting in sterre is atoomkerne wat energie kan vrystel deur 'n proton of 'n neutron te absorbeer. In die meeste sterre word hierdie energie verkry vanaf waterstof wat saamsmelt om helium te vorm deur 'n proton-proton kettingreaksie. Wanneer die waterstof uitgeput is kan die reaksie plaasvind met toenemend swaarder elemente alhoewel die energie wat vrygestel word verminder namate die elemente wat aan die versmeltingsreaksie deelneem swaarder word. Wanneer die reaksies yster-56 of nikkel-56 vervaardig kan geen verdere energie uit verdere versmeltingsreaksies verkry word nie aangesien hierdie elemente die hoogste bindingsenergieë het.


</doc>
<doc id="41979" url="https://af.wikipedia.org/wiki?curid=41979" title="Patrick Swayze">
Patrick Swayze

Patrick Swayze (18 Augustus 1952 - 14 September 2009) was 'n Amerikaanse akteur, danser en sanger-liedjieskrywer. As jong man het hy in 1972 New York Stad toe getrek om formele dansopleiding aan die Harkness en Joffrey-balletskole te ontvang. Hy het bekendheid verwerf vir sy rolle in 'n romantiese hoofrol in die rolprente "Dirty Dancing" en "Ghost" en as Orry Main in die televisie minireeks "North and South". In 1991 is hy deur "People"-tydskrif aangewys as die aantreklikste man.


</doc>
<doc id="41980" url="https://af.wikipedia.org/wiki?curid=41980" title="Anajo">
Anajo

Anajo (IFA: [aˈnaːjo]) is 'n popgroep vanuit Augsburg in die vrystaat Beiere, Duitsland. Die lede is Oliver Gottwald op kitaar en stem, Michael Schmidt op baskitaar en Ingolf Nössner op die trommestel. Die groepsnaam het toevallig aan hulle gekom: die groep het 'n Italiaans-Duitse rolprent "Banana Joe" gekyk, maar aangesien die televisie stukkend was, was "ana Jo" die enigste leesbare gedeelte van die titel.

In 2004 het die groep hul debuutalbum "Nah Bei Mir" (Afrikaans: "Naby my") op die Duitse plateëtiket Tapete Records vrygestel. Voordat hulle 'n platekontrak met Tapete onderteken het, het hulle 'n enkelspeler, "Ich Hol' Dich Hier Raus" (Afrikaans: "Ek haal jou hieruit"), vrygestel wat op die klingel van 'n Duitse televisieprogram, "Ein Fall für Zwei", gebaseer was.

Die groep se tweede ateljeealbum, "Hallo, wer kennt hier eigentlich wen?" (Afrikaans: "Hallo, wie ken hier eintlik wie?"), is op 9 Februarie 2007 deur Tapete Records vrygestel. In aanloop tot die vrystelling het hulle 'n EP, "Spätsommersonne" (Afrikaans: "Laatsomerson") vrygestel wat drie nuwe bane en twee regstreekse opnames bevat het. Die eerste enkelsnit van die nuwe album was "Wenn Du Nur Wüsstest" (Afrikaans: "As jy net geweet het") wat saam met die sangeres Suzie Kerstgens van die Duitse groep Klee opgeneem is.

Die snit "Wenn Du Nur Wüsstest" is vir die Bundesvision-kompetisie ingeskryf om die staat Beiere te verteenwoordig, waar dit in die negende plek geëindig het.

Van Februarie 2007 tot Mei 2007 het Anajo 'n musiektoer met hul nuwe album deur Duits-Europa onderneem. Hulle het op vyftig konserte in Duitsland, Oostenryk en Switserland opgetree.

Op die 20ste September 2007 is Anajo deur die Beierse regering die "Bayrische Musiklöwe"-toekenning (Afrikaans: "Beierse Musiekleeu") toegeken in die kategorie vir beste Beierse indiegenre groep.






</doc>
<doc id="41982" url="https://af.wikipedia.org/wiki?curid=41982" title="Augsburg">
Augsburg

Augsburg (Frans: "Augsbourg", Italiaans: "Augusta", Latyn: "Augusta Vindelicorum") is die tweede oudste stad (ná Trier) in Duitsland. Met 'n bevolking van ongeveer 270 duisend is die stad ook die derde grootste in Beiere. Die stad lê in die suide van Duitsland, in die deelstaat Beiere. Die Historiese waterbestuur van Augsburg is in 2019 deur Unesco as 'n wêrelderfenisgebied gelys.




</doc>
<doc id="41984" url="https://af.wikipedia.org/wiki?curid=41984" title="Trzeszczyna">
Trzeszczyna

Trzeszczyna (Duits: "Heinrichsfelde", uitspraak: [tʂɛʂˈt​͡ʂɨna]) is 'n nedersetting in Gmina Łobez, binne die Distrik van Łobez, in die woiwodskap Wes-Pommere, in die noordweste van Pole. Dit lê sowat vyf kilometer noord van Łobez en 73 km noordoos van die plaaslike hoofstad Stettyn. Trzeszczyna is 'n deel van die sołectwo van Dalno. Die dorp het 'n bevolking van 40 mense.

Die nedersetting het ontwikkel as gevolg van 'n samesmelting van die plase wat aan 'n handelaar uit Łobez, genaamd Borchardt, behoort het. In Trzeszczyna is daar 'n park wat as 'n nasionale erfenisgebied verklaar is. Voor 1945 was die gebied deel van Duitsland. Tussen 1975 en 1998 was Trzeszczyna 'n deel van die Woiwodskap van Stettyn.


</doc>
<doc id="41987" url="https://af.wikipedia.org/wiki?curid=41987" title="Tuisblad/Vakgebiede/Geografie">
Tuisblad/Vakgebiede/Geografie


</doc>
<doc id="41988" url="https://af.wikipedia.org/wiki?curid=41988" title="Tuisblad/Vakgebiede/Wetenskap">
Tuisblad/Vakgebiede/Wetenskap


</doc>
<doc id="41996" url="https://af.wikipedia.org/wiki?curid=41996" title="Basel">
Basel

Basel (Duits en Engels: "Basel", Frans: "Bâle", Nederlands: "Bazel", Italiaans, Romansch en Spaans: "Basilea", Latyn: "Basilia", somtyds in Engels: "Basle") is die derde grootse stad in Switserland naas Zürich en Genève, en het 'n bevolking van sowat 171 000 (2010). Die drielandestad lê in die noordweste van die land, aan die grens met Duitsland (die stad Weil am Rhein) en Frankryk (die nedersettings Saint-Louis en Huningue). Die Rynrivier vloei deur die stad.

In die stad word 'n vorm van die Nederalemanniese Duitse dialek gepraat, die Baselduitse subdialek wat verwant is aan die nabygeleë Elsasser Duitse subdialek maar verder 'n taal-enklawe vorm in die Hoogalemanniese Duitse dialekgebied.

In 1529 het die Reformasie ingang in Basel gevind. Later, in 1897, het Basel danksy die inisiatief van die Oostenrykse joernalis Theodor Herzl as gasheerstad van die eerste Sionistiese Wêreldkongres opgetree wat die stigting van 'n Joodse staat in Palestina bepleit het.


</doc>
<doc id="42002" url="https://af.wikipedia.org/wiki?curid=42002" title="Miskolc">
Miskolc

Miskolc (uitgespreek [ˈmiʃkolts], Pools: "Miszkolc", Slowaaks: "Miškovec") is die vierde grootse stad (ná Boedapest, Debrecen en Szeged) in Hongarye, en het 'n bevolking van 168 075 in 2011 gehad.

Die stad lê in die noord-ooste van die land en nabygeleë dorpe sluit in Eger en Encs.


</doc>
<doc id="42003" url="https://af.wikipedia.org/wiki?curid=42003" title="Karpate">
Karpate

Die Karpatiese Gebergte (Pools, Slowaaks en Tsjeggies: "Karpaty"; Oekraïens: Карпати, "Karpaty"; Roemeens: "Carpați"; Hongaars: "Kárpátok"; Serwies: Карпати, "Karpati") is 'n hooggebergte in Sentraal-, Oos- en Suidoos-Europa. Die Karpate word verdeel in die Beskide (met die Bieszczady), die Woudkarpate, die Oos-Karpate en die Suid-Karpate. Die gebergte is geleë in Hongarye, Oekraïne, Pole, Roemenië, Serwië, Slowakye en Tsjeggië. Die Karpate vorm 'n meer as 1300 km lange en 100–350 km wye boog, wat na die weste geopen is en naby Bratislava as voortsetting van die Alpe begin en weer in Noordwes-Serwië eindig. Die gebergte se hoogste deel vorm die Tatra met Gerlachovský štít (2 655 m) aan die grens tussen Pole en Slowakye, gevolg deur die Suid-Karpate met Moldoveanu (2 544 m) in Roemenië. In die Karpate ontspring riviere soos Dnister, Proet, Siret, Tisza en Vistula.



</doc>
<doc id="42004" url="https://af.wikipedia.org/wiki?curid=42004" title="Droompop">
Droompop

Droompop is 'n tipe alternatiewe rock wat gedurende die middel 1980's in Brittanje begin vorm het toe groepe soos Cocteau Twins ("Treasure"), The Chameleons, The Passions, Arab Strap, Dif Juz, Lowlife en A.R. Kane (aan wie hierdie term toegeskryf word) begin het om postpunk- en eteriese eksperimente met bittersoet popmelodieë saam tevoeg om sensuele, sonies ambisieuse klankskappe te vorm.

Die essensie van die musiek is 'n fokus op eteriese teksture en buie, eerder as op voortstuwende rock-riwwe. Asemerige, hoë-register vroulike stemme of byna gefluisterde manlike stemme is gewoonlik die sangstyl; lirieke is normaalweg introspektief en eksistensieel van aard. Albumomslagte neig om uit waserige pastelbeelde en/of rou minimalistiese ontwerpe te bestaan. Die bekendse platemaatskappy wat met die droompopgenre geïdentifiseer word, is 4AD, alhoewel ander uitgewers soos Creation, Projekt, Fontana, Bedazzled, Vernon Yard en Slumberland ook noemenswaardige vrystellings in hierdie genre uitgereik het.



</doc>
<doc id="42007" url="https://af.wikipedia.org/wiki?curid=42007" title="Lachine">
Lachine

Lachine [la.ʃin] is een van 19 arrondissemente of administratiewe distrikte van Montreal in die Kanadese provinsie Quebec. Voor die administratiewe hervormings van 2002, waartydens Lachine by Montreal ingesluit is, het dit as 'n selfstandige munisipaliteit bestaan wat met die samesmelting van twee stede, Lachine en Saint-Pierre, in 2000 gevorm is.

Lachine, wat in die suidweste van Montreal-eiland en aan die boloop van die Lachine-kanaal geleë is, het in die tydperk van Nieu-Frankryk ontstaan; die eerste landregte in die gebied is in 1667 gevestig. Gedurende die Britse heerskappy is die Lachine-kanaal in 1824 geopen wat saam met die bou van 'n spoorwegverbinding in 1847 die aanleiding tot die ontwikkeling van Montreal as Kanada se vernaamste nywerheidsentrum gegee het.

Classé, die bekendste Kanadese vervaardiger van hoëtroutoerusting, het sy hoofkwartier in Lachine.


</doc>
<doc id="42008" url="https://af.wikipedia.org/wiki?curid=42008" title="Narkotiki">
Narkotiki

Narkotiki (Russies: Наркотики, "dwelms") is 'n musiekgroep wat deur twee Moskouse jongelinge, Evgeny Gorbunov (Евгений Горбунов) and Andrey Kasai (Андрей Касай), begin is en wat diskowysies speel en in hiphop-styl sing. Die huidige besetting bestaan uit Evgeny Gorbunov (Евгений Горбунов) op kitaar en stem, Andrey Kasai (Андрей Касай) op stem, Роман Кутнов op programmering, en Сергей Ледовский op tromme. Hul lirieke is met hoë vlakke van geluk en humor gevul.

Gorbunov en Kasai was reeds vir 'n lang tyd vriende en het gereeld saam musiek gemaak voordat hulle besluit het om van hul tuisdorp, Khabarovsk, na Moskou te gaan waar hulle hul rock-styl vir 'n mengsel van elektropop, rock en hiphop verruil het en uiteindelik die naam Наркотики (Narkotiki) vir hul groep aangeneem het. Tot en met April 2009 het die groep egter geen amptelike LP's uitgereik nie, en slegs 'n paar snitte was beskikbaar vir gratis aflaai vanaf die internet. Ten spyte daarvan het hulle 'n groot aanhangersbasis in 'n paar jaar opgebou, veral danksy hul regstreekse optredes. In April 2009 is die groep se debuutalbum, "Планета Любовь" (Afrikaans: "Planeet Liefde") vrygestel.






</doc>
<doc id="42018" url="https://af.wikipedia.org/wiki?curid=42018" title="Logh">
Logh

Logh is 'n postrockmusiekgroep wat in 1998 in Lund, Swede onder die naam log tot stand gekom het. Met vier lede en onder die nuwe naam, Logh, is hul eerste LP, "Every Time A Bell Rings An Angel Gets His Wings", in 2002 deur Bad Taste Records uitgereik en het dit elemente van indierock en shoegaze met fluisteragtige stem en introspektiewe lirieke gekombineer. Die album is deur twee lateres, "The Ragings Sun" (2003) en "A Sunset Panorama" (2005), gevolg, met lo-fi shoegaze-elemente, lig geborstelde snare, subtiele kitaartokkels, en dronende baslyne. Laasgenoemde album is in een enkele dag opgeneem.

Tussen die uitgawe van die tweede en derde albums het Kristofer Romstrom (op tromme) die groep verlaat en is hy uiteindelik deur Marco Hildén (tromme), Mattias Jeppsson (kitaar) en Karl Arvidson (sintetiseerder) vervang.

In 2007 het die album "North" verskyn. Die groep se sombere en vreesaanjaende klank op beide "Every Time a Bell Rings" en "The Raging Sun" het na die daaropvolgende twee albums, "A Sunset Panorama" en "North", tot iets toenemend meer melodieus en optimisties ontwikkel.






</doc>
<doc id="42020" url="https://af.wikipedia.org/wiki?curid=42020" title="Bernau bei Berlin">
Bernau bei Berlin

Bernau bei Berlin (volledige amptelike naam ter onderskeiding van gelyknamige nedersettings sedert 1999, algemeen kort Bernau) is 'n stad in die administratiewe distrik Barnim van die Duitse deelstaat Brandenburg, sowat tien kilometer noordoos van Berlyn, met 'n oppervlakte van 104,16 vierkante kilometer en 'n bevolking van 38 825 (soos op 31 Desember 2018). Die stad is sedert die vroeë 1920's in die openbare vervoerstelsel van Berlyn geïntegreer.

Bernau het reeds omstreeks 1300 stadstatus gekry en het in die Middeleeue vir sy lakens en bier bekend gestaan. In 1432 het die stad danksy sy stadsmuur en die heldemoed van sy bewoners die aanval van 'n Boheemse Hussiete-leër afgeweer – 'n gebeurtenis wat jaarliks met 'n groot Hussiete-fees en optog herdenk word.

Volgens argeologiese vondse het die eerste menslike nedersettings in die gebied van Bernau reeds meer as 10 000 jaar gelede ontstaan, tog is die huidige stad eers aan die begin van die 13de eeu gestig. Die presiese omstandighede van die stadstigting is onbekend aangesien alle historiese dokumente tydens die groot brandrampe van 1406 en 1484 vernietig is. Volgens legendes het 'n heerser van die Askaniër-dinastie, Albrecht I van Brandenburg ("Albrecht die Beer"), wat in 1157 die Mark Brandenburg gestig en as sy eerste markgraaf geregeer het, Bernau reeds in 1140 laat stig.

Volgens oorlewerings het Albrecht tydens die jag in die destyds nog uitgestrekte Panke-bos verdwaal. Laat saans het die markgraaf met sy geselskap op 'n eensame kroeg afgekom waar hulle vriendelik onthaal is. Die bier, wat uitgeskink en aan die gaste voorgesit is, was so voortreflik dat hulle dadelik besluit het om op dié plek 'n nedersetting te stig.

Alle historiese dokumente oor die stadstigting het as gevolg van brandrampe verlore gegaan. Die oudste bewaarde dokument, waarin dispensasie vir die huwelik tussen prins Heinrich von Mecklenburg en Beatrix von Brandenburg verleen word, dateer van 1292. Een van die ses ondergetekende getuies was Ludolf, die provoos van Bernau. Die feit dat daar in dié jaar 'n hoë kerklike ampsdraer in die stad was, dui daarop dat Bernau in daardie jaar reeds 'n belangrike nedersetting was. Geskiedkundiges neem dus aan dat Bernau in 1232 gestig is.

Ná die afsterwe van die laaste Askaniër sou die hertog van Sakse in die regte van die oorledene opvolg en die Mark Brandenburg regeer. Nogtans het keiser Lodewyk die Beier die leen ingetrek en dit vervolgens aan sy twaalfjarige seun Lodewyk gegee. Pous Johannes XXII, wat in Avignon onder sterk invloed van die Franse kroon gestaan het en die Duitse keiser, wat deur hom nie erken is nie, die kerkban opgelê het, het die Saksiese saak gesteun.

Die bewoners van Berlyn het, net soos die bevolkings van ander middeleeuse stede, die kant van die keiser gekies, terwyl die biskop van Brandenburg geweier het om die pous se optrede teen die Duitse heerser in die plaaslike kerke bekend te maak.

Nicolaus Cyriacus, die eerste Bernause provoos na wie die plaaslike kroniekskrywer Wernicke verwys, was in die somer van 1325 in Berlyn besig om die sogenaamde Sint-Pieterspenning vir die pous in Rome op te eis, maar ook om die aanhangers van die keiser met strawwe te dreig. Die burgers van Berlyn was blykbaar nie net hewig ontsteld oor dié voorneme nie, maar ook gekant teen sy partytigheid ten gunste van die Saksies-Askaniese hertog Rudolph. Berlynse aanhangers van markgraaf Lodewyk van Beiere het die bevolking tot gewelddadige optrede aangehits, en provoos Nicolaus Cyriacus is op 16 Augustus 1325 deur 'n menigte buite die Sint Mariakerk doodgeslaan. Sy lyk is na die Nuwe Markplein geneem – destyds die plek van teregstellings – en daar verbrand.

Ná dié brutale moord is die bevolking van die tweelingstad Berlyn-Cölln 22 jaar lank uit die kerk verban. Die burgers is daarnaas verplig om 'n sogenaamde soenkruis ter nagedagtenis aan die provoos buite die Berlynse Mariakerk op te rig. Die huidige steenkruis het die oorspronklike houtkruis vervang.

Omstreeks 1400 het adelsvetes en roofridderdom die Mark Brandenburg in politieke en ekonomiese chaos gedompel. Handel en vervoer is deur die politieke onluste ontwrig nadat belangrike handelspaaie tydelik geblokkeer is. Die adellike Quitzow-gesin, wat hulself na 'n kasteel en nedersetting noordwes van Perleberg in die Prignitz-streek vernoem het, het 'n prominente rol by dié gebeure gespeel. Aangesien die Brandenburgse heersers nie meer in beheer van die situasie was nie, het die Quitzows hul kans gegryp om self 'n magsposisie in die sentrale dele van Brandenburg te bekom.

In 1402 het die hertoë van Pommere Brandenburg binnegeval en saam met die Quitzows die kasteel Bötzow in Oranienburg, die kasteel Neumühl en die stad Strausberg ingeneem. In November van daardie jaar het die hertoë saam met die gevreesde roofridder Dietrich Quitzow ook 'n poging onderneem om Bernau te verower. Terwyl die stad deur die Pommerse troepe met brandpyle bestook is, het Quitzow se magte in Börnicke vergader. Hier is hulle deur Brandenburgse troepe, wat vanuit die ooste opgetrek het, en die plaaslike bewoners verslaan. Die alliansie tussen die Quitzows en die Pommerse hertoë is kort daarna verbreek, en die omgewing van Berlyn is in hewige gevegte gewikkel.

In die lente van 1432 het berigte oor 'n Hussiete-leër, wat in Brandenburg geopereer het, groot onrus en verwarring onder die Bernause bevolking veroorsaak. Die Hussiete het vroeg in Maart vanuit Boheme na die noorde vertrek om met hul militêre bedrywighede politieke druk op die onderhandelinge tussen die Duitse keiser Siegesmund en Hussiete-leiers, wat sedert 1431 in Eger (Cheb) aan die gang was, uit te oefen. Reeds in 1432 het die keiser en die pous in Rome pogings onderneem om die "ketterse" Boheme met militêre geweld te pasifiseer. Die kruistogte was egter onsuksesvol.

Die Hussiete het met hul eie veldtogte gereageer – enersyds om hul godsdienstige leerstellings ook in Duitssprekende gebiede te propageer, andersyds om die ekonomiese blokkades teen Boheme te deurbreek, die aanvallers in hul eie land te verswak en daar rooftogte te pleeg – 'n "eenvoudige" metode om die Hussiete-troepe te onderhou.

Met die Hussiete-inval in die Mark Brandenburg is die onderhandelinge in Eger finaal gestaak. Die Hussiete-leër in Brandenburg is van dié besluit vroeg in April in kennis gestel. Die Hussitiese hoofmag het vinnig terug na Boheme gemarsjeer waar hulle op 6 Mei in Praag aangekom het. Dit was waarskynlik dele van hierdie leër wat op 23 April 1432 net buite Bernau opgedaag het. Op die pad terug na Boheme het hulle 'n vergeefse poging aangewend om die stad in te neem. Die afweer van die Hussiete-aanval is deur die Bernauers aanvanklik met dankprosessies gevier. Later is die gebeurtenis met feesvieringe herdenk. Die reformasie het in Bernau in 1540 en 1541 plaasgevind.

Danksy sy bierbrouerye en sy linnegoedvervaardiging het Bernau tydens die Middeleeue oor die grense van Brandenburg heen bekendheid verwerf. Op 28 Julie 1423 het Bernau van keurvors Frederik I die voorreg gekry om bier doeanevry te vervoer en te bemark.

Die plaaslike swartbier is eeue lank as die beste in die Mark Brandenburg beskou en was vanweë sy lang raklewe ook elders baie gewild. Nog in die 17de eeu is jaarliks 30 000 ton bier na sowat sestig ander stede en dorpe – ook buite die Mark Brandenburg, onder meer na Hamburg en Stettyn – uitgevoer. Bier is in byna alle groot burgerhuise in Bernau gebrou en in kelders gestoor, en 'n tyd lank was daar altesaam 146 brouerye.

Bier was vir Bernauers selfs 'n stapelvoedsel – volgens oorlewerings is selfs aan kinders geregte soos biersop bedien. Kort voor die broudae, wat deur 'n amptenaar bekend gemaak is, is 'n oproep op alle burgers gedoen om nie die water van die plaaslike Pankerivier te besmet nie. In 1540 het burgers 'n poging onderneem om 'n wynbedryf in die stad te vestig, maar die plaaslike wingerde sou nie langer as 32 jaar bestaan nie. Tydens die Tweede Wêreldoorlog is uiteindelik ook bierbrouery in Bernau gestaak, maar in die vroeë 21ste eeu het die Berlynse "Bürgerbräu"-brouery die tradisie van Bernause swartbierbrouery 'n tyd lank hervat. Nadat die Berlynse brouery die produksie in 2010 gestaak het, het 'n brouery in Landau in die deelstaat Rynland-Palts in Mei 2012 'n nuwe swartbier volgens die Bernause broutradisie bekend gestel. Die "Bernauer Hussitenbier Schwarz" is ietwat aan die moderne smaak aangepas.

Bernau se argitektoniese erfenis getuig nog steeds van die 17de eeuse bloeitydperk. Die groot versterkings het aanvalle op die stad moeilik gemaak.

Danksy die invoering van kerkboeke in 1577 is uitbreke van siektes noukeurig gedokumenteer. So is Bernau in 1597 deur 'n ernstige pesepidemie getref wat soveel verwoesting gesaai het dat die begraafplaas by die Sint Mariakerk oorvol geraak het en 'n nuwe kerkhof aangelê moes word (die huidige "Ou Kerkhof"). Die Swart Dood sou later nog terugkeer – die laaste pandemie het in 1638 sy loop geneem.

Vrees voor towery, heksery en omgang met die duiwel was 'n ander kenmerk van dié periode. 'n Voorval tydens 'n besoek van keurvors Johann Sigismund het die aanleiding tot 'n uitbreek van heksewaan gegee. Juis op die oomblik toe die keurvors deur die Berlynse Poort gery het, het al sy ses koetsperde geval. Daar was geen ander rede vir dié misterieuse ongeluk denkbaar as heksery nie. Volgens kronieke was daar meer as twintig hofsake waarin mense van heksery beskuldig is. Afguns en kwaadspraak het dikwels 'n sentrale rol gespeel – so is alleenstaande welvarende vroue as hekse beskuldig omdat kerklike of wêreldlike owerhede ná die teregstelling van veroordeeldes begunstigdes van die nalatenskap kon wees. Vandag herinner 'n monument in die stadspark met name van slagoffers aan die heksejaghisterie wat tussen 1617 en 1622 gewoed het. Volgens oorlewerings is meer as twintig bewoners van heksery aangekla en sestien beskuldigdes tereggestel. Volgens die historikus Sören-Ole Gemski, wat historiese dokumente ontleed het, is in die tydperk tussen 1536 en 1658 omstreeks 25 vroue en drie mans as hekse of towenaars verbrand. In 2017 het die Stad Bernau die amptelike besluit geneem om alle van heksery beskuldigdes postuum vry te spreek.

Die Dertigjarige Oorlog was die derde gebeurtenis wat in die 17de eeu verwoesting en ellende gebring het. In die eerste jare van die konflik was die oorlogshandelinge oorwegend tot Suid- en Sentraal-Duitsland beperk, maar nadat veldheer Albrecht von Wallenstein aan die Duitse keiser belowe het dat hy 'n nuwe leër op die been sou bring en onderhou, is een garnisoen ook in Bernau gestasioneer. Offisiers het sogenaamde "kontribusies" uitgevaardig waarvolgens die soldate perde, klere en geld van burgers kon konfiskeer. Op 7 November 1627 het Wallenstein op pad na Noord-Duitsland 'n besoek aan Bernau gebring. Op 2 September 1638 is Bernau deur keiserlike troepe geplunder.

As gevolg van die Swart Dood en die Dertigjarige Oorlog het Bernau verarm, en sy bevolking het afgeneem van 2 500 tot 700. Eers nadat keurvors Friedrich III van Brandenburg Franse Hugenote-vlugtelinge na Brandenburg uitgenooi het, het die prentjie weer begin verander. In 1699 het 25 gesinne hulle in Bernau gevestig, waaronder bekwame ambagsmanne, boere, wetenskaplikes en koopmanne.

Sowat 150 jaar later het Bernau 'n nuwe ekonomiese bloeitydperk beleef. Op 30 Julie 1842 is die nuwe spoorwegverbinding tussen Berlyn en Eberswalde, wat deel uitgemaak het van die Berlyn-Stettynse Spoorweg, ingewy. Toe die Pruisiese koning Friedrich Wilhelm IV en sy broer (die latere keiser Wilhelm II) op 16 Junie 1844 per spoor deur Pruise gereis het, was die spoorweg tussen Bernau en Berlyn tydelik geblokkeer. Die burgemeester van Bernau het die majesteite uitgenodig om 'n stadstoer te doen. Die koninklike geselskap het destyds die "Steintor" (Steenpoort), Berliner en Brauerstraat, die marklplein en die Sint Mariakerk besigtig. Ter herinnering aan die koninklike besoek is die Steintor hernoem tot Königstor (Koningspoort) en Brauerstraat tot Königsstraße.

In 1924 het die eerste elektriese stadstrein ter wêreld Bernau met die nabygeleë Berlyn verbind. Die geografiese ligging digby die groeiende hoofstad het ook Bernau se ekonomiese ontwikkeling bevorder.

Vanaf die somer van 1943 is 'n buitekamp van die konsentrasiekamp Sachsenhausen in Bernau gevestig. Bernau is nouliks deur die oorlogsgebeure tussen 1939 en 1945 geraak.

In die 19de eeu is na Bernau vanweë sy groot aantal vakwerkhuise dikwels as die "Rothenburg van Brandenburg" verwys. Die fasades van baie vakwerkhuise is egter in dié eeu onvakkundig bepleister sodat die vakwerk geleidelik deur reënwater beskadig is. In die 1980's is groot dele van die historiese stadskern se vakwerk-argitektuur afgebreek en deur woonblokke uit voorafvervaardigde elemente vervang – die restourasie van historiese geboue is voorgestel, maar deur die owerheid as te duur geag.

Net 'n klein aantal historiese huise het bewaar gebly (34 geboue wat voor 1870 en tien geboue wat tussen 1900 en 1910 opgerig is), net soos historiese gewelfkelders waar vroeër vermoedelik bier gebrou of gestoor is. Nuwe woonstelblokke is egter so ver moontlik by die oorspronklike stadsbeeld aangepas. So is die aantal verdiepings tot vier beperk. Bernau sou voortaan in argitektoniese opsig tot 'n "sosialistiese modelstad" uitgebou word wat as voorbeeld vir ander klein en middelgroot stedelike nedersettings in die Duitse Demokratiese Republiek kon dien.

Tussen 1952 en 1993 het Bernau as administratiewe sentrum van die gelyknamige landelike munisipaliteit in die distrik Frankfurt (Oder) gedien. Sedert 1990 maak die stad deel uit van die deelstaat Brandenburg en – ná administratiewe hervormings – die landelike distrik Barnim. Die 90ste Pantserdivisie van die Groep van Sowjet-magte in Duitsland was tot en met 1991 in Bernau gestasioneer.

Naas Potsdam is Bernau een van min stede in Brandenburg waar die bevolking sedert die Duitse hereniging bestendige groei getoon het. So het Bernau se inwonertal van sowat 20 000 in 1990 toegeneem tot 38 825 laat in 2018. Hierdie groei was enersyds aan die insluiting van omliggende dorpe met 'n totale bevolking van 9 000 te danke, waaronder Birkholz (417 inwoners, 31 Desember 1992), Ladeburg (2 025, 31 Desember 2000), Börnicke (433, 31 Desember 2001), Lobetal (707, 31 Desember 2001) en Schönow (5 371, 31 Desember 2002), andersyds aan die vestiging van nuwe inwoners wat onder meer deur die goed ontwikkelde infrastruktuur met trein- en stadstreinverbindings na Berlyn en die moderne netwerk van paaie, waaronder 'n snelweg, na Bernau gelok is. Sedert die politieke omwenteling in 1989/1990 is duisende nuwe wooneenhede opgerig.

Die "St. Marienkirche" is die Evangelies-Lutherse stadskerk van Bernau. Hierdie laat-Gotiese kerkgebou met vier skepe, 'n lengte van 54,5 meter en 'n wydte van 30 meter oorheers die stadsbeeld van die historiese sentrum.

Die huidige kerkgebou het 'n voorganger gehad wat vermoedelik omstreeks 1240 as Romaanse basiliek opgerig is. Sowat veertig jaar later is dit volgens die Gotiese styl omgebou – uit hierdie periode dateer die apsiskrans en die wesfasade met sy veldsteenmuur. Uiteindelik is die basiliek tussen 1400 en 1519 omgebou tot 'n laat-Gotiese hallekerk met twee noordskepe wat vermoedelik gedurende 'n oorgangsfasade as noodkerk gedien het. Die oorspronklike dubbeltoring, wat van veldsteen gebou was, is in 1839 afgebreek. Die huidige baksteentoring met 'n hoogte van 57,4 meter is deur Julius Manger, 'n argitek van die Berlynse "Bauakademie", ontwerp en in 1846 voltooi.

Die buitefasades, dak, toring, mure en vensters is vanaf 1975 omvattend gerestoureer. Tydens die renovasie tussen 1985 en 1989 is die kleurryke muurskilderye van 1519 herstel. Die belangrikste kunswerk in die kerk se binneruimte is die laat-Gotiese 16de eeuse vleuelaltaar met 39 figure en 68 skilderye wat legendes en historiese gebeurtenisse rondom die Christendom uitbeeld, met Maria se kroning in die hemel as sentrale onderwerp.

Een van die legendes is dié van Sint Nicolaas wat heel waarskynlik die beskermheilige van Bernau was. Die sentrale plasing van 'n Jakobsfiguur dui daarop dat die Middeleeuse Bernau 'n belangrike rusplek langs die pelgrimsroete na die Spaanse Santiago de Compostela was. Deskundiges skryf die altaar, wat uniek in Noord-Duitsland is, aan die skool van Lucas Cranach die Ouere toe. Die altaar is in 1519 gewy, dus tydens die Reformasie. Die kunswerk is sodoende nie deur beeldestormers vernietig nie, moontlik ook omdat Bernause burgers so veel geld daarvoor ingesamel het dat hulle die altaar liewer bewaar het.

'n Gedenkplaat, wat in 1884 teen 'n suil aangebring is, herinner aan 'n gebeurtenis in die tyd van die Dertigjarige Oorlog. Die Sweedse koning Gustav II Adolf, wat as vegter "vir die Protestantse geloof" in die Slag naby Lützen gesneuwel het, is op 17 Desember 1632 in die kerk opgebaar. Volgens 'n dekreet van keurvors Georg Wilhelm von Brandenburg is 'n lykrede vir die koning gehou.

In die nag van 30 April tot 1 Mei 1933, dus drie maande ná Adolf Hitler se aanstelling as rykskanselier, het die kommunis Schlawitz die kerktoring opgeklim en die "Rooi Vlag", 'n simbool van die sosialistiese en kommunistiese beweging, gehys. Die vlag is deur Marie Brendel, 'n mede-kommunis, genaai.

Vanweë sy uitstekende akoestiek word die kerkgebou tans gereeld vir klassieke musiekkonserte gebruik.

Ná die Rewolusie van 1848/49 is Rooms-Katolieke gelowiges weer toegestaan om kerkgemeentes te stig. In Bernau het Katolieke leke in Mei 1849 die kans gegryp en 'n gemeente gestig wat aanvanklik wat aanvanklik die St. Georgen-kapel vir misse kon gebruik. In 1851 is 'n Rooms-Katolieke sendinghuis met skool en kapel ingewy.

Die "Herz-Jesu-Kirche" is as Rooms-Katolieke parogiekerk van Bernau in 1907 en 1908 volgens 'n ontwerp van die argitek Paul Ueberholz as eenskepige halkerk in die styl van die Noord-Duitse baksteengotiek naby Bernau se treinstasie opgerig om die klein sendinghuis-kapel in Tuchmacherstraße te vervang. Sy toring het 'n hoogte van 66 meter. Die kerk maak tans deel uit van die Dekanaat Eberswalde en die Aartsbisdom Berlyn.

Die kerk se binneruimte is in 1965 en 1966 volgens ontwerpe van die Kamenzse argitek Gottfried Zadawski omgebou. Die nuwe hoofaltaar is op 24 April 1966 ingewy. Die kerk se beduidendste kunswerk is die Maria-altaar in die linkerkantse dwarsskip met die genadebeeld "Maria Hilf" wat uit die tweede helfte van die 18de eeu dateer. Die skildery is deur Lucas Cranach se gelyknamige werk geïnspireer.

Die kerktoring se oorspronklike klokke is – behalwe vir een – tydens die twee wêreldoorloë vir militêre doeleindes ingesmelt. Die huidige staalklokke is aan die Heilige Carl, Maria as "Koningin van die Vrede" en aan St. Franciscus van Assisi gewy en word vyf minute voor die begin van kerkdienste asook daagliks om 12 uur smiddags en vier uur namiddag gelui.

Die Hart van Jesus-kerk is op 18 Oktober 1977 as historiese monument gelys.

Die "Hospital St. Georg" het, soos sy naam aandui, oorspronklik as hospitaal gedien. Dit is in 1328 danksy 'n skenking van die Bernause Linnewewers- en Kleremakersgilde as peshospitaal gestig, maar was daarnaas ook 'n herberg vir reisigers en bejaarde-tehuis.

Aansteeklike siektes soos melaatsheid is onder meer deur die kruistogte in Europa versprei, en hospitale vir aansteeklike pasiënte is by voorkeur buite die stadsmure opgerig om die oordraging van siektes te beperk. Net in onrustige tye is siekes na binne geneem. Nog tot in die middel van die 19de eeu het vroue, sogenaamde "Spittelmägde", in Bernau rondgegaan om geld en kos vir die pasiënte in te samel.

Die hospitaal is in 1432 tydens die Hussiete-aanval vernietig. Die hospitaal se kapel is in die 15de eeu as eenskepige Gotiese baksteengebou heropgebou. In die laat 17de eeu is dit as kerksaal vir die plaaslike Hugenote-gemeente gebruik. Die kapel het sy huidige vorm in 1872 gekry nadat herstelwerk plaasgevind het. Die huidige hospitaalgebou dateer van 1738. Dit is in 1809 van 'n massiewe gewelwand voorsien en is tussen 2002 en 2005 gerenoveer.

Die stigting "Sankt-Georgen-Hospital zu Bernau" word as die oudste stigting in die deelstaat Brandenburg beskou. Die hospitaalkompleks net buite Bernau se geskiedkundige middestad is tans in besit van die "Hoffnungstaler Anstalten" wat hier 'n advieskantoor vir dwelmverslaafdes ingerig het. Ook die Rooms-Katolieke kerklike welsynsorganisasie "Caritas" het sy Bernause hoofkwartier in die hospitaalgebou.

Bernau se stadsmuur dateer uit die 13de en 14de eeu. Die versterkings, wat van sogenaamde veldstene gebou is, was oorspronklik 1 496 meter lank, 8 meter hoog en tussen 0,5 en 1,5 meter wyd. 42 uitkyktorings ("Lughäuser"), drie stadspoorte, twee ronde torings en 'n drievoudige stelsel van vestinggragte en slote was deel van die verdedigingsmure. Hulle was sterk genoeg om aanvalle van die Quitzows en Pommere in 1402 en van die Hussiete in 1432 af te weer.

Groot dele van die oorspronklike muur (sowat 1,3 kilometer) asook oorblyfsels van uitkyktorings en twee groot torings het bewaar gebly, net soos een van die stadspoorte, die sogenaamde "Steintor" wat deur twee gange met een van die groot torings (die "Hungerturm") verbind word.

Die voormalige federale ADGB-vakbondskool in Bernau, wat tot die Bauhaus behoort, is in 2017 deur Unesco as wêrelderfenisgebied gelys.

Die erebegraafplaas vir gesneuwelde Sowjet-soldate is in 1947 in die walversterkings voor die noordelike stadsmuur teenoor die monument vir gesneuwelde Duitse soldate aangelê. 'n Steenobelisk met 'n hoogte van ses meter vorm die middelpunt van die monument. Die obelisk is met 'n kanonkoeël en 'n vergulde Sowjet-ster bekroon. Twee erekranse in brons leun teen die voetstuk van die obelisk.

Net voor die monument is twee kleiner obeliske met 'n hoogte van 1,7 meter opgerig wat deur vergulde kanonkoeëls bekroon word. Aan weerskante van die monument is twee gedenkstene waarop die name van soldate van die Rooi Leër, wat naby Bernau gesneuwel het, in goue letters ingegraveer is.

Die "Waldsiedlung Bernau bei Berlin", vanweë sy ligging naby die dorp Wandlitz meestal "Waldsiedlung Wandlitz" genoem, was 'n veilig bewaakte buurt te midde van 'n bosgebied met 'n oppervlakte van twee vierkante kilometer waar die meeste lede van die Politburo van die Sentrale Komitee van die SED gehuisves is.

Die woonbuurt met enkelgesinshuise is volgens 'n besluit van die SED-Politburo tussen 1958 en 1960 gebou en deur die Hoofafdeling Persoonsbeskerming van die Oos-Duitse staatsveiligheidsdiens "Ministerium für Staatssicherheit (MfS)" bestuur. Die lede van die Politburo kon hier beter beskerm word as in hul villa's in die Berlynse stadsdeel Niederschönhausen. Lede van die Politburo was met hul verkiesing verplig om hier te woon.

Tydens die politieke omwenteling in 1989/1990 het onthullings oor die DDR-bewind se luukse lewe in die "Waldsiedlung" die Oos-Duitse publiek ontstel. Volgens 'n besluit van die nuwe DDR-bewind onder premier Hans Modrow is die bewoners in 1989 gedwing om die woonbuurt te verlaat. Intussen is geneeskundige inrigtings en ander instellings hier gevestig. Ook nuwe woonhuise is gebou.

Birkholz is 'n tipiese "Angerdorf" wat in sy oorspronklike uitleg bewaar gebly het. Die dorp en die sogenaamde "Neubauernsiedlung" met altesaam 291 inwoners (soos op 1 November 2010) is in 1993 by Bernau ingesluit.

Birkholz is waarskynlik in die 13de eeu gestig en het in administratiewe opsig aanvanklik deel uitgemaak van Berlyn/Neuköln. Die eerste historiese verwysing na die dorp dateer van 1349. Vanaf 1840 was daar 'n riddergoed in Birkholz wat in 1908 aan die munisipaliteit Weißensee verkoop is. In 1927 is die dorp met hierdie landgoed en Birkholzaue, 'n klein nedersetting, verenig.

Die dorpsbeeld van Birkholz word deur die middeleeuse veldsteenkerk oorheers. Dié sakrale gebou met een verdieping is vermoedelik in die tweede helfte van die 13de eeu opgerig en in die 15de en 16de eeu uitgebou. Die oorspronklike graniettoring is in 1827 deur 'n nuwe baksteengebou, die westoring, vervang. In 1921 het omvattende herstelwerk plaasgevind.

Die westoring was – volgens die destydse DDR-owerheid – reeds in 'n toestand van gevorderde bouvalligheid toe dit in 1972 opgeblaas is. Hierby is sowel die aangrensende gewelf asook ander dele van die kerk ernstig beskadig of selfs vernietig. Die bouvalle is daarna nie beveilig nie, en die meeste dele van sy interieur het verdwyn. Die kerk se oorblyfsels is eers in 1990 gerestoureer.

Die dorpskerk is op die "Dorfanger" of meent en te midde van 'n ou kerkhof geleë wat deur 'n veldsteenmuur omsluit word. 'n 15de eeuse Gotiese veldsteenportaal maak deel uit van die suidelike kerkhofmuur. Dit is in 1998 gerestoureer en in 1999 van twee nuwe poortvleuels voorsien. Die kerkskip was tot in daardie tyd onder die vrye hemel en is intussen met 'n grasdak beveilig.

Birkholz is op die Barnimplato geleë wat tydens die laaste ystydperk gevorm is. Dele van die dorp se omgewing is in 'n helemaal ongerepte staat – met moerasland, grasvelde en groepe bome en struike wat as habitat vir 'n groot aantal dier- en plantspesies dien.

Börnicke, 'n klein nedersetting suid-oos van Bernau, is net soos Birkenholz 'n "Angerdorf" met 'n oppervlakte van 13 km² en 'n bevolking van 471 (soos op 1 November 2005). Die dorpsgebied, wat in 2003 by Bernau ingesluit is, is in 'n saggies golwende landskap geleë wat deur twee landgoedere, Albertshof en Birkholz, oorwegend vir landvoudoeleindes aangewend word. 'n Groot skaaptrop loop op Börnicke se uitgestrekte weivelde.

Börnicke is in die Middeleeue in 'n laagte gestig. Die eerste historiese verwysing na die dorp dateer van 1300, en ook 'n deel van die dorpskerk is in die middel van die 13de eeu van reghoekige granietblokke gebou. Deskundiges neem aan dat die kerk eers na dekades se boubedrywighede voltooi is.

Ná die Dertigjarige Oorlog was Börnicke 'n woesteny. Kolonel Wolmir von Wrangel, kommandeur van die keurvorstelike lyfgarde te Berlyn, het die landgoed in 1679 gekoop. Aanvanklik het nuwe kleinboere net op 'n deel van die voormalige plase begin boer. As beskermheer van die dorpskerk het von Wrangel apostelbeelde op die altaarruimte se koorgestoelte laat skilder wat tot vandag toe bewaar gebly het – 'n rare kunswerk wat in hierdie vorm elders in Brandenburg nouliks aangetref word. Die skilder is onbekend. Die res van die interieur dateer net soos die vensteropeninge van 1883.

Von Wrangel het ook die skoolonderwys vir dorpskinders op die been gebring. 'n Vakwerkgebou op die meent tussen kerk en herdershuis het as skoolgebou gedien. Onder die ou lindeboom op die meent is regsake verhoor en kon dorpsbewoners volgens die kerkkroniek ook 'n verteenwoordiger van die landheer nader en besware indien. Tydens die jaarlikse oesfeeste moes die landheer homself onder die boom "vrykoop".

Börnicke het uiteindelik 'n riddergoed geword. Die landheer was sodoende geregtig op 'n setel in die Pruisiese adelskamer. Börnicke het daarna verskeie kere van eienaars gewissel. In 1892 het handelsraad, konsul-generaal en geheimraad Ernst Mendelssohn-Bartholdy die landgoed gekoop. Bartholdy, 'n privaat bankier, was die agterkleinseun van die filosoof Moses Mendelssohn en die neef van die komponis Felix Mendelssohn Bartholdy. Die gesin is in 1896 geadel.

Ernst von Mendelssohn Bartholdy het die kasteel van Börnicke voor die Eerste Wêreldoorlog deur die argitek Bruno Paul laat ombou. Paul het ook die binneruimtes en die kasteelpark ontwerp en 'n geslaagde sintese van die kasteel se argitektuur met kuns en natuur geskep. As Lutherse Protestante het die Mendelssohn-Bartholdy-gesin ook as beskermhere van die dorpskerk gefungeer. Paul Mendelssohn Bartholdy is in 1935 kinderloos oorlede en saam met sy ouers Ernst en Marie von Mendelssohn-Bartholdy in die familiegraf by die kerktoring begrawe.

Ná die Tweede Wêreldoorlog is 'n aantal instellings in die kasteel gehuisves. Tussen 1967 en 1992 het die gebou as kleuterskool, skoolgebou en kosskool vir liggaamlik gestremde kinders gedien.

Die stadsdeel Lobetal is oorspronklik in 1906 deur die Evangelies-Lutherse pastoor Friedrich von Bodelschwingh as 'n kolonie vir dakloses en werkloses uit die nabygeleë Berlyn gestig. Vandag word die nedersetting steeds deur behuisingseenhede, sorgsentrums en ateljees vir bejaardes, gestremdes, siekes en dwelmverslaafdes oorheers. Dié geriewe word deur die "Hoffnungstaler Anstalten Lobetal (HtA Lobetal)", 'n instelling van die "Diakonisches Werk" van die Evangeliese Kerk in Duitsland, bestuur.

Die dorpsbeeld het ná die politieke omwenteling van 1989 etlike veranderings ondergaan. Talle nuwe geboue is opgerig en strate en pleine is aangepas vir die spesifieke behoeftes van gestremdes, terwyl die oorspronklike uitleg as tuindorp, die gesonde gemeenskapslewe en die tradisionele gasvryheid, wat aan besoekers betoon word, bewaar gebly het.

Lobetal is met sy oppervlakte van 796 hektaar en sy bevolking van 750 vroeg in 2003 by Bernau ingesluit. Die dorp is sowat vier kilometer noord van Bernau langs die fietspad tussen Berlyn en die Oossee-eiland Usedom in 'n aantreklike landskap geleë. Lobetal se suiwelfabriek in die nabygeleë nedersetting Biesenthal bemark organies geproduseerde suiwelprodukte soos joghurt, room, suurroom, dikmelk, "ayran" en sagtekaas.


Sakrale boukuns
Video's

Koördinate en kaarte


</doc>
<doc id="42028" url="https://af.wikipedia.org/wiki?curid=42028" title="Napoleontiese Oorloë">
Napoleontiese Oorloë

Die Napoleontiese Oorloë was 'n reeks konflikte wat Napoleon Bonaparte se Franse Ryk en verskillende Europese geallieerde en strydende koalisies tussen 1803 en 1815 ingesluit het. Die oorloë was 'n vervolg van dié wat deur die Franse Rewolusie van 1789 aangehits is en het tydens 'n deel van die Eerste Franse Republiek en die hele bestaan van die Eerste Franse Keiserryk plaasgevind. Die reeks konflikte het 'n omwenteling teweeggebring in die Europese weermagte en het op 'n ongekende skaal plaasgevind, hoofsaaklik as gevolg van die toepassing van diensplig in Frankryk. Franse mag het vinnig toegeneem en die meeste dele van Europa ingeneem, maar het skielik ineengestort na Frankryk se rampspoedige inval van Rusland in 1812. Napoleon se ryk het uiteindelik 'n algehele militêre nederlaag gely, wat gelei het tot die herstelling van die Franse Bourbon-monargie. Die oorloë het die ontbinding van die Heilige Romeinse Ryk ingelui, terwyl die Spaanse Ryk ook begin ontrafel het: die Franse besetting van Spanje het die Spaanse houvas op sy kolonies verswak, wat die weg gebaan het vir nasionalistiese revolusies in Latyns-Amerika. Ná die Napoleontiese Oorloë sou die Britse Ryk vir die volgende eeu die plek van voorste wêreldmag inneem.
Daar is geen konsensus oor die presiese einddatum van die Franse Rewolusionêre Oorlog en die begindatum van die Napoleontiese Oorloë nie. Een moontlike datum is 9 November 1799, toe Bonaparte die mag in Frankryk deur middel van 'n staatsgreep verkry het. 'n Ander moontlik datum is 18 Mei 1803, toe 'n hernieude oorlogsverklaring tussen Brittanje en Frankryk die enigste tydperk van vrede in Europa tussen 1792 en 1814 beëindig het. 'n Derde moontlike datum is 2 Desember 1804: die dag wat Bonaparte homself as Keiser van Frankryk gekroon het.

Die Napoleontiese Oorloë is op 18 Junie 1815 ná Napoleon se finale nederlaag by Waterloo en die Tweede Verdrag van Parys beëindig.


</doc>
<doc id="42029" url="https://af.wikipedia.org/wiki?curid=42029" title="Chula Vista">
Chula Vista

Chula Vista (uitgespreek /ˌtʃuːlə ˈvɪstə/) is 'n stad in die suide van die Amerikaanse deelstaat van Kalifornië, tussen die stad van San Diego en Meksiko. Die stad het 'n bevolking van sowat 210 000 in 2005 gehad.

In 2000 het die stad 'n bevolking van 173 556 gehad: 55,18% wit, 4,62% swart of Afro-Amerikaans, 0,78% Amerikaanse inboorlinge, 10,98% Asiaties, 0,58% Pasifiese eilanders, 22,13% van ander rasse en 5,85% van twee of meer rasse. Spaans-Amerikaners of Latyns-Amerikaners van enige ras het 49,59% van die bevolking uitgemaak.


</doc>
<doc id="42032" url="https://af.wikipedia.org/wiki?curid=42032" title="Sioux Falls">
Sioux Falls

Sioux Falls (uitgespreek /ˌsuː ˈfɔːlz/) is die grootse stad in die Amerikaanse deelstaat van Suid-Dakota. Die stad het 'n bevolking van 123 975 in 2000 gehad.

Sioux Falls lê in die suid-ooste van Suid-Dakota.


</doc>
<doc id="42034" url="https://af.wikipedia.org/wiki?curid=42034" title="Saginaw">
Saginaw

Saginaw is 'n stad in die Amerikaanse deelstaat van Michigan, en het 'n bevolking van 51 508 in 2010. 

Saginaw is geleë in die ooste van Michigan, aan die oewer van die Saginawrivier. 

In 2000 het die stad 'n bevolking van 569 891 gehad: 47,02% wit, 43,26% swart of Afro-Amerikaans, 0,49% Amerikaanse inboorlinge, 0,33% Asiaties, 0,02% Pasifiese eilanders, 5,86% van ander rasse en 3,03% van twee of meer rasse. Spaans-Amerikaners of Latyns-Amerikaners van enige ras het 11,75% van die bevolking uitgemaak.


</doc>
<doc id="42037" url="https://af.wikipedia.org/wiki?curid=42037" title="Behati Prinsloo">
Behati Prinsloo

Behati Prinsloo (gebore 16 Mei 1989 in Grootfontein, Namibië) is 'n Namibiese foto- en loopplankmodel. Sy is veral bekend vir haar werk as model vir Victoria's Secret se subhandelsmerk Pink. Sy is getroud met die Amerikaanse musikant en akteur Adam Levine.

Sy is op die ouderdom 16 deur 'n fotograaf in 'n supermark in Kaapstad ontdek. Die fotograaf stel aan haar voor om die Storm-modelbestuuragentskap te besoek. 'n Week later het sy die agentskap besoek en foto's is van haar geneem. Sarah Doukas het haar later na Londen geneem vir modelwerk.

Die foto's van haar word gepubliseer op die voorblad van Italië se "Muse" tydskrif en die Britse "Telegraph Magazine". Sy was meer onlangs op die voorblad van die Russiese "Vogue" in Februarie 2007, en die "American Velvet" tydskrif in Junie 2007. Sy word as model gebruik in advertensieveldtogte deur Adore, Aquascutum, Chanel, H&M, Hugo Boss, Kurt Geiger, Marc by Marc Jacobs, Max Studio, en Nina Ricci. Sy het aan modevertonings vir Prada, Paul Smith, Vera Wang, Marc Jacobs, Proenza Schouler, Versace, Chanel, Missoni en DKNY deelgeneem.

Behati Prinsloo is aangewys as 31ste op die "Top 50 Models Women"-ranglys en 14de op "The Top Sexiest Models"-ranglys deur models.com.




</doc>
<doc id="42038" url="https://af.wikipedia.org/wiki?curid=42038" title="C.E. Boniface">
C.E. Boniface

Charles Etienne Boniface (2 Februarie 1787, Parys, Frankryk – 10 Desember 1853, Durban, Suid-Afrika) word beskou as ’n belangrike figuur in die Nederlandse literatuurgeskiedenis van Suid-Afrika. Hy sal veral onthou word vir sy pionierswerk op die gebied van toneel en joernalistiek.

Charles Etienne Boniface is op 2 Februarie 1787 in Parys in Frankryk gebore. Sy vader, Antoine Boniface, is ’n adjudant in die Franse leër, terwyl sy moeder, Benigne Fleurot, stam uit ’n gegoede familie. Charles is ’n begaafde kind wat reeds op twaalfjarige ouderdom ’n grondige kennis het van Frans, Spaans, Italiaans, Portugees, Latyn en Grieks. Verder kan hy ook goed skets met ’n pen, die verfkwas hanteer en hy bemeester ook die Spaanse kitaar, komponeer musiek en dans. Sy vader word later bevorder tot goewerneur van die Tempel-gevangenis, ’n belangrike Paryse gevangenis. Een van die hoë profiel gevangenes hier is sir Sydney Smith, die beroemde Britse krygsgevangene wat die aanvoerder was van die Britse vloot wat die Franse vloot in 1796 ’n gevoelige nederlaag by Toulouse toegedien het. ’n Dokument wat Smith se vrylating gelas en klaarblyklik van die owerhede afkomstig is, word in 1798 aan Boniface se vader oorhandig en Smith word dan vrygelaat en slaag daarin om na Spanje of Portugal te vlug. Die dokument blyk egter ’n vervalsing te wees en Boniface se vader word verdink van medepligtigheid, uit sy pos ontslaan en uit Frankryk verban. Smith help die Boniface gesin om hulle eers in Spanje en later op die Seychelles, wat toe onder Britse beheer was, te vestig. Hier kry Charles sy opvoeding van sy ouers en word ook ’n kadet in die Engelse vloot onder die direkte toesig van Smith. Die lewe op die Seychelle kom tot ’n einde, waarskynlik met die vader se dood, want daar word niks verder van hom in die geskiedenis vermeld nie. Sy moeder keer terug na die armoedige buurt Villers Côteret in Parys en Charles vertrek suidwaarts na Madagaskar. Hier sluit hy aan by ’n toneelgeselskap, wat later na Mosambiek vertrek en hy hier ook ’n ruk vertoef.

Met die slaweskip Général Isidro vertrek Charles dan na die Kaap, waar hy op 10 Februarie 1807 aankom en hom vestig. Sy verbasende talekennis en -aanleg stel hom in staat om spoedig Nederlands, Engels en Duits ook te bemeester. Hy gee hier onderrig in tale, dans en musiek en word reeds op 30 Junie 1807 deur die owerhede toestemming verleen om hom aan die Kaap te vestig. Aanvanklik wy hy hom aan die Franse toneel aan die Kaap.  Hy skryf in 1807 ’n blyspel in een bedryf getiteld "L'Enragé" (later deur J. Suasso de Lima vertaal as "De dolzinnige of De gewaande dolleman") en voer onder andere stukke van Jean Racine ("Les Plaideurs"), Nicolas-Médard Audinot ("Le Tonnelier") en Franse vertalings van August von Kotzebue ("Les deux Frères ou La Réconciliation") op. Onder sy leiding toon die Franse toneel ’n opbloei nadat dit vir lank ’n kwynende bestaan gevoer het, maar ’n gebrek aan ondersteuning laat hierdie toneelgeselskap in 1809 ontbind. Deurentyd voorsien hy in sy onderhoud deur les te gee in Duits, Frans, Spaans, Portugees, Italiaans, Grieks, Latyn, die skermkuns en die speel van die kitaar. In 1809 word hy en sy vennoot, Verrumé, voor die Raad van Justisie gedaag om hulle deel van die skuld van die Franse toneelgeselskap te betaal en is die uitspraak ten gunste van die skuldeisers. Sy leerlingtal verminder in 1812 drasties wanneer daar ’n pokke-epidemie aan die Kaap uitbreek. Hy word dan lid van die Hollandse toneelgeselskap wat in 1813 ’n balletpantomime van hom, "Het beleg en het nemen van Troyen", op die verhoog bring. Die opvoering is ’n groot sukses en in 1814 volg hy dit op met "Sappho, een groot ballet in drie bedrijven". Hy stig in 1814 ’n vaste toneelgeselskap met die naam 'Honi soit qui mal y pense' (“Mag kwaad geskied met diegene wat kwaad dink”). Vir hierdie geselskap skryf hy ballette, pantomimes en dramaverwerkings en tree op as teater-direkteur, akteur en regisseur. In 1809 raak hy as bestuurder van die Franse toneelgeselskap oor onbetaalde skuld oorhoops met Frederik Arnold Heynemann, die vader van nege kinders.

In 1819 werk Boniface saam met die toneelgeselskap 'Men doet wat men kan' en hy verwerk "Dago, of de Spaanse Bedelaars" vir die Kaapse verhoog. Hierdie opvoering is so suksesvol dat dit ’n heropvoering regverdig en hy bied dan weer sy dienste aan as onderwyser in tale, dans en kitaar. Boniface se drama "De dolzinnige of De gewaande dolleman" word in 1823 op die planke gebring en ’n hoogtepunt in sy toneelkuns bereik hy in 1825 met sy vertaling en opvoering van Molière se "Le Bourgeois Gentilhomme". Intussen begin sy toneelgeselskap agteruit gaan en J. Suasso de Lima help hom aan die begin van 1824 met ’n pos as hoof van ’n pas-opgerigte skool in Rondebosch, wat aan hom ’n ekstra inkomste gee. Na ’n kortstondige vriendskap met De Lima, kom hulle egter in botsing. Boniface se geselskap wou in Oktober 1824 die komedie "Guerre ouverte, ou ruse contre ruse" van Jean Dumaniant in Hollands opvoer. Na vele onderonsies weier een van die hoofspelers tydens die laaste repetisie om verder deel te neem. Berig van die onvermydelike uitstel word dan onmiddellik aan die intekenaars gestuur, maar sommiges, waaronder De Lima, word ongelukkig oorgeslaan. De Lima plaas dan ’n lang gedig in die "South African Chronicle" wat hy "Ieder wordt teleurgesteld" noem en waarin hy Boniface sydelings berispe oor sy dramas selde betyds begin en telkens uitgestel word. Boniface antwoord skerp hierop en die "South African Chronicle" plaas gou die volgende berig: ""De storm die zich lang heeft zaamgepakt, is eindelijk los gebroken, en reeds merkelijk hebben er vijandelijkheden tusschen de Heeren Boniface en S.d.L als vertegenwoordigers der Franschen en Hollanders plaats gehad. Wij versoeken echter als bemiddelaars te mogen optreden, en geven bij dezen kennis, dat wij ons Blad niet langer als een middel willen laten gebruiken, om die vijandelijkheden te doen voortduren. Wanneer hunne bekendmakingen van een vredelievenden aard zijn, zullen wij daaraan gaarne een plaatsje inruimen, maar anders niet. De tempel van Janus is derhalve gesloten"”. Beide se latere letterkundige werke, veral hulle dramas, word feitlik uitsluitlik daaraan gewy om mekaar by te kom en te antwoord op die vorige werk van die ander.

In 1826 is Boniface weg van die skool in Rondebosch en weer terug in Kaapstad, by ’n Latynse skool wat hy in die stad open. Sy skulde vermeerder en hy is van die einde van 1824 gereeld in die hof om skuldeise teen hom te beveg. Ook by die huis gaan dinge nie rooskleurig nie en sy enigste kind is op ongeveer tienjarige ouderdom oorlede. In 1827 speel hy bankrot as gevolg van ’n skindersaak waarvan hy die onkoste moet dra en sy toneelgeselskap word ontbind. Met die afskaffing van die Landdros en Heemrade en die verengelsing van die regspleging moet daar vanaf 1828 meer staatsvertalers in diens geneem word en so kry Boniface weer ’n vaste inkomste. Hierdie betrekking behou hy vir ongeveer twaalf jaar, maar die werk is nie baie veeleisend nie en laat hom toe om tyd aan ander aktiwiteite ook te bestee. Terwyl hy geld verdien as 'gezwooren translateur' skryf hy sy "Relation du Naufrage du navire frangais L’Eole", wat in 1829 uitgegee word. Dit is die beskrywing van die lotgevalle van die skip L’Eole wat in hierdie tyd teen die rotse van Sandy Point strand, met slegs ’n paar oorlewendes. In 1830 word hy redakteur van die eerste Nederlandse politieke koerant "De Zuid-Afrikaan", wat voorheen onder redaksie van De Lima as "De Verzamelaar" bekend was. Skaars ses maande later, op 29 Oktober 1830, word hy van die redaksie onthef weens sy ongebalanseerde kritiek en persoonlike onbeheerste aanvalle op teenstanders. In sy artikels spreek hy hom meermale skerp uit teen die Engelse imperialistiese politiek en ons vind hierin voorbeelde van joernalistieke Afrikaans van sy tyd, veral in sy mondelinge verslag van Hottentot-Afrikaans uit die mond van Hendrik Kok. Hy wend hom weer tot die toneel en na die sukses wat sy drama "De nieuwe ridderorde of De temperantisten" behaal stig hy in 1834 die toneelgeselskap Vlyt en Kunst. Behalwe sy eie stukke voer hy onder andere sy Hollandse vertaling van Molière se "Le Bourgeois Gentilhomme" ("De Burger Edelman") op, en Duval se "Montonie", ook in sy Hollandse vertaling. .

Vanaf 1837 neem Boniface saam met Cornelis Moll die redaksie waar van "The Moderator" (wat in Julie 1837 van naam verander na "De Meditator"), ’n blad wat die Voortrekkers goedgesind was. Hierdie blad gaan tot niet in 1838. Boniface wend hom nou tot die regswese in ’n poging om ’n bestaan te maak en in 1841 word sy naam vermeld as geregistreerde advokaat. Sy openbare beeld is egter negatief beïnvloed deur die vele hofsake en onderonsies waarin hy in sy lewe betrokke was en hy kan ook nie ’n bestaan uit hierdie beroep maak nie. In Februarie 1844 gaan hy en Moll dan saam op die skip Rosebud na Natal, wat op 5 Maart 1844 in Port Natal (vandag Durban) se hawe vasmeer. Hiervandaan gaan hulle na Pietermaritzburg, waar hulle die Natalse Volksraad se toestemming verkry om vanaf 5 April 1844 die eerste koerant uit te gee, naamlik "De Nataliër en Pietermaritzburgsche Trouwe Aantekenaar". Daar is spoedig spanning tussen Moll en Boniface oor laasgenoemde se bitsige rubrieke en hy word dan ook as redakteur afgedank en die koerant self word in 1846 gestaak. Sonder Boniface se medewete en goedkeuring reël die vyande wat hy hier maak dat sy slavin-houvrou en sy kinders se passaat van die Kaap na Pietermaritzburg betaal word en hulle trek weer by Boniface in. Hierdie verhouding druis in teen die algemeen aanvaarde gedragskode van daardie tyd en veroorsaak weer dat Boniface as buitestander geïsoleer word.

Spoedig is hy weer in ’n aantal lasteraksies en teeneise gewikkel en in Mei 1845 verlaat Boniface Pietermaritzburg en gaan terug na Durban. Hier is sy houvrou aan siekte oorlede en word die sorg van die kinders aan hom oorgelaat. Teen die einde van die jaar loop sy aangenome seun Charles weg en aanvaar ’n werk by sy aartsvyand, Moll, se koerant. Eindelik is dit net sy dogter Charlotte wat by hom bly en hom steeds bystaan. Boniface en Charlotte keer dan terug na Pietermaritzburg, waar hulle op 27 Maart 1846 arriveer. Hier adverteer hy sy dienste as advokaat, geswore translateur en geldinvorderaar. Hy begin ook met ’n aantal hofsake teen Moll, een waarvan vir sy uitstaande redakteursalaris is. Hy wen hierdie saak en verloor die ander, maar Moll is nie in staat om die bedrag te betaal nie en speel in 1847 bankrot. In September 1846 word Boniface aangestel as staatsvertaler en as tolk in die howe teen ’n inkomste van £50 per jaar. Vanaf 1846 tot 1847 werk Boniface mee aan die tweetalige blad "De Natalsche Getuige" en hy loods vanuit hierdie posisie giftige aanvalle in Nederlands, Engels en Frans op Moll en die redakteur van Moll se nuwe tweetalige koerant "The Patriot", naamlik Arthur Walker. Wanneer die staat in Mei 1847 regeringsdokumente aan hom stuur wat in Nederlands vertaal moet word vir publikasie in "The Patriot", weier Boniface uit kleingeestigheid en bedank hy as staatsvertaler. So is hy sy enigste vaste inkomste kwyt.

Hierna probeer hy aan die lewe bly deur los werkies soos leermeester in tale en vertaler. Hy raak egter gereeld in rusies betrokke met al die weldoeners wat hom wil help. In November 1847 doen hy aansoek om bankrot verklaar te word en op Oujaarsdag word al sy besittings op vendusie verkoop. Hy word egter op 31 Maart 1849 gerehabiliteer en dieselfde dag weer as advokaat ingesweer. Hierdie nuwe geleentheid om ’n standvastige bestaan te voer, verspil hy egter weer deur aksies vir naamskending in te stel teen Arthur Walker, wat onmiddellik antwoord met ’n teeneis. Die hof beslis op 14 Desember 1849 in Walker se guns, waarna Boniface weer finansieel geruïneer is. Noodgedwonge moet hy in Januarie 1850 weer aansoek doen om bankrot verklaar te word.  Boniface is nou nie meer in staat om in sy eie behoeftes te voorsien nie en poog om in die tronk opgesluit te word, waar hy onderdak, kos en klere sal ontvang. Hy verhuis in Januarie 1853 weer na Durban, maar kry hier eweneens nie genoeg leerlinge om kop bo water te hou nie.

In 1809 raak hy verlief op Maria Geertruida Heynemann, dogter van Frederik, wat die verhouding belet. Al hierdie struikelblokke word egter oorkom, al is daar ’n breuk tussen die bruid en haar ouers, en op Maandag 23 Junie 1817 trou hy in Stellenbosch met Maria. ’n Jaar later word sy eerste kind gebore. Die egpaar se enigste kind is op ongeveer tienjarige ouderdom oorlede.

Hy is vanaf ongeveer die begin van die dertigerjare in ’n verhouding betrokke met ’n sekere Constantia Dorothea le Mordant, ’n Mosambiekse slavin wat huishoudster van sy vrou was en wie se seun hy aanneem en as Charles Maria le Mordant in die Lutherse Kerk laat doop. Hierdie verhouding veroorsaak uiteraard groot huweliksonmin.

Op 28 Julie 1835 is sy vrou oorlede, nog nie eens 39 jaar oud nie.

Uit sy verhouding met die slavin word tussen 1838 en 1843 nog drie dogters gebore. In 1845 is sy houvrou aan siekte oorlede en word die sorg van die kinders aan hom oorgelaat.

Op 10 Desember 1853 pleeg hy in Durban selfmoord met behulp van laudanum, nadat hy vergeefs aansoek gedoen het om in ’n kranksinnige gestig opgeneem te word.

Boniface se bydrae tot die Afrikaanse letterkunde lê daarin dat hy een van die eerstes was om Afrikaans (of Kaaps-Hollands) doelbewus in sy werke te gebruik. Met sy verbasende taalaanleg het dit hom nie lank geneem om na sy aankoms in die Kaap Nederlands (en Engels) aan te leer en te bemeester nie. Daarna het hy ag geslaan op die variasie op Nederlands soos in die Kaap gepraat. Hy kan egter nie beskou word as ’n voorstander of bevorderaar van Afrikaans nie en gebruik die taal in sy werke hoofsaaklik om met die gebruikers daarvan te spot. Hy is nietemin een van die eerste persone om die plaaslike Hollands-Afrikaanse liedjies op te teken en dit op so ’n wyse te bewaar.

Sy vernaamste letterkundige werk lewer hy op die gebied van die drama. In feitlik al sy opvoerings maak hy ’n punt daarvan om musiek, sang en dans in die program of drama in te weef en hy skryf meestal self die musiek en lirieke. Hy skryf in 1807 ’n blyspel in een bedryf getiteld "L'Enragé", wat in 1823 deur J. Suasso de Lima vertaal is as "De dolzinnige of De gewaande dolleman". Ander vroeë werke van hom sluit in die balletpantomime uit 1813, "Het beleg en het nemen van Troyen", en in 1814 "Sappho, een groot ballet in drie bedrijven", wat in 1825 deur P.C. Schonegevel uit die oorspronklike Frans in Nederlands vertaal en uitgegee is. Na sy uitval met De Lima skryf Boniface in 1825 die ballet "Limaçon de dichter" (klaarblyklik ’n verwerking van August von Kotzebue se "Intrige aan het venster"), waarin hy die gebreklike uiterlike voorkoms van De Lima hekel. De Lima beantwoord dit in 1825 met die "Zamenspraak tusschen Limaçon een dichter en een prosaisch gaskonjer", waarin hy kommentaar lewer op Boniface se ondankbaarheid. Boniface se antwoord in dieselfde jaar is ’n alleenspraak "De twee slakken of Limaçon sen. en Limaçon Jun.", wat feitlik niks anders is nie as persoonlike beledigings.

Boniface is die skrywer van die eerste hekeldrama met Afrikaanse dialoog (tussen die karakters Grietje Drilbouten en Manus Kalfachter), wat hy "De nieuwe ridderorde of De temperantisten" noem. Hierdie drama is gegrond op die gebeure van 1831 en 1832 aan die Kaap. Aan die einde van 1831 kom die Amerikaanse oorlogskip Potomac in die Kaap aan en onder invloed van die kapelaan word hier ’n veldtog gehou vir die stigting van ’n matigheidsbond, onder aanvoering van die sendeling dr. John Philip. Op 28 Januarie 1832 word dan ’n groot openbare vergadering gehou om so ’n bond hier te stig. Boniface kom in opstand teen wat hy as ’n ondoeltreffende metode van bekamping beskou van die groot alkoholiese sosiale euwel, veral onder die bruin bevolking.

Die satire "De nieuwe ridderorde" is ’n parodie van die stigtingsvergadering en dr. Philip en sy ondersteuners word hierin belaglik gemaak. Die drama satiriseer ook die pogings van die sendelinge om wetlike gelykstelling van die inheemse inwoners, wat as ’n aantasting van die regte van die burgers van die Kaapkolonie uitgebeeld word. Boniface laat al die “ridders” van die afskaffing, van kommandeur Dominé Humbug Philipumpkin (’n toespeling op dr. Philip) tot by die Khoi-karakters Manus Kalfachter, Klaas Galgevogel, Piet Dronkelap en Griet Drilbouten, op klugtige wyse voor die bekoring van Bacchus swig. Die stuk bevat ook interessante sinspelings op dr. Philip se teorie van die onkreukbaarheid van die karakter van die Khoi as groep en sommige van die mees klugtige situasies is waar die Khoi al slingerende hul matigheidsbeloftes in Afrikaans aflê.

In "Clasius stupidibus bavianus of Het proces om een komedielootje" in 1834 sit Boniface sy vete met De Lima voort en in hierdie drama is dit De Lima se persoonlike lewe wat geteiken word na aanleiding van De Lima wat sy vrou verlaat het en by mej. Magdalena Theron gaan inwoon het. Die hoofkarakters is Clasius (wat betrekking het op De Lima) en Leonora (mej. Theron) en hulle word geensins gespaar in die drama nie. Clasius word herhaaldelik ’n lootjie (kaartjie) vir die komedie geweier en hy dien ’n eis vir skadevergoeding in, omdat hy die weiering as ’n klad op sy goeie naam beskou. Die eis het allerlei opsetlike verdraaiings of verkeerde voorstellings, wat die humor aan die stuk moes verskaf. Clasius verloor natuurlik die saak en sit sonder ’n pennie, waarna Leonora hom behoorlik toetakel en verder verneder. Hierdie drama is nooit gepubliseer nie, maar bestaan steeds in manuskripvorm. De Lima antwoord in dieselfde jaar met "Aballino Junior". Wanneer Boniface en J.J. de Kock ’n uitval het, skryf Boniface die Engelse klugspel "Kockincoz or The Peltifogging Lawyers’ Plot", wat hy kamma vertaal vanaf die Burlosutafrican-patoistisch-language, of Kaaps-Hollands (Afrikaans) soos deur J.J. de Kock gepraat. Deurentyd spreek Kockincoz dan ook die Engelse woorde sleg uit. Hierdie drama word in 1956 deur die Universiteit van Kaapstad se interne drukkery gedruk.

In Natal gee Boniface tussen 1846 en 1849 satiriese pamflette uit onder die titel "Bluettes Franco-Nataliennes" waarin hy vir Moll en sy opvolger in die redakteurstoel van "De Nataliër", Arthur Walker, as vernaamste teikens het. Hierdie is musikale klugspele en hekelskrifte, wat in 1963 met verklarende aantekeninge deur G.S. Nienaber versamel en onder die titel "Bluettes" (wat “klein vonkies” beteken) gepubliseer word. Uit hierdie dae dateer ook die ongepubliseerde komedie "Paddiscordion" waarin sy teenstanders weer gehekel word.

Vanuit die oorspronklike tale vertaal Boniface verskeie werke in Nederlands vir opvoering in die Kaap. Hieronder tel ’n vrye vers vertaling van "Robert", "Chef de Brigands" van J.H.F. de Lamartélière in 1809 en "Jocrisse Corrigé" van Seurin in 1815. In 1825 voer hy sy vertaling van Molière se "Le Bourgeois Gentilhomme" in Nederlands op as "De Burger Edelman". Ander vertalings en bewerkings van hom sluit in "Dago" en "Pygmalion", laasgenoemde ’n eenbedryf van Rousseau. Hierdie werke is vermoedelik nie een gepubliseer nie en slegs "De Burger Edelman" se manuskrip het bewaar gebly.

Boniface skryf ook ’n aantal gedigte wat feitlik deur die bank in koerante gepubliseer word. In "De Meditator" verskyn "Het paradeplein op Zondag" wat die Metodiste as teiken het, omdat hulle die Sondag “aan schreeuwende schijnheiligheid” wy. "De Eerste December" hekel die “roemvolle emansipasie” van die slawe en "Het lot van Zuid-Afrika" is ’n lied wat gewild was onder die Voortrekkers, omdat dit die Britte se uitbuiting van die land en die las wat die burgers moet dra, as tema het. As talentvolle musikus noteer hy die musiek van die plaaslike bevolking (een van die eerste persone om dit te doen) en hy skryf ook self die musiek en lirieke vir sy ballette en ander dramas waarin liedere voorkom.

Op prosagebied lewer hy ’n paar nie-fiksie werke. Sy "Relation du Naufrage du navire frangais L’Eole" stel hy saam uit koerantberigte, veral uit die "South African Commercial Advertiser" en die "Mercury", en uit mondelinge verslae van ’n paar van die agt skipbreukelinge wat die stranding van die L’Eole op die Ooskus in April 1829 oorleef het. Dit bevat ’n lewendige beskrywing van die skipbreukelinge se verblyf onder die swart volke, hulle aankoms by Fort Willshire, besoek aan Grahamstad en hulle uiteindelike aankoms in Kaapstad. Dit is waarskynlik die eerste Franse boek en reisverhaal wat in Suid-Afrika gepubliseer is. Verder skryf hy ’n grammatika-boekie "Dutch made easy to an Englishman, methodically given in the form of familiar and amusing Dialogues" wat in 1852 verskyn

In 1939 verskyn G.S. Nienaber se biografie oor Boniface, "Van roem tot selfmoord" en twee jaar voor dit word "Uit die lewe van Charles Etienne Boniface: taalmeester, toneelspeler, dramaturg, musicus, cholericus" van J.L.M. Franken in die Annale van die Universiteit van Stellenbosch-reeks gepubliseer.




</doc>
<doc id="42046" url="https://af.wikipedia.org/wiki?curid=42046" title="Federale staatsvorm van Indië">
Federale staatsvorm van Indië

Indië is 'n federasie wat onderverdeel is in 28 deelstate, 6 uniegebiede en 1 nasionale hoofstadgebied (Delhi). Alle deelstate en uniegebiede is weer onderverdeel in distrikte.

Hindi is volgens die grondwet van 1950 die ‘voorkeur’ amptelike taal van Indië. Hierdie taal word deur die federale owerheid gebruik. Ook word Hindi gebruik as kommunikasietaal tussen die federale owerheid en die deelstate waar Hindi as amptelike taal erken word. Engels word deur die federale owerheid ook as amptelik taal erken en gebruik as kommunikasietaal met die ander deelstate waar Hindi nie erken word nie.

Volgens die grondwet van 1950 sou Engels as amptelike taal erken word tot en met 1965, waarna die taal sy amptelike status sou verloor ten gunste van Hindi. Maar dit het nie gebeur nie. Veral in die sakelewe, maar ook by regeringsinstansies geniet Engels vandag hoë prioriteit. Naas Hindi en Engels geniet nog 21 ander tale amptelike erkenning.

In die onderstaande tabel word die uniegebiede kursief aangegdui.




</doc>
<doc id="42047" url="https://af.wikipedia.org/wiki?curid=42047" title="17 Again">
17 Again

17 Again (Afrikaans: "Weer 17") is 'n Amerikaanse fantasie-komedierolprent deur Burr Steers wat in 2009 deur New Line Cinema versprei is. In die Verenigde State van Amerika is dit op 17 April 2009 uitgereik. Dit is op 11 Augustus 2009 op DVD en Blu-Ray vrygestel.

Mike O'Donnell (Zac Efron) was in 1989 'n suksesvolle hoërskoolleerder. Dit was amper asof hy alles goed gehad het toe sy meisie, Scarlet Porter (Allison Miller) hom voor 'n basketbalwedstryd inlig dat sy verwagtend is. Op daardie oomblik neem hy die besluit om alles weg te gooi (insluitende basketbal en 'n kans op 'n beurs) en maak hy 'n huweliksvoorstel aan haar.

Omtrent twintig jaar later kom Mike (Matthew Perry) se lewe tot 'n staanstil. Scarlet (Leslie Mann) het van hom geskei en hy moes noodgedwonge by sy bleeksiel- en ryk bestevriend, Ned Gold (Thomas Lennon) intrek. Sy loopbaan het geen rigting nie en sy kinders, Maggie (Michelle Trachtenberg) en Alex (Sterling Knight) wil niks met hom te doen hê nie. Nadat hy Hayden High School besoek om oor die lewe wat hy weggegooi het na te dink, loop hy 'n misterieuse terreinvoorman (Brian Doyle-Murray) raak. Op pad huis toe sien hy die voorman op die rand van 'n brug staan — skynbaar van plan om selfmoord te pleeg. Mike hardloop na hom toe, maar sy weg word tydelik deur 'n verbygaande bus versper. Wanneer hy die brugsrand bereik, is die voorman nêrens te siene nie, maar is daar 'n eienaardige draaikolk onder die brug. Mike gly en val by die draaikolk in, verloor sy bewussyn en word weer op die brug wakker. Wanneer hy by die huis aankom, besef hy dat hy magies in sy 17-jaar oue self verander is.

Ned sien Mike in sy huis en dink dat hy 'n dief is. Derhalwe raak hy met Mike in 'n bakleiery betrokke, terwyl Mike probeer bewys dat hy die regte Mike is. Ned sien egter 'n foto en besef dat dit die werklike Mike is. Gevolglik gee hy homself as Mike se vader voor en skryf hy hom onder die alias Mark Gold by Hayden High in. Mike glo hy het die kans gekry om sy lewe oor te hê en probeer om dit hierdie keer reg te doen. Hy ontdek dat Maggie met die basketbalkaptein, Stan (Hunter Parrish) uitgaan en dat dié Alex afknou. Hy besef sy werklike missie is om sy kinders te help, en derhalwe bevriend hy beide Alex en Maggie. Met "Mark" se hulp kry Alex 'n plek in die basketbalspan asook die meisie wat hy begeer. Mark betroos Maggie wanneer sy deur Stan afgesê word omdat sy geweier het om seks met hom te hê. Mark ontmoet ook Scarlet en help haar haar tuin versier. Hy bekom 'n nuwe waardering vir haar en dans met haar op die wysie waarop hulle by hul troue gedans het, voordat sy op 'n afsprakie gaan. Mark en Scarlet belewe duidelik 'n konneksie terwyl hulle dans en was op die oomblik om te soen toe Alex die vertrek betree. Eers blyk sy onverskillig te reageer ten opsigte van haar seun se teenwoordigheid, maar dan voel sy skielik verleë en beklemtoon sy aan Mark dat sy Alex se moeder is en dat hierdie situasie onvanpas is.

Intussen voel Ned aangetrokke tot die skoolhoof van Hayden High, Jane Masterson (Melora Hardin). Alhoewel sy probeerslae om haar te "peacock" faal, kliek hulle gou oor 'n gemeenskaplike liefde vir "The Lord of the Rings". Toe hy haar egter na sy huis terugneem, ontdek hulle 'n heersende partytjie wat buite beheer blyk te wees. Die okkasie is die viering van Alex se wendoel in 'n basketbalwedstryd. Scarlet verskyn en soek Alex. Mike vertel haar dat Alex 'n meisie voor die einde van die partytjie sal hê, en neem haar op na die balkon om haar te wys. Terwyl hulle praat, vlam Mike se gevoelens vir haar weer op, veral wanneer sy aan hom sê dat hy 'n deel van hul gesin geword het. Maar wanneer hy haar soen, is sy met afgryse vervul. Sy klap hom deur die gesig en noem hom 'n "weirdo little man, child" ("vreemde klein mannetjie, kind"). Hy hardloop haar agterna en probeer haar vertel dat hy Mike is. Hierdie gebeurtenis word deur Maggie en haar vriendinne waargeneem; hulle is ontstig, veral omdat Maggie 'n gevoel vir Mark begin ontwikkel het.

Die volgende oggend herinner Ned Mike daaraan dat dit die dag van sy skeiverhoor met Scarlet is. "Mark" verskyn in die hof en lees 'n brief voor wat skynbaar deur Mike O'Donnell geskryf is. Scarlet word deur die brief geroer. Wanneer sy ontdek dat die "brief" bloot 'n nota met aanwysings op is, besef sy dat "Mark" onvoorbereid gepraat het. Later, by die kampioenskapwedstryd, maak Mike 'n gebaar wat Scarlet as eie aan die ou Mike onthou. Sy besef sy verkeer in presies dieselfde situasie as twintig jaar vantevore, en daarom vlug sy van die toneel. Mike oorhandig die bal aan Alex, wat die wendoel skiet, en volg Scarlet. Hy hardloop weer deur 'n draaikolk en verander in sy grootmensself. Mike belowe Scarlet om die res van sy lewe aan die heropbou van hul verhouding te bestee. Scarlet en Mike soen en word herenig.

In die gelukkige einde is Mike volledig en gelukkig met sy familie herenig. Hy word die afrigter van die Hayden High-basketbalspan terwyl Ned en Me. Masterson in 'n verhouding blyk te wees.




</doc>
<doc id="42048" url="https://af.wikipedia.org/wiki?curid=42048" title="Memphis Internasionale Lughawe">
Memphis Internasionale Lughawe

Memphis Internasionale Lughawe (IATA-kode: MEM, ICAO: KMEM) is 'n groot lughawe 5 km (3 myl) suid van Memphis, die grootste stad in die Amerikaanse deelstaat van Tennessee.


</doc>
<doc id="42053" url="https://af.wikipedia.org/wiki?curid=42053" title="Matthew Perry">
Matthew Perry

Matthew Perry (gebore 19 Augustus 1969) is 'n Amerikaanse akteur, vervaardiger, en skrywer. Hy is bekend vir sy rolle in die rolprente "Fools Rush In" (1997) en "The Whole Nine Yards" (2000), en in die televisiereekse "Friends" (1994) en "Studio 60 on the Sunset Strip" (2006).

Hy het die rol van Chandler Bing op die NBC-sitkom "Friends" vir tien jaar tussen 1994 en 2004 vertolk en het 'n Primetime Emmy-toekenningsnominasie in 2002 vir daardie rol ontvang. Hy is vir 'n Golden Globe-toekenning vir sy rol in "The Ron Clark Story" genomineer.







</doc>
<doc id="42056" url="https://af.wikipedia.org/wiki?curid=42056" title="Naïve">
Naïve

"Naïve" is 'n snit deur die Engelse indierockgroep The Kooks wat op hul debuutalbum, Inside In/Insite Out, verskyn het. Dit is op 27 Maart 2006 as die vierde enkelsnit van daardie album op die enkelspeler "Naïve" vrygestel en het die #5-posisie op die VK-Enkelsnittrefferlys behaal. "Naïve" was die bes verkoopte enkelspeler van The Kooks se loopbaan, asook die VK se negentiende bes verkoopte enkelspeler in 2006. Die snit het ook goed in Nieu-Seeland gevaar en het daar die vyftiende plek op die gekombineerde verkope-/lugtyd-RIANZ-trefferlys behaal. Die snit het in die VSA ook die trefferlyste behaal, met 'n #22 op die Billboard Modern Rock Tracks-trefferlys. Lily Allen het 'n cover van "Naïve" vir MNMNA Live Session op die Jo Whiley Show opgevoer. Allen se weergawe is op die klankbane van die rolprente "Angus, Thongs and Perfect Snogging" en "17 Again" ingesluit. Die snit is ook deur die voormalige Suga Babes-sangeres Muta Buena as 'n B-kant vir haar debuutenkelspeler "Real Girl" gecover.

"Naïve" het in die tweede plek, ná Klaxons se "Atlantis to Interzone", in MTV2 se Enkelsnit van 2006-lys beland.

"Naïve" is deur Luke Pritchard geskryf toe hy sestien jaar oud was.


</doc>
<doc id="42057" url="https://af.wikipedia.org/wiki?curid=42057" title="Lepel">
Lepel

'n Lepel is 'n gereedskap wat uit 'n hol bak, ovaal of rond, aan die punt van 'n handvatsel bestaan. Lepels word meestal vir bediening gebruik, alhoewel dit ook vir sommige disse as eetgerei gepas is. Lepels word ook by die disbeplanning gebruik wanneer daar gemeet, gemeng en geroer word. Lepels word van metaal (soos silwer), hout of plastiek gemaak.



</doc>
<doc id="42060" url="https://af.wikipedia.org/wiki?curid=42060" title="Hendrik II van Engeland">
Hendrik II van Engeland

Hendrik II "Curtmantle" (5 Maart 1133 – 6 Julie 1189) was van 1154 tot met sy dood koning van Engeland. Hy was die seun van Godfried Plantagenêt, die Graaf van Anjou, en Matilda van Engeland, dogter van Hendrik I van Engeland. Hy het sy bynaam te danke aan die praktiese kort mantels wat hy gewoonlik gedra het.

Hendrik was die eerste koning van die Huis van Plantagenêt. Dié naam het egter eers later in gebruik gekom. "Planta genesta" is die Latynse naam vir die brem-plant. Dit was die bynaam van Hendrik se pa, Godfried V van Anjou, wat glo die gewoonte gehad het om ’n bremtakkie op sy hoed te dra.

In 1150 het Hendrik die Hertog van Normandië geword en in 1151 die Graaf van Anjou. Deur sy huwelik in 1152 met Eleonore van Akwitanië, wie se huwelik met die Franse koning Lodewyk VII kort tevore nietig verklaar is, het hy in 1152 ook die hele Suidwes-Frankryk bygekry. Sy en Eleanor se verhouding was baie stormagtig en het eindelik doodgeloop.

In 1153 het Hendrik in Engeland sy aanspraak op die troon uitgeoefen. Op 19 Desember 1154 is hy tot koning gekroon as opvolger van koning Stefanus. Hy het ’n einde gemaak aan die burgeroorlog bekend as Die Anargie wat onder Stefanus ontstaan het.

Hendrik en Eleanor het agt kinders gehad: Willem, Hendrik, Richard, Godfried, Matilda, Leonora, Johanna en Jan.

Willem is jonk dood en Hendrik is daarna as mede-koning gekroon. Omdat hy nooit koning in eie reg was nie, is hy bekend as "Hendrik die Jong Koning" en nie as Hendrik III nie. In teorie sou Hendrik die Engelse troon van sy pa geërf het, Richard sy ma se besittings, Godfried Bretagne en Jan sou Lord van Ierland geword het. Hendrik het egter sy erflating voortdurend verander en dit het gelei tot jaloesie en aggressie onder sy seuns.

In 1173 het sy seuns teen hom in opstand gekom om die grond te probeer bekom wat aan hulle belowe is. Hulle is ondersteun deur Frankryk en hulle ma, Eleanor, vir wie Hendrik daarna vir 15 jaar onder huisarres laat plaas het. Nadat Hendrik in 1183 dood is ná ’n opstand teen sy pa, het sy vierde seun, Godfried, in 1186 gesterf. Sy derde seun, Richard, het Hendrik op 4 Julie 1189 verslaan. Ná die verraad van sy gunsteling-seun, Jan, het Hendrik die stryd gewonne gegee. Hy is op 7 Julie in die Kasteel van Chinon dood en is deur sy seun Richard opgevolg.


</doc>
<doc id="42061" url="https://af.wikipedia.org/wiki?curid=42061" title="Hendrik die Jong Koning">
Hendrik die Jong Koning

Hendrik, bekend as die Jong Koning (28 Februarie 1155 – 11 Junie 1183), was die tweede van vyf seuns van Hendrik II van Engeland en Eleonore van Akwitanië.

Hendrik se oudste broer, Willem, is jonk dood en Hendrik is in 1170 as mede-koning van sy pa gekroon. Omdat hy nooit koning in eie reg was nie, is hy bekend as "Hendrik die Jong Koning" en nie as Hendrik III nie. In teorie sou Hendrik die Engelse troon van sy pa geërf het, sy broer Richard sy ma se besittings, sy broer Godfried Bretagne en sy broer Jan sou Lord van Ierland geword het. Hendrik II het egter sy erflating voortdurend verander en dit het gelei tot jaloesie en aggressie onder sy seuns.

In 1173 het Hendrik II se seuns teen hom in opstand gekom om die grond te probeer bekom wat aan hulle belowe is. Hulle is ondersteun deur Frankryk en hulle ma, Eleonore van Akwitanië, vir wie Hendrik daarna vir 15 jaar onder huisarres laat plaas het. Nadat die jong Hendrik in 1183 dood is ná ’n opstand teen sy pa, het sy broer Godfried in 1186 gesterf. Sy broer Richard het sy pa op 4 Julie 1189 verslaan. Ná die verraad van Hendrik II se gunsteling-seun, Jan, het Hendrik die stryd gewonne gegee. Hy is op 7 Julie in die Kasteel van Chinon dood en is deur sy seun Richard opgevolg.

Hendrik het in 1160 getrou met Margaretha (1158–1197), oudste dogter van Lodewyk VII van Frankryk, maar hulle het nie kinders gehad nie.


</doc>
<doc id="42072" url="https://af.wikipedia.org/wiki?curid=42072" title="Gimnasium">
Gimnasium

'n Gimnasium is 'n plek waar liggaamsoefeninge en -opvoeding plaasvind. Daarnaas word die woord in Europa ook gebruik om te verwys na instellings wat sekondêre opleiding bied ("hoërskole" in Afrikaans). 'n Aantal Suid-Afrikaanse hoërskole dra ook hierdie naam.


</doc>
<doc id="42080" url="https://af.wikipedia.org/wiki?curid=42080" title="Lech Wałęsa">
Lech Wałęsa

Lech Wałęsa [ˈlɛx vaˈwɛ̃sa] (* 29 September 1943 in die dorp Popowo naby Lipno (Koejawië-Pommere, Pole) is 'n Poolse politikus, vakbondleier en Nobelpryswenner vir Vrede. 

Wałęsa het 'n beroepsopleiding as elektrisiën gevolg en het in 1980 'n prominente rol tydens die stakings in Gdansk (Pools: "Gdańsk") gespeel. Hy was een van die medestigters en tussen 1980 en 1990 ook die voorsitter van die onafhanklike Poolse vakbond "Solidarność" ("Solidariteit"). Ná die afkondiging van krygswet deur die kommunistiese Poolse bewind in 1981 is Wałęsa as een van die Kommunistiese Party se felste teenstanders onder huisarres geplaas, maar in 1982 weer vrygelaat.

As een van die leidende figure gedurende die periode van politieke omwenteling in Pole het Wałęsa ná sy verkiesing tot die amp van Staatspresident die politieke en ekonomiese transformasie van 'n sosialistiese stelsel tot 'n demokratiese vryemarkstelsel (die sogenaamde Derde Poolse Republiek) georganiseer. In 1998 is Wałęsa as voorsitter van die Christen-Demokratiese Party van Pole verkies, en in 1983 is die Nobelprys vir Vrede aan hom toegeken.


</doc>
<doc id="42101" url="https://af.wikipedia.org/wiki?curid=42101" title="Lys van seë op die Maan">
Lys van seë op die Maan

Hierdie lys is 'n opgawe van die "maria" en een "oceanus", benewens die kenmerke wat bekend staan onder die name "lacus", "palus" of "sinus". Die moderne stelsel vir benaming van die sigbare kenmerke van die maanoppervlak is in 1651 deur Giovanni Riccioli in sy "Almagestum novum" voorgestel.

'n Streek aan die vêrkant van die Maan is vir 'n wyle aangesien as 'n see en is dan die "Mare Desiderii" (See van Verlange) genoem, maar dit word nie meer erken nie. Ander voormalige maanseë sluit in:


'n Aanverwante stel kenmerke is die mere (enkelvoud "lacus", Latyn vir "meer"), wat bestaan uit kleiner basaltvlaktes van soortgelyke oorsprong as die seë:

Nog 'n verwante stel kenmerke is die baaie (enkelvoud "sinus", Latyns vir "baai") en "paludes" (enkelvoud "palus", Latyn vir "kuil"):

Sekere bronne vermeld ook 'n "Palus Nebularum" ("Kuil van Newels") by ligging 38.0° N, 1.0° O, wat egter nie deur die IAU erken word nie.





</doc>
<doc id="42103" url="https://af.wikipedia.org/wiki?curid=42103" title="Jona">
Jona

Die boek Jona sorteer in die Christelike Bybel onder die klein profete. Dit bestaan uit vier kort hoofstukke.

Hoewel daar tot onlangs aanvaar is dat die boek 'n geskiedkundige verhaal is oor die profeet Jona (sy naam beteken ""Duif"" in Hebreeus), word dit vandag algemeen aanvaar dat die boek eerder tot die genre van 'n gelykenis, kortverhaal of parodie op die profete-amp in Israel gelees moet word.

Die boek handel oor die profeet Jona, seun van Amitai, wat wegvlug voor God, nadat God hom geroep het om sy oordeel oor die groot stad Nineve aan te kondig. Binne 'n driedimensionele wêreld vlug Jona nie net in die teenoorgestelde rigting van Nineve nie, hy vlug af na die stad Joppe en af na die binnekant van 'n skip in die hawe. As God in die hemel woon, is dit menslik die verste punt om van God af weg te kom. Ironies genoeg laat God 'n groot storm oor die see losbars, sodat die matrose op die skip oppad Tarsus toe genoop is om Jona oorboord te gooi. (Intussen bekeer hulle hul tot God.) Jona bevind hom binne die pens van 'n vis, die voertuig wat Jona letterlik tot by die deur van die doderyk bring. Dit is terwyl hy in hierdie penarie is, letterlik die verste van God af, dat hy tot God bid en Hom in die vis se maag ontmoet. Jona staan uit tussen die ander profete van Israel, wat elke keer kla of verskoning maak as God hulle roep, maar uiteindelik sy wil uitvoer.

Wanneer Jona uiteindelik op land uitgespoeg word, neem hy die pad Nineve toe om God se oordeel aan te kondig. Sy poging spreek egter van halfhartigheid. Waar profete soos Moses, Samuel en Jesaja die koning self ingelig het van God se oordeel, stap Jona slegs in die stad in en kondig sy oordeel aan. Verbasend genoeg reageer die koning van Nineve op 'n onverwagse manier. Hy gaan sit in sak en as en proklameer dat mens en dier ook moet rou en hulle voor God moet verootmoedig.

Jona is glad nie beïndruk nie en interpreteer God se genade as boosheid. Terwyl profete wat dikwels onsuksesvol was, smeek dat God hulle sal laat sterf, gaan kla Jona onder 'n plant wat die Here gestuur het. Eerder as Elia se braambos, sit Jona onder die wonderplant. Hy ervaar luuksheid, maar bly mor. Daarop stuur God 'n wurmpie om Jona 'n les te leer. Dit lyk egter nie of Jona sy les leer nie. Hy bly mor. Uiteindelik lyk dit of God hom gaan laat vergaan, terwyl almal om hom gered word.



</doc>
<doc id="42104" url="https://af.wikipedia.org/wiki?curid=42104" title="Baikalmeer">
Baikalmeer

Die Baikalmeer (Russies: о́зеро Байка́л, "Ozero Baykal", [ˈozʲɪrə bɐjˈkɑl], afgelei van die Boerjatiese Байгал нуур / "Baygal nuur" of "ryk meer", in Russies en ander Europese tale dikwels net Baikal genoem; Mongools: Байгал нуур, "Baygal nuur", letterlik: "die natuurlike meer") is 'n meer in die suide van Siberië in die Asiatiese deel van die Russiese Federasie, naby die grens met Mongolië. Dit is die oudste en diepste varswatermeer ter wêreld. Die meer het 'n maksimum diepte van 1 637 meter en is meer as 25 miljoen jaar gelede gevorm.

Die Baikalmeer in Siberië is die grootste varswatermeer in die wêreld (oppervlakte: 31 500 km). Dit is ook die diepste meer in die wêreld, met 'n maksimum-diepte van 1 620 -1 740 m. Dit is 'n voorbeeld van hoe 'n tipiese sinkdal in 'n gematigde klimaat met water gevul raak as daar nie genoeg verdamping plaasvind om die invloei van water in die kom te balanseer nie. 

Die Baikalmeer is in 'n diep sinkdal geleë, en hoewel die bodem op omtrent -1 260 m lê, het die invloeiing van riviere die kom gevul sodat die huidige watervlak van die meer omtrent 480 m bo seespieël is. Omdat hierdie meer so ver van die see en van ander groot mere is, het dit 'n uiters interessante plante- en dierelewe. Ten minste drie-kwart van die soorte wat hier aangetref word, is endemies, wat beteken dat hulle slegs hier aangetref word.
Die Baikalmeer strek oor meer as 31 720 vierkante kilometer, en sy waterinhoud (wat sowat twintig persent van die wêreld se varswatervoorraad verteenwoordig) is so groot dat dit vyftig jaar lank in die mensheid se drinkwaterbehoeftes sou kon voorsien. 

Indien sy waterinhoud gelykmatig oor die aardbol verdeel sou word, sou dit twintig sentimeter hoog met water bedek wees. Die Russe verwys dan ook na die meer as die "Bron van die Planeet". Die Baikalmeer bevat meer water as al die Noord-Amerikaanse Groot Mere tesame.

Die enigste rivier, wat water uit die Baikal afvoer, die Angara, loop na die Jenisej en mond in die Arktiese Oseaan se Karasee uit. Unesco het die Baikalmeergebied in 1996 as wêrelderfenisgebied gelys.


</doc>
<doc id="42105" url="https://af.wikipedia.org/wiki?curid=42105" title="Viljoen">
Viljoen

Viljoen is 'n Afrikaanse van van Franse Hugenote-oorsprong en alle Viljoens is nasate van die stamvader François Vilion, 'n wamaker, wat in Oktober 1671 aan die Kaap van Goeie Hoop gearriveer het as Hugenootvlugteling. Vir 18 maande is hy in diens van die VOC, waarna hy 'n vryburger word en as wamaker werk. In 1676 tree hy aan die Kaap in die huwelik met Cornelia Campenaar van Middelburg, Nederland. Die egpaar vestig hulle as vryburgers op die plaas Idasvallei in die Stellenbosch-distrik, wat deur goewerneur Simon van der Stel aan hulle toegeken is as een van ses vryburgerplase in die distrik. 
Twee van hulle seuns, Henning Viljoen en Johannes Viljoen, het die stamnaam voortgesit in onderskeidelik die Henning-stam en die Johannes-stam van die Viljoens.
Onder die bekende Viljoens is die volgende:




</doc>
<doc id="42109" url="https://af.wikipedia.org/wiki?curid=42109" title="Wadih Saadeh">
Wadih Saadeh

Wadih Sa'adeh (Arabies: وديع سعادة) (gebore 1948) is 'n Libanees-Australiese digter en joernalis.
Wadih Sa'adah het reeds as 'n joernalis gewerk in Beiroet, Londen, Parys en Nicosia, voor sy emigrasie na Australië in 1988. Hy het toe begin werk as besturende redakteur by "Annahar", 'n Libanese koerant wat in Sydney verskyn. 
Hy het 12 digbundels in Arabies gepubliseer, sommige is vertaal in Engels, Duits, Frans, Spaans en ander tale.
Hy het deelgeneem aan baie poësiefeeste, in Australië en internasionaal (Kholn, Berlyn, LODEVE...).
Wadih Sa'adeh word deur die kritici beskou as 'n kenmerkende stem in die moderne Arabiese poësie.



</doc>
<doc id="42115" url="https://af.wikipedia.org/wiki?curid=42115" title="San Antonio">
San Antonio

San Antonio (uitgespreek /ˌsænænˈtoʊnioʊ/) is die tweede grootse stad in die Amerikaanse deelstaat Texas naas Houston en voor Dallas (en die sewende grootste in die VSA) met 'n bevolking van sowat 1,5 miljoen in 2017 en 'n oppervlakte van 1 205,4 km². Die stad het sy naam aan 'n Spaanse ekspedisie te danke wat dit in 1691 ter ere van Sint Antonius van Padua, wie se fees op 13 Junie gevier word, San Antonio genoem het. San Antonio se vyf 18de eeuse Spaanse sendingstasies, insluitende "The Alamo and San Antonio Missions National Historical Park", is in 2015 deur Unesco as wêrelderfenis gelys - tot dusver die enigste in die deelstaat.

Die argitek Sir David Adjaye, OBE se modernistiese kunssentrum "Ruby City" is deur die "American Institute of Architects (AIA)" aangewys as een van die opspraakwekkendste nuwe geboue van 2019. So is San Antonio ook ingesluit by die lys van bestemmings vir die "AIA Architectural Adventures" in 2019. "Ruby City" is ontwerp volgens 'n idee en visie van die kunsversamelaar Linda Pace (1945−2007).

San Antonio is geleë in die middel van Texas.

In 2007 was die rasse-samestelling van die stad: 64,3% wit (waarvan 29,3% nie-hispaans wit is), 6,6% swart of Afro-Amerikaans (waarvan 6,3% nie-hispaans is nie), 0,6% Amerikaanse inboorlinge (waarvan 0,3% nie-hispaans is nie), 2,00% Asiaties (waarvan 1,9% nie-hispaans is nie), 0,1% Pasifiese eilanders, 23,9% van ander rasse (waarvan 0,3% nie-hispaans is nie) en 2,9% van twee of meer rasse (waarvan 0,9% nie-hispaans is nie). Spaans-Amerikaners of Latyns-Amerikaners van enige ras het 61,0% van die bevolking uitgemaak.



</doc>
<doc id="42120" url="https://af.wikipedia.org/wiki?curid=42120" title="Algiers">
Algiers

Algiers (Arabies: مدينة الجزائر, Berber: دزاير, Frans: "Alger") is die hoofstad en grootste stad van Algerië, 'n land in Noord-Afrika. Die stad beslaan 'n oppervlakte van 212,63 km² en het 'n bevolking van 2 195 051 in 2008 gehad. Dit lê in die noorde van die land, langs die kus van die Middellandse See.

Die stad het 'n seehawe en 'n belangrike tekstiel- en leerindustrie. Daarnaas is dit veral 'n universiteitstad. Algiers bestaan uit twee dele: 'n moderne deel, wat aan die seekus gebou is, en die ou stad teen die steil heuwels.

Algiers is in 944 deur Buluggin ibn Ziri gestig. Hy was die seun van die stigter van die Ziriden-dinastie. 


</doc>
<doc id="42125" url="https://af.wikipedia.org/wiki?curid=42125" title="Nieu-Delhi">
Nieu-Delhi

Nieu-Delhi (Engels: "New Delhi", Hindi: नई दिल्ली, "Naī Dillī") is die hoofstad van Indië en is geleë in die Nasionale Hoofstadgebied in die noorde van die land aan die Yamunarivier. Nieu-Delhi het in 2012 'n bevolking van 249 998 gehad en het 'n oppervlakte van 1 500 km². Nieu-Delhi is op 15 Desember 1911 gestig as hoofstad van Brits-Indië en is sedert 15 Augustus 1947 die hoofstad van die onafhanklike Indië.



</doc>
<doc id="42134" url="https://af.wikipedia.org/wiki?curid=42134" title="Verkennersbeweging">
Verkennersbeweging

Die Verkennersbeweging is kultuur- en vryheidsbewegings in Suid-Afrika wat die belange van die Afrikaner-Boerevolk bevorder. Hulle sien hulself as polities neutraal, maar streef om 'n onafhanklike vaderland waarin die Boervolk vry kan voortleef.

Die Beweging het sy ontstaan gehad op 19 Oktober 1989 in die omgewing van Hekpoort. In 1990 het die Verkenners besluit, onder leiding van Steve Strydom, om die beweging landswyd bekend te stel weens die talle navrae wat hulle ontvang het.
Die Beweging het sy amptelike beslag gekry op 9 Februarie 1991 tydens sy stigtingskongres te Welkom.

Die doelstellings van die beweging is daarin geleë, dat:

Die amptelike en enigste taal van die beweging sal Afrikaans wees.

Die beweging berus op 'n Christelik volkseie grondslag met erkenning van die oppergesag van die Drie enige God en die gehoorsaamheid aan die Bybel, as die onfeilbare Woord van God, wat vir ons sal dien as enigste norm en rigsnoer.

Lidmaatskap sal beperk wees tot Boerevolksgenote, wat: 


Die beweging maak voorsiening vir Verkennersposlede en Individuele lede. Inskakeling kan soos volg geskied: 

'n Kandidaat se naam word aan die Pos voorgelê vir keuring. Inskakeling geskied dan by wyse van 'n instellingsformulier waartydens die Verkennersbelofte afgelê word.

'n Lid kan hierdie tipe van lidmaatskap verkry, indien daar; 


</doc>
<doc id="42135" url="https://af.wikipedia.org/wiki?curid=42135" title="Creed">
Creed

Creed is 'n Amerikaanse post-grunge musiekgroep van Tallahassee, Florida wat gewild geraak het in die laat 1990's en vroeë 2000's. Die groep het ontbind in 2004 na drie multi-platinum albums met 'n geraamde 35 miljoen verkope wêreldwyd waarvan 26 miljoen in Amerika was. Alhoewel die drie instrumentspelers, en later ook Scott Stapp, daarop aangedring het dat Creed iets van die verlede was het gerugte in laat 2008 die ronde begin doen dat daar 'n moontlike reünie sou wees, maar dit is aanvanklik afgemaak op 27 April 2009. Op hierdie datum, na maande van spekulasie, is op Creed se amptelike webtuiste aangekondig dat die groep herenig is en dat hulle in die proses is om 'n nuwe album op te neem met die titel "Full Circle" en dat daar 'n toer op sou volg. Die groep toer tans om die nuwe album te bemark wat op 17 Oktober bekend gestel gaan word.

Creed het tot stand gekom nadat Scott Stapp en Mark Tremonti, wat vriende was aan die Florida State Universiteit asook hoërskool klasmaats aan die Lake Highland Prepatory School in Orlando, besluit het om 'n musiekgroep te begin. Hulle het die dienste van Brian Marshall en Scott Phillips benut om die kwartet in laat 1994 te voltooi. Die groep is aanvanklik "Naked Toddler" genoem. Daarna is dit verander na "Maddox Creed", en later na slegs "Creed" op voorstel van Marshall. Die vier groeplede het reeds drie liedjies geskryf wat op hul eerste album, "My Own Prison", opgeneem is. Die liedjies was "One", "Sister" en "What's This Life For".

Creed se debuutalbum, "My Own Prison", is onafhanklik vrygestel in 1997 en het hulle slegs $6,000 gekos om te vervaardig en is versprei na radiostasies in Florida. Dit het die aandag van verskeie groot platemaatskappye getrek wat daartoe ingestem het om die groep te ontmoet, maar hulle is weggewys. Na die wegwysings het Creed 'n klein konsert gespeel waar Diana Meltzer van die Wind-Up Platemaatskappy die groep gehoor het. Sy het die groep se album gehoor en nadat sy 'n konsert gesien het, het sy hulle 'n kontrak aangebied. Nadat die album aangepas is om dit meer radio-vriendelik te maak is "My Own Prison" heruitgereik deur Wind-Up regoor Amerika. Die album was 'n verrassende sukses deur die Top 40 van die Billboard Top 200 te bereik met verskeie treffers ("My Own Prison", "Torn", "What's This Life For" en "One") wat bo aan die rock radiostasies se speellyste was. Die groep se treffer "My Own Prison" was ook deel van 'n regstreekse konsert op die liefdadigheidsalbum "Live in the X Lounge". Die groep het Alice Cooper se "I'm Eighteen" opgeneem vir die klankbaan van The Faculty in 1998.

Hulle tweede album, "Human Clay" is in 1999 vrygestel en het sy debuut op die Billboard 200 se albumgrafiek op nommer een gemaak, gebaseer op die sukses van die eerste treffer "Higher", wat verskeie weke bo-aan die rock radiostasies se speellyste was. Die treffer het eers in vroeg 2000 na pop radiostasies oorgeskakel en het ook in die Top Tien van die Billboard Popgrafiek beland, waarna Creed 'n algemene naam geword het. Die opvolgtreffer, "With Arms Wide Open", het daardie herfs ook nommer een bereik.

Intussen het Brian Marshall die groep verlaat en Brett Hestla (van Virgos Merlot en Dark New Day) oorgeneem op die "Human Clay"-toer en daaropvolgende toere. Omenby daardie tyd het Fred Durst van Limp Bizkit Stapp beledig by New York se Krock 92.3 "Dysfunctional Family Picnic Concert" waarby albei opgetree het. In antwoord hierop het Stapp vir Durst tot 'n openbare boksgeveg uitgedaag.

In die herfs van 2001 is "My Sacrifice", die eerste treffer van Creed se laaste album "Weathered", gebruik in 'n reeks promosievideo's vir die "World Wrestling Entertainment". Hulle het ook "Young Grow Old", 'n B-kant op die 1999 vrystelling "Human Clay", gebruik as die amptelike temalied vir die World Wrestling Entertainment se Backlash in April 2002. Vroeg in 2002 is "Bullets" vrygestel met 'n duur musiekvideo wat baie spesiale effekte gehad het. Die lied en video was Creed se minste suksesvolle poging sedert hulle die hoofstroom betree het maar hulle het goed herstel met een van daardie somer se grootste treffers "One Last Breath".

In April 2002 was Stapp betrokke in 'n motorongeluk en dit wou voorkom asof die beplande toer gekanselleer moes word. Stapp het egter betyds herstel om by die laaste paar vertonings te kon optree. "Don't Stop Dancing" was 'n klein sukses vir Creed in laat 2002/vroeg 2003.

Op 4 Junie 2004 het Creed amptelik hulle skeiding aangekondig. Stapp het begin om sy debuut solo-album, "The Great Divide", op te neem met Roadrunner Records se kunstenaar, Goneblind. Die ander twee groeplede (saam met die voormalige baskitaarspeler Brian Marshall) het 'n nuwe groep, Alter Bridge, gestig met Myles Kennedy. Die tussentydse baskitaarspeler, Brett Hestla, het sedertdien by die groep Dark New Day aangesluit. Op 22 November 2004 het Creed a album met hulle grootste treffers vrygestel. Stapp se tweede solo album is in produksie asook die derde album van Alter Bridge, maar die opname daarvan sal eers onderbreek word tot na Creed se reünie-toer.

In 2008 het Mark Tremonti saam met die sanger van Alter Bridge, Myles Kennedy, as gaskunstenaars op twee afsonderlike liedjies van Sevendust se album "Chapter VII: Hope & Sorrow" verskyn. Die twee het ook op Fozzy se album "All That Remains" verskyn en Tremonti het later 'n kitaar opleidings-DVD met die titel "Mark Tremonti: The Sound & The Story" laat in 2008 vrygestel.

In 2009 is Creed se liedjie "Higher" van "Human Clay" gelys as nommer 95 in VH1 se lys van "100 Grootste Rockliedjies".




</doc>
<doc id="42152" url="https://af.wikipedia.org/wiki?curid=42152" title="Bahamas">
Bahamas

Die Bahamas (Engels: "The Bahamas", [bəˈhɑːməz], ), amptelik die Gemenebes die Bahamas ("Commonwealth of the Bahamas"), is 'n eilandnasie in die Noord-Atlantiese Oseaan. Die land sluit bykans 3 000 eilandjies in en bestaan uit lang, lae koraalformasies en lae heuwels. Die Bahamas-eilande is oos van Florida, noordoos van Kuba, noordwes van die Turks- en Caicoseilande en Hispaniola, en suidwes van Bermuda geleë. Die hoofstad en grootste stad is Nassau. Dit het 'n oppervlakte van 13 878 km² en het 'n bevolking van 391 232 in 2016 gehad. Die Bahamas is naas Kuba, die Dominikaanse Republiek en Haïti die vierde grootste eilandnasie van die streek. Danksy die plek se mooi strande en warm weer is dit 'n gewilde toeristebestemming.

Die naam van die Bahamas is óf van die Taino-word "ba ha ma" ("groot boonste middelland") wat deur die inheemse Indiane gebruik is, óf van die Spaanse "baja mar" ("vlak water of see" of "laagwater") vir die vlak water van die gebied, afgelei. Die Bahamas is net een van twee lande waarvan die algemene Engelse naam met 'n lidwoord begin, die ander is Gambië ("The Gambia").

Christophorus Columbus het die Nuwe Wêreld in 1492 vir die eerste keer betree en die Bahamas vir Europa ontdek, maar dit het nooit 'n Spaanse kolonie geword nie. In 1648 is dié eilandgroep deur Engelse koloniste bevolk en het in 1718 'n Britse kroonkolonie geword. Na die Amerikaanse Onafhanklikheidsoorlog het die kroon duisende Amerikaanse lojaliste op die eilandgroep gevestig waarheen hul slawe saamgebring het. In 1834 is slawerny amptelik afgeskaf. Vandag maak die nasate van slawe en vrye-Afrikane byna 90% van die Bahamas se bevolking uit. Op 10 Julie 1973 het die Bahamas van die Verenigde Koninkryk onafhanklik verkry.

Die Bahamas is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Volgens die bruto binnelandse produk per kapita is die Bahamas een van die rykste lande van die Amerikas (naas Kanada en die Verenigde State). Die ekonomie is veral op toerisme en finansiële dienste gebaseer.

Krieket is die gewildste sportsoort en is in 1973 as nasionale sport van die Bahamas gelys. Die Bahamas vorm nie deel van die Wes-Indiese Krieketraad nie en vervolgens kan krieketspelers van dié eilandnasie nie vir die Wes-Indiese nasionale krieketspan uitdraf nie.


</doc>
<doc id="42154" url="https://af.wikipedia.org/wiki?curid=42154" title="Haïti">
Haïti

Haïti (Frans: "Haïti", [a.iti]; Haïtiaanse Kreools: "Ayiti", [ajiti]), amptelik die Republiek Haïti (Frans: "République d'Haïti"; Haïtiaanse Kreools: "Repiblik Ayiti"), is 'n eilandnasie met 'n oppervlakte van 27 750 vierkante kilometer en 'n bevolking van 10 847 334 (2016) wat die westelike gedeelte van Hispaniola, een van die eilande van die Groot Antille in die Karibiese See, beslaan. Dit grens in die ooste aan die Dominikaanse Republiek.
Die landsnaam het sy oorsprong in die taal van die Taíno, die indigene bevolking van Hispaniola, en beteken "bergagtige land". Die huidige bevolking is merendeels nakomelinge van swart Afrikane. Die hoofstad en grootste stad is Port-au-Prince. Haïti is die tweede mees bevolkte land van die Karibiese gebied, net ná Kuba en nog voor die buurland Dominikaanse Republiek.

Haïti is die enigste staat in Noord- en Suid-Amerika wat by die minste ontwikkelde lande (LDC) gereken word. Naas sy onderontwikkelde ekonomie word Haïti se onstabiele politieke klimaat en veiligheidssituasie as sorgwekkend beskou. Daar het onder meer voorvalle van onluste oor hoë voedselpryse voorgekom – die plaaslike landbousektor kan nie in die land se basiese voedselbehoeftes voorsien nie sodat groot bedrae aan buitelandse valuta aan agrariese invoere bestee moet word (waaronder jaarliks sowat 800 miljoen VSA-$ vir rys). Sowat drie miljoen Haïtiane was reeds genoodsaak om 'n heenkome in die buiteland te vind.

Op 12 Januarie 2010 om 4:53 nm plaaslike tyd het 'n sterk aardbewing Haïti getref en die land se infrastruktuur grotendeels vernietig. Die episentrum was naby Port-au-Prince.

Die Republiek Haïti beslaan die westelike derde van die Karibiese eiland Hispaniola asook 'n aantal eilande langs sy kuslyn soos die Île de la Tortue en die Île de la Gonâve. Die land bestaan hoofsaaklik uit twee lang gestrekte skiereilande wat deur die Golf van Gonâve van mekaar geskei word. Die twee skiereilande word deur 'n aantal bergreekse en valleie oorheers.

Die Morne de la Selle (2 680 meter) is die hoogste bergpiek in Haïti en die vierde hoogste in die Karibiese eilandgroep. Dit is in die bergreeks Sierra de Bahoruco in die suidooste van die land geleë, naby die grens met die Dominikaanse Republiek waar die landskap al hoe meer bergagtig word. In die sentrale dele van Haïti bereik die bergpieke maksimale hoogtes van tussen 1 500 en 1 800 meter bo seevlak, terwyl hulle in die Massif du Sud op die Tiburon-skiereiland tot by hoogtes van sowat 2 400 meter verrys.

Die natuurlike flora is lankal as gevolg van grootskaalse ontbossing vernietig sodat bosgebiede tans nog slegs sowat een persent van die totale oppervlakte beslaan en groot dele van die land deur erosie bedreig word. Daarnaas vorm sterk tektoniese aktiwiteit met die gepaardgaande aardbewings asook oorstromings en werwelstorms 'n konstante bedreiging vir die bewoners.

Haïti is in 'n oorgangsgebied tussen die subtropiese en tropiese sone geleë en word deur 'n wisselvogtige (matig droë) klimaat met 'n droë seisoen tussen Desember en Maart gekenmerk. Die boslose berggebiede aan die lykant kry jaarliks tot by 2 400 millimeter reën, terwyl in die vlaktes en valleie net omstreeks 300 millimeter neerslae aangeteken word.

Die eiland Hispaniola is in 1492 deur Christophorus Columbus namens die Spaanse Kroon in besit geneem. In 1697 is die Spanjaarde gedwing om die westelike gedeelte van die eiland (sowat 'n derde van die totale oppervlakte) aan Frankryk af te staan. Die grondgebruik het oorwegend uit suikerrietplantasies bestaan. Terwyl slawe uit Afrika vir die harde werk op die plantasies ingespan is, het die eienaars groot rykdomme verwerf.

As gevolg van die Franse Rewolusie en die slawebevryding het die swart en kleurlingbevolking van Haïti in 1791 in opstand teen die Franse koloniale bewind gekom. In 1804 het Jean-Jacques Dessalines homself tot keiser van Haïti laat uitroep. Toe hy later vermoor is, het Spanje sy kans gegryp om sy vroeëre besitting te herower. In die suide van die land het 'n kleurlingrepubliek tot stand gekom, terwyl die swart bevolking in die noorde 'n eie staat gestig het. Die twee landsdele is in 1820 in 'n gemeenskaplike staat verenig en het in 1822 ook die Spaanse gebiede in die ooste van Hispaniola ingeneem. Hierdie gebiede het nogtans in 1844 as Dominikaanse Republiek weer hul onafhanklikheid van Haïti verklaar. Haïti het tussen 1849 en 1859 weer na 'n monargiese stelsel met 'n keiser as staatshoof teruggekeer. Daarna is die land deur burgeroorloë ontwrig.

Die Verenigde State het Haïti vanweë sy politieke onstabiliteit in die tydperk tussen 1915 en 1934 beset. Tussen 1957 en 1986 het François Duvalier (wat in die volksmond "Papa Doc" genoem is, 1907–1971) en sy seun Jean-Claude ("Baby Doc", * 1951) die land as diktatore oorheers. Hul bewind het Haïti se ekonomie in chaos gedompel.

Die opposisieleier Jean Bertrand Aristide, 'n Rooms-Katolieke priester, is in 1990 as nuwe staatshoof verkies, maar reeds een jaar later in 'n militêre staatsgreep ontmagtig. Danksy Amerikaanse steun het hy die presidentsamp vanaf 1994 weer beklee. In 1995 is Réné Préval as sy opvolger verkies, tog het Aristide die volgende verkiesing in 2000 weer gewen. Sy bewind was deur sistemiese korrupsie gekenmerk, en vanaf 2003 was Haïti die skouplek van massabetogings en gewelddadige onluste wat tot 'n ope rebellie teen die regering gegroei het. In 2004 het Aristide as staatshoof bedank en na die buiteland gevlug. Die Verenigde Nasies se Veiligheidsraad het 'n vredesmag in die land ontplooi om die oorgangsregering se stappe om demokrasie te konsolideer te steun. Réné Préval het die presidentsverkiesing van 2006 gewen en op 14 Mei 2011 word die sanger Michel Martelly president. Hy is op 7 Februarie 2017 deur die sakeman Jovenel Moïse opgevolg.

Die huidige Haïtiaanse bevolking is oorwegend nakomelinge van slawe wat deur die koloniale Franse bewindhebbers as plantasiewerkers vanuit Afrika na die Karibiese land gebring is. Ook die plaaslike Vodou-godsdiens het sy oorsprong in Wes-Afrika.

Sowat 'n derde van die bevolking (35 persent) is kleurlinge, terwyl blankes 'n klein minderheid vorm. Ander statistieke toon afwykende proporsies met tot 95 persent swartes en vyf persent kleurlinge en blankes.

Byna veertig persent van die Haïtiaanse bevolking is verstedelik, terwyl vier vyfdes van die landelike bevolking onder die broodlyn leef. Die bevolkingsgroeikoers is die hoogste in Latyns-Amerika en word net deur 'n eweneens hoë babasterftekoers verminder. Met ruim 53 jaar het Haïtiane die laagste lewensverwagting van alle Karibiese lande. Meer as die helfte van die bevolking is ongeletterd.

Haiti word as die armste land in die Westelike Halfrond beskou – die jaarlikse per capita-inkomste het in 2007 sowat 600 VSA-$ beloop. Sowat tagtig persent van die bevolking moet met minder as 2 VSA-$ per dag oorleef, die helfte van alle Haïtiane het selfs minder as 1 VSA-$ per dag.

Op die Verenigde Nasies se Menslike-ontwikkelingsindeks (MOI) word Haïti as die 146ste van 177 lande geranglys. Die land is tot 'n groot mate afhanklik van finansiële en tegniese steun uit die buiteland. Sowat tagtig persent van alle staatsbeleggings en veertig persent van die nasionale begroting word tans uit buitelandse bronne gefinansieer. Haïti se infrastruktuur, openbare dienste, onderwys- en gesondheidsstelsel is nog onderontwikkeld.

Daarnaas het ook natuurrampe soos oorstromings en siklone, wat die land in 2008 getref het, en die sterk aardbewing van Januarie 2010 daartoe bygedra dat Haïti se ekonomiese situasie nie verbeter het nie.

Die nasionale geldeenheid, die Gourde, fluktueer sterk teenoor ander geldeenhede. Die inflasiekoers het in laat 2007 sowat tien persent beloop.

Die bruto binnelandse produk (BBP) het in 2008 tot 6,7 miljard VSA-$ gestyg (in vergelyking met 6,1 miljard VSA-$ in 2007, 5,0 miljard VSA-$ in 2006 en 4,2 miljard VSA-$ in 2005). Sowat 'n vyfde van Haïti se BBP (meer as 1 miljard VSA-$) is afkomstig van geld wat Haïtiaanse burgers uit die buiteland huis toe stuur. In 2004 het die landbousektor (waarin sestig persent van die ekonomies aktiewe bevolking werksaam is) 27 persent tot die BBP bygedra, die nywerheidsektor 17 persent en die dienstesektor 55 persent.

In Junie 2009 is danksy die HIPC-inisiatief 1,2 miljard VSA-$ van Haïti se buitelandse skuldlas gekanselleer. Die amptelike skuldlas beloop tans nog 700 miljoen VSA-$. Daarnaas het die land se tekstielbedryf volgens die HOPE II-program ("Haitian Hemispheric Opportunity through Partnership Encouragement") bevoorregte toegang tot die Amerikaanse mark.

Haïti se handelsbalans word deur 'n konstante tekort gekenmerk – in 2007 is goedere ter waarde van 1,837 miljard VSA-$ ingevoer, terwyl uitvoere slegs 558,9 miljoen VSA-$ beloop het. Belangrike invoergoedere sluit voedsel, verwerkte goedere en masjiene asook brandstowwe en onverwerkte hulpbronne in. Haïti se uitvoere bestaan hoofsaaklik uit tekstiele en landbouprodukte soos olies, kakao, veselperskes en koffie.

Die Verenigde State is steeds die beduidendste handelsvennoot – sowat die helfte van die Haïtiaanse invoere kom uit die VSA, en sowat tagtig persent van alle uitvoere is vir die Amerikaanse mark bestem. Ander beduidende handelsvennote ten opsigte van invoere is die Nederlandse Antille (15 persent), Colombia en Maleisië (vyf persent).

Die belangrikste buitelandse markte vir Haïtiaanse uitvoere is die Dominikaanse Republiek (tien persent van alle uitvoere), Kanada (drie persent) en Meksiko (1,5 persent).



</doc>
<doc id="42157" url="https://af.wikipedia.org/wiki?curid=42157" title="Uli Aschenborn">
Uli Aschenborn

Die kunstenaar Uli Aschenborn (volle naam: Hans Ulrich Aschenborn) is in 1947 in Johannesburg, Suid-Afrika gebore. Sy pa Dieter Aschenborn en sy oupa Hans Anton Aschenborn (of Hans Aschenborn) is bekende kunstenaars in Suider-Afrika. Al drie Aschenborns behoort tot die grootste kunstenaars ter wêreld en hul kuns tot die wêrelderfenis volgens United Artists Rating.

In 2018 het die kunstenaarsvereniging "L'Ensad Alumni Paris, l'Association des anciens élèves die l'Ecole nasionale supérieure des art decorates" in Parys Uli Aschenborn as erelid aanvaar.

Uli is een van die bekendste kunstenaars van Namibië soos sy pa en oupa. Uli is veral bekend vir sy dinamiese diereskilderye en landskappe van Afrika (vergelyk foto's en video's "7" tot "10" ). In Namibië vertoon die museums in Swakopmund en Windhoek en die Nasionale Kunsgalery van Namibië kunswerke van Uli.Uli, wat in Aken Duitsland lewe, begin ook alhoemeer bekend raak in Europa. Daar is in Windhoek ook ’n Aschenbornstraat en 'n Hans Aschenborn Road in Mitchells Plein (Kaapstad).

Uli geniet aansien as 'n restoureerder van Afrikaanse en Europese skilderye, en het ook 'n paar merkwaardige muurskilderye in Namibië gedoen (soos by Düsternbrook, Okapuka, die Cañon Lodge, Kings Den en meer). Hy het ook al verskeie hekke ontwerp.
Uli kyk terug op 'n suksesvolle loopbaan as kunstenaar en die feit dat hy talle nuwe, interessante tegnieke ontwikkel het om 'n verskeidenheid skilderye, beelde en voorwerpe te skep wat voor jou oë van voorkoms kan verander. Die media beskryf dié innovering as "Uli Aschenborn's Amazing Changing Art". Al die kunswerke wat hier gewys word is veranderlik behalwe die op foto's 7 en 8.

Uli se nuwe werk – wat 2006 in die Nasionale Kunsgalery van Namibië in Windhoek uitgestal was – bestaan onder meer uit sy innoverende beelde wat om 'n aslyn draai. Die silhoeët vertoon dus 'n verandering. 'n Sprekende voorbeeld hiervan is 'n roterende beeld in silhoeëtvorm wat die voortdurende verandering van 'n jong dame na 'n ou vrou uitbeeld, of 'n aap wat in 'n mens omskep word. Dit word selfs duideliker uitgebeeld wanneer hierdie sogenaamde 'Morfo-Skulpture' verlig word sodat die skaduwees op 'n muur val

Tot Uli se nuwe werk behoort ook poli-aspek skilderye. Van hierdie werke roteer om 'n aslyn en kan van verskillende kante bekyk word. Elke kant beeld 'n verskillende tema uit (sien video's "4" en "6"). Sommige vertoon kleiner voorwerpe in verskillende lae uit wat soos 'n legkaart saamgestel is. Dit kan baie ingewikkeld wees, soos die been van 'n vrou wat terselfdertyd die voorkop van 'n man kan wees, of dalk die neus van iets anders, en so voorts (vergelyk video "4").

Nog 'n rits werke is helder tekeninge wat onder glasstene monteer is. Uit elke oogpunt verander die enkele beeld in iets heeltemal anders. Een daarvan is 'n vis wat lyk asof hy onder water swem. Afhangend van hoe dit gedraai word, lyk dié vis eers vriendelik, dan kwaad, dan skrik hy, op 'n stadium gaap hy selfs oopmond (vergelyk die drie foto's "5" van dieselfde kunswerk).

Uli Aschenborn is ook 'n professor in rekenaargesteunde ontwerp, elektroniese dataverwerking, wiskunde en meganika (sien ook die uitstalling van 1993).


Uli Aschenborn het meer as 60 uitstallings gehou sedert 2009.




</doc>
<doc id="42159" url="https://af.wikipedia.org/wiki?curid=42159" title="Hermosillo">
Hermosillo

Hermosillo (Spaans: [eɾmoˈsiʎo], voorheen "Santísima Trinidad del Pitic" en "Presidio del Pitic") is die hoofstad en grootste stad van die noordwestelike Meksikaanse deelstaat Sonora en is op 18 Mei 1700 deur Spanjaarde onder die conquistador Juan Bautista Escalante gestig. Die stad het 'n bevolking van 715 061 en van 784 322 in die metropolitaanse gebied in 2010 gehad en het 'n oppervlakte van 14 880,2 km².

Hermosillo is geleë net oostelik van die Golf van Kalifornië, suidwes van Ciudad Juárez en suidoos van Mexicali. Die grens tot die Verenigde State is 270 kilometer in die noorde geleë.

In 1828 is die stad ná die generaal en vegter vir onafhanklikheid José María González de Hermosillo vernoem. Tydens die Meksikaanse Rewolusie het Hermosillo vir 'n paar maande as hoofstad van Meksiko en setel van die kabinet van Venustiano Carranza gedien.

Sedert die stigting van die NAFTA saam met Kanada en die VSA op 1 Januarie 1994 het die stad 'n ekonomiese groei ervaar, veral deur Amerikaanse en Meksikaanse maatskappye.



</doc>
<doc id="42163" url="https://af.wikipedia.org/wiki?curid=42163" title="Goslarer SC 08">
Goslarer SC 08

Die klub is in 1908 gestig en het sy beste jare voor 1933 gehad, toe daar in die "Oberliga Hannover-Braunschweig" meegeding is, destyds die hoogste vlak van die Duitse sokkerstruktuur. Na die Tweede Wêreldoorlog is die klub as "TSV Goslar" herstig. Die klub het in 1950 byna na die Oberliga Noord op die hoogste vlak gepromoveer, maar het verloor in die uitspeelwedstryde. In 1953 is die huidige naam aangeneem. In 2003 het die klub met "SV Sudmerberg" saamgesmelt en kortstondig as "Goslarer SC 08 Sudmerberg" bekendgestaan. Die klub se grootste hedendaagse prestasie is in 2009 behaal, toe die Oberliga Nedersakse-Oos gewen is en daar met VfB Oldenburg, wenners van die Oberliga Nedersakse-Wes, in die uitspeelwedstryd om promosie na die Regionalliga afgereken is op die weg-doelreël (0-1; 1-2). Dit was die eerste keer sedert 1950 dat die span as die Neder-Sakse-kampioen gekroon is. Die tuiswedstryd in die Osterfeldstadion is deur ongeveer 4 300 mense bygewoon.

Die span speel in die 2009/10-seisoen sy tuiswedstryde in die "Eintracht-stadion" in Braunschweig, aangesien die Osterfeldstadion nog nie aan die vereistes vir 'n Regionalliga-lisensie voldoen nie.


</doc>
<doc id="42168" url="https://af.wikipedia.org/wiki?curid=42168" title="Krakause Hoogaltaar">
Krakause Hoogaltaar

Die Krakause Hoogaltaar in die Krakause Mariakerk is 'n pentaptigon, 'n wandelaltaar met 'n sentrale hoofaltaar, twee vaste buite- en twee beweeglike binnevleuels. Die altaar is van skulpture voorsien, sy vleuels met reliëfs versier. Die houtsnywerk is gedeeltelik ingekleur, gedeeltelik verguld. Die altaar is aan die verheerliking van Maria gewy. Die vleuelaltaar met sy twee vertoonvleuels is die eerste werk wat deur kunshistorici met sekerheid aan die befaamde Laat-Gotiese beeldhouer Veit Stoß toegeskryf kan word en as een van sy hoofwerke beskou word.


</doc>
<doc id="42170" url="https://af.wikipedia.org/wiki?curid=42170" title="Masurië">
Masurië

Masurië (Pools: "Mazury") is 'n gewes in die voormalige provinsie Oos-Pruise wat tans deel uitmaak van die Noord-Poolse woiwodskap Ermland-Masurië. Sy grense is nie presies afgebaken nie; die gebied vorm rofweg 'n seshoek tussen Ełk (Duits: Lyck), Pisz (Johannisburg / Johannisburger Heide), Mrągowo (Sensburg), Kętrzyn (Rastenburg), Węgorzewo (Angerburg), Olecko (Treuburg) met Giżycko (Lötzen) en Mikołajki (Nikolaiken) by die Masuriese Mereplato.

Die naam is afgelei van die oorspronklike bewoners, die Masowiërs. Sedert Oos-Pruise in 1945 tussen Pole en Rusland opgedeel is, vorm Masurië die grootste meerlandskap in Pole.


</doc>
<doc id="42171" url="https://af.wikipedia.org/wiki?curid=42171" title="Cercle Brugge">
Cercle Brugge

Cercle Brugge is 'n Belgiese sokkerklub in die stad Brugge.

Cercle brugge is in 1899 gestig as "Cercle Sportif Brugeois". Die klub is herdoop na "Royal Cercle Sportif Brugeois" in 1924, na "Koninklijke Sportvereniging Cercle Brugge" in 1968 en "Cercle Brugge Koninklijke Sportvereniging" in 1997. Die klub het sy grootste prestasies behaal toe hulle die kampioenskap van België in 1910/11, 1926/27, 1929/30 en die beker van België in 1913, 1986, 1996 gewen het.

"Cercle Brugge" ding sterk mee teen die ander klub in Brugge: Club Brugge. Die Brugse derby word tussen "De ploeg van 't stad" (met ondersteuner uit Brugge) en "De Club" (met ondersteuners van buite Brugge, die "boere") uitgespook.

Belgisch landskampioenskap (3)
Beker van België (3)



</doc>
<doc id="42174" url="https://af.wikipedia.org/wiki?curid=42174" title="Richard I van Engeland">
Richard I van Engeland

Richard I Leeuehart (Frans: "Richard Cœur de Lion", Engels: "Lionheart"; 8 September 1157 – 6 April 1199) was van 1189 tot met sy dood koning van Engeland. Hy was die tweede seun van Hendrik II en Eleonore van Akwitanië, een van die kunssinnigste persoonlikhede in Middeleeuse Europa. So het Richard hom ook as digter en "troubadour" bekwaam.

Richard I se lewe en die keuses, wat hy gemaak het, weerspieël die feit dat hy meer was as net die koning van Engeland. Groot dele van sy besittings was op die Europese vasteland, in die weste van Frankryk, geleë, terwyl sy politieke belange nog verder gestrek het. Gedurende sy regentskap van tien jaar het hy slegs sowat ses maande lank in Engeland gebly. Ook was hy, net soos sy Normandiese voorgangers, Engels nouliks magtig. Sy Engelse onderdane het nogtans sy prestasies as kruisridder en militêre leier in die Heilige Land tydens die Derde Kruistog gewaardeer en bewonder. Engeland was vir die duur van sy afwesigheid immers in goeie hande en het tydens sy regentskap 'n bloeitydperk beleef.

Hoewel Richard in Oxford, Engeland, gebore is, was hy nes die ander Plantagenêts eintlik Frans. Toe sy ouers uitmekaar is, het hy by sy ma gebly om aan haar hof 'n opleiding volgens die tradisies van Akwitanië te ontvang. In 1172 het hy die Hertog van Akwitanië geword.

Hy het twee ouer broers gehad: Willem, wat jonk dood is, en Hendrik, wat daarna as mede-koning gekroon is en bekend was as "Hendrik die Jong Koning". Hendrik sou die Engelse troon van sy pa geërf het en Richard sy ma se besittings. Die twee jonger broers, Godfried en Jan, sou onderskeidelik Bretagne en Ierland gekry het.

Hendrik het egter sy erflating voortdurend verander en dit het gelei tot jaloesie en aggressie onder sy seuns. In 1173 het sy seuns teen hom in opstand gekom om die grond te probeer bekom wat aan hulle belowe is. Daar was ook voortdurend konflik tussen die broers. Nadat Hendrik die Jong Koning in 1183 dood is ná ’n opstand teen sy pa, het Godfried in 1186 gesterf.

Toe Richard in 1183 as troonopvolger benoem is, het hy opnuut met sy pa slaags geraak en die steun van koning Filips II van Frankryk verwerf. Hy het hom eindelik verslaan en op 6 Julie 1189 koning van Engeland geword.

Ná konflik tussen Richard en Filips het hulle ’n verdrag gesluit en met voorbereidings begin vir die duur Derde Kruistog. Tydens die kruistog was daar weer eens groot konflik tussen hulle. Toe Filips na Akko vertrek, het Richard verloof geraak aan Berengaria van Navarra. Hy is in 1191 met haar getroud ná die verowering van Ciprus. Daarna is Richard ook na Akko, waar hy ’n groot rol gespeel het in die verowering van die stad. Filips het na Frankryk teruggekeer, maar Richard het die kruistog voortgesit en oorwinnings behaal oor sy Moslem-eweknie Saladin.

Intussen is ’n komplot gesmee deur Filips en Richard se broer Jan. Toe Richard hiervan hoor, het hy ’n verdrag met Saladin gesluit en teruggekeer na Europa. Op sy terugreis is hy deur hertog Leopold V van Oostenryk gevange geneem. Omdat die aanhouding van ’n kruisvaarder ’n oortreding van die publieke reg was, het Pous Celestinus III Leopold uit die kerk geban.

Vroeg in 1193 het Leopold Richard aan Hendrik VI, Heilige Romeinse keiser, oorhandig wat ’n losprys vir sy vrylating geëis het. Hendrik is toe ook uit die kerk geban. Die losprys is deur Richard se ma bymekaargemaak en betaal, en Richard is in 1194 vrygelaat. Ná sy terugkeer na Engeland het hy die mag teruggeneem en sy broer Jan vergewe vir die sameswering teen hom.

Richard was bekend as ’n veglustige en dapper man, maar hy het ook in kultuur belanggestel en ’n humorsin gehad. Al dié eienskappe het hom die bynaam Leeuehart besorg. Deur sy avontuur- en oorlogsugtigheid het hy Engeland tot by die rand van bankrotskap gebring. Hy was van die tien jaar van sy bewind nie meer as ses maande in Engeland nie. Hy was sowel die langue d'oïl (die destydse dialekgroep van Frankryk noord van die Loirerivier en voorloper van moderne Frans) as die langue d'oc (Oksitaans) magtig. Hy het tot 1198 verder teen Frankryk oorlog gevoer.

Tydens Richard I se afwesigheid is Engeland deur 'n komitee geadministreer. Kanselier William Longchamp, biskop van Ely, was die invloedrykste persoonlikheid gedurende die vroeë jare van Richard I se regentskap. 'n Rebellie van Engelse barons het hom in 1191 in ballingskap gedwing. Sy opvolger was Walter van Coutances, aartsbiskop van Rouen. Die mees bekwame en belangrikste van Richard I se ministers was Hubert Walter, aartsbiskop van Kantelberg (Canterbury), wat tussen 1193 en 1198 as regter en tussen 1199 en 1205 as kanselier gedien het.

Op 25 Maart 1199 is Richard deur die pyl van ’n jong seun in die skouer gewond. Gangreen het ingetree en hy is op 6 April 1199 dood. Sy dood is later beskryf as ""the Lion (that) by the Ant was slain"". Hy is opgevolg deur sy broer Jan, wat later bekend geword het as "Jan Sonder Land".

Richard se brein is in die Charroux-abdy in Poitou begrawe, sy hart in die katedraal van Rouen in Normandië en die res van sy oorskot aan die voete van sy ouers in die Fontevraud-abdy in Anjou.




</doc>
<doc id="42181" url="https://af.wikipedia.org/wiki?curid=42181" title="Mainau">
Mainau

Die eiland Mainau is met 'n oppervlakte van 45 hektaar die derde grootste eiland in die Bodenmeer. Die eiland, wat uit molassekalkrotse gevorm is, is in die noordwestelike gedeelte van die Bodenmeer, die "Überlinger See", geleë. 'n Brug verbind die suidoewer van die "Überlinger See" met die eiland, wat daarnaas ook oor 'n pier beskik. Die grootste stede in die omgewing is Konstanz, Meersburg en Überlingen.

Die eiland maak in administratiewe opsig deel uit van Konstanz se stadsdeel Litzelstetten-Mainau, maar is in besit van die Bernadottes, 'n adellike familie van Sweedse afkoms. Lennart Bernadotte, graaf van Wisborg (1909-2004) het Mainau tot 'n botaniese tuin en gewilde toeristetrekpleister omgeskep. Die eiland is daarnaas langs die sogenaamde Opper-Swabiese Barokroete (Duits: "Oberschwäbische Barockstraße") geleë.


</doc>
<doc id="42185" url="https://af.wikipedia.org/wiki?curid=42185" title="FC Hansa Lüneburg">
FC Hansa Lüneburg

Die klub het op 1 Maart 2008 ontstaan met die samesmelting van die sokkerafdelings van "Lüneburger SK" en "Lüneburger SV". "Luneburger SK" was die meer prominente van die twee klubs wat sokker aanbetref. Beide klubs bestaan steeds afsonderlik voort as algemene sportklubs. Na die samesmelting het die nuwe klub "Lüneburger SK" se posisie in die nuwe Oberliga Nedersakse-Oos oorgeneem. Die klub se naam is gekies nadat die lesers van 'n plaaslike koerant, die "Landeszeitung für die Lüneburger Heide" 'n naam kon kies deur te stem. Die "Hansa" verwys na Lüneburg as lid van die Hanse.

Die klub is in 1901 gestig as "Lüneburger Fussball-Klub". In 1912 is die naam verander na "Lüneburger Sport-Klub von 1901". Die klub se grootste sukses was om die Oberliga Noord te haal vir een seisoen (1950/51), destyds die hoogste vlak. Ten tyde van die samesmelting het die klub in die Verbandsliga op die vyfde vlak van die sokkerstruktuur meegeding.

Die klub se oudste voorganger was "Freien Sportvereinigung Lüneburg", wat in 1913 gestig is. In 1971 het die klub met "Hagener Sportvereins" saamgesmelt, gestig in 1926, om "Lüneburger Sportvereinigung von 1913" te vorm. Ten tyde van die samesmelting het die klub in die Bezirksliga op die sewende vlak van die sokkerstruktuur meegeding.



</doc>
<doc id="42188" url="https://af.wikipedia.org/wiki?curid=42188" title="Spesiale relatiwiteit">
Spesiale relatiwiteit

Spesiale relatiwiteit, ook bekend as die teorie van spesiale relatiwiteit, is in 1905 deur Albert Einstein ontwikkel, aangesien hy ontevrede was met die destydse verklarings van elektromagnetisme. Volgens Einstein het hierdie verklaring nie ooreengestem met die beginsel van relatiwiteit nie.

Indien persoon A na 'n voorwerp beweeg wat terselfdertyd ook na hom beweeg, sal dit vir persoon A blyk asof die voorwerp vinniger beweeg as wat sou wees indien hy stil sou staan. Indien persoon A nou in dieselfde rigting as die aankomende voorwerp beweeg (en dus weg van die voorwerp af), sou dit lyk asof die voorwerp nou stadiger beweeg. Die term "relatiewe spoed" word gebruik om hierdie verskynsel te beskryf.

Wetenskaplikes was reeds vóór Einstein besig om die "relatiewe spoed" van lig te probeer meet, deur die spoed waarmee die lig van sterre die Aarde bereik te meet. Indien die Aarde na 'n ster beweeg, sou die ster se lig vinniger blyk. Indien die Aarde weg van 'n ster af beweeg, sou die ster se lig stadiger as normaalweg lyk. Alle eksperimente, die wêreld oor en met verskillende sterre, het egter dieselfde "relatiewe spoed" van lig gekry: geen ster se lig het vinniger of stadiger beweeg nie.

Einstein het hierdie verskynsel probeer verklaar deur na 'n eienaardige verhouding tussen afstand en tyd te wys. Volgens Einstein beweeg horlosies op die Aarde al hoe stadiger soos die Aarde deur die ruimte beweeg (dog in 'n baie klein mate), sodat enige horlosie wat gebruik word om die spoed van lig te meet, presies genoeg vertraag is sodat dit lyk asof die lig teen sy gewone spoed beweeg.

Verder, het Einstein beweer, verander die lengte van die meetinstrumente ook in 'n baie klein mate, soos die Aarde deur die ruimte beweeg. Só sou enige meetinstrument wat gebruik word om die spoed van lig te meet, ook net genoeg uit wees sodat dit lyk asof die lig teen sy gewone spoed beweeg.

Ander wetenskaplikes voor Einstein het geskryf dat lig altyd dieselfde spoed blyk te hê, ongeag van die manier hoe dit waargeneem of gemeet is. Die idee wat Einstein se relatiwiteit so revolusionêr gemaak het is, is dat lig nie slegs "lyk" asof dit altyd teen dieselfde spoed beweeg nie, maar dat dit werklik altyd teen dieselfde spoed beweeg, ongeag van die beweging deur die waarnemer.

Die faktor wat vir relatiwiteit gebruik word is: (1 - vcodice_1/ccodice_1)codice_1 = 
formula_1
, waar v die spoed is en c die spoed van lig is (c=3x10codice_1)


</doc>
<doc id="42191" url="https://af.wikipedia.org/wiki?curid=42191" title="Konstanz">
Konstanz

Konstanz (plaaslik [ˈkɔnʃtants], Standaardduits [ˈkɔnstants], Frans en somtyds in Engels: "Constance") is die grootste stad aan die Bodenmeer en die administratiewe sentrum van die gelyknamige distrik in die Duitse deelstaat Baden-Württemberg. Die geskiedenis van die stad strek terug tot in die Romeinse tydperk. Net suid van Konstanz lê sy Switserse tweelingstad Kreuzlingen.

Konstanz, wat aan die suidoewer van die Bodenmeer geleë is, het sy oorsprong in 'n Romeinse fort, Constanta, wat omstreeks 260 n.C. ontstaan het. Die stad was vanaf die 6de eeu tot en met 1821 die setel van 'n Rooms-Katolieke biskop. In 1192 het Konstanz die status van Vrye Ryksstad in die Heilige Romeinse Ryk gekry. Tussen 1414 en 1418 is die Konsilie van Konstanz hier gehou.

Baie van die geboue in Konstanz se Middeleeuse stadskern het tot vandag toe bewaar gebly, waaronder die Domkerk van Konstanz in die Romaans-Gotiese styl wat tussen die 10de en 17de eeu ontstaan het.

Inligtingstegnologie, farmaseutiese nywerhede, masjienbou en toerisme vorm die ekonomiese basis van die stad. Konstanz beskik daarnaas oor twee tersiêre onderwysinstellings, die Universiteit van Konstanz (gestig in 1966) en die Technikon Konstanz vir Tegniek, Ekonomie en Ontwerp (Duits: "Hochschule Konstanz Technik, Wirtschaft und Gestaltung"), asook 'n aantal musea. 'n Wetenskaplike instituut, die "Bodenseeforschungsinstitut", doen navorsing oor die Bodenmeer.


</doc>
<doc id="42199" url="https://af.wikipedia.org/wiki?curid=42199" title="El Paso">
El Paso

El Paso [ɛlˈpæsoʊ] is 'n groot stad in die suid-weste van die Verenigde State en is op 8 Desember 1659 deur Spanjaarde onder Fray García de San Francisco as "Presidio Paso del Norte" gestig. Die stad het 'n bevolking van 649 121 en van 2 031 319 in die metropolitaanse gebied Ciudad Juárez/El Paso in 2010 gehad en het 'n oppervlakte van 648,8 km². Dit is die administratiewe hoofstad van El Paso County.

Die stad is geleë in die buitenste weste van die Amerikaanse deelstaat Texas aan die Grens met die Meksikaanse deelstaat Chihuahua in die suide en Nieu-Meksiko in die noorde. El Paso is die enigste stad in Texas, wat die tydsone en in die somer soos Arizona, Colorado en Nieu-Meksiko gebruik.

Die stad lê aan die grens tot Meksiko naby Ciudad Juárez en word sedert die Amerikaanse oorwinning in die oorlog teen Meksiko in 1848 deur die Rio Grande van die suidelike susterstad geskei.

Sedert die stigting van die NAFTA met Kanada en Meksiko op 1 Januarie 1994 het die stad 'n demografiese afname ervaar, veral ná die suidelike susterstad Ciudad Juárez.


</doc>
<doc id="42204" url="https://af.wikipedia.org/wiki?curid=42204" title="Tapachula">
Tapachula

Tapachula is 'n stad in die suide van die Meksikaanse deelstaat van Chiapas. Die stad het 'n oppervlakte van 303 vk km en het 'n bevolking van 282 420 in 2005 gehad.


</doc>
<doc id="42208" url="https://af.wikipedia.org/wiki?curid=42208" title="Pescara">
Pescara

Pescara is 'n stad in Italië, in die regio van Abruzzo. In 2011 het die stad 'n bevolking van 123 088 gehad.


</doc>
<doc id="42219" url="https://af.wikipedia.org/wiki?curid=42219" title="Kaboel">
Kaboel

Kaboel (Persies: کابل, Pashto: کابل) is die hoofstad en grootste stad van Afghanistan, en het 'n bevolking van sowat 3 450 000 in 2009 gehad.


</doc>
<doc id="42221" url="https://af.wikipedia.org/wiki?curid=42221" title="Anna Maria Jopek">
Anna Maria Jopek

Anna Maria Jopek (gebore 14 Desember 1970, Warskou) - is 'n Poolse jazz-pop-sangeres, liedjieskryfster, komponis en musikant.





</doc>
<doc id="42222" url="https://af.wikipedia.org/wiki?curid=42222" title="Model">
Model

'n Model in die wetenskappe is iets wat in die plek van 'n werklike verskynsel bestudeer word, gewoonlik omdat die nodige eksperimente makliker op die model uitgevoer kan word.
Gevolgtrekkings word van die model gemaak in die hoop dat hulle ook tot 'n meerdere of mindere mate in die werklikheid geldig sal wees.


</doc>
<doc id="42224" url="https://af.wikipedia.org/wiki?curid=42224" title="VfL Oldenburg">
VfL Oldenburg

Die klub is op 21 September 1894 gestig as "Turnverein Jahn Oldenburg". Op 12 Junie 1912 is die naam verander na "Sportverein Frisia Oldenburg". In 1933 is daar met "SV Oldenburg" saamgesmelt om "Oldenburger Sport-Club" te vorm en twee jaar later is die huidige naam aangeneem. Die klub se grootste prestasie was om een seisoen (1943/44) in die Gauliga Weser-Ems op die hoogste vlak mee te ding.

Die klub handhaaf 'n goeie verhouding met SV Werder Bremen en die twee spanne speel gewoonlik elke seisoen 'n vriendskaplike wedstryd teen mekaar.



</doc>
<doc id="42226" url="https://af.wikipedia.org/wiki?curid=42226" title="Luiperds">
Luiperds

Die Luiperds is 'n provinsiale rugbyspan in Potchefstroom, Suid-Afrika. Hulle was voorheen bekend as Wes-Transvaal en staan in die volksmond bekend as die Mielieboere.

Die Luiperds se tuisveld is Olënpark in Potchefstroom en soms die Royal Bafokeng-stadion naby Rustenburg. Hulle ding jaarliks mee om die Curriebeker en die Vodacombeker. Die voedingsbron vir die unie is hoofsaaklik die Noordwes-Universiteit.

Die Wes-Transvaalspelers wat ook vir die Springbokke uitgedraf het in die vorige eeu is:


</doc>
<doc id="42227" url="https://af.wikipedia.org/wiki?curid=42227" title="Oldenburg">
Oldenburg

Oldenburg (Nederduits "Ollnborg", Saterfries: "Ooldenbuurich") is 'n stad in die noord-ooste van Duitsland, in die deelstaat van Nedersakse. Die stad het 162 481 inwoners op 31 Desember 2011 gehad en het 'n oppervlakte van 102,96 km².


</doc>
<doc id="42230" url="https://af.wikipedia.org/wiki?curid=42230" title="Blackie Swart">
Blackie Swart

Blackie Swart kan verwys na:



</doc>
<doc id="42241" url="https://af.wikipedia.org/wiki?curid=42241" title="A Party">
A Party

Die A Party was ’n Suid-Afrikaanse politieke party wat aan die 2009-verkiesing deelgeneem het. Die leier en stigter van die party was Anthony Penderis. Die party het sy nasionale kantoor in Somerset-Wes gehad.

Die A-Party het ’n koalisie aangegaan met die Khoisan United Front, Ahanang People’s Organisation, Afrika Borwa Kgutlisa Botho, Azanian Native Social Congress, United Citizen’s Forum of South Africa, Conservative Party (nié die Konserwatiewe Party wat met die Vryheidsfront Plus saamgesmelt het nie), Freedom Power en Dabalorivhuwa Patriotic Front in ’n poging om stemme te werf in aanloop tot die verkiesing in 2009. Verder het daar tien vakverbonde ook hulle steun aan die party toegesê vir die verkiesing, by name die "Steel Mining and Commercial Workers Union", "Security General Workers Union", "United Chemical and Metal Workers Union", "Workers Party Union", "Workers Liberation army Union", "African Informal Traders Association", "Gauteng Workers Association", " SA Rail Hawkers Association", "Dobsonville Hawkers Association" en "South African Spaza and Tuck Shop Association". Die koalisie het onder die vaandel van die A Party aan die verkiesing deelgeneem. Die party het ook sy gewig agter die VF Plus gegooi in die kwessie om stemreg vir Suid-Afrikaanse burgers in die buiteland.



</doc>
<doc id="42245" url="https://af.wikipedia.org/wiki?curid=42245" title="Anthony Penderis">
Anthony Penderis

Anthony Penderis (gebore in Kaapstad) was die leier van die A Party wat in die 2009-verkiesing deelgeneem het. Sy party kon nie daarin slaag om genoeg stemme vir 'n setel te kry nie. Uit sy huwelik van 22 jaar het hy drie dogters.

Penderis is in Kaapstad gebore en het aan die Universiteite van Stellenbosch, Kaapstad en Unisa gestudeer. In Stellenbosch het hy 'n honneurskursus in siviele ingenieurswese in vyf jaar voltooi. Dit was egter vir hom 'n moeilike tyd aangesien hy vir sy eie studies moes betaal en hy meen dat daar makliker maniere is om deur universiteit te kom.

Na 'n kort loopbaan as siviele ingenieur in 'n privaat praktyk en as 'n lektor by die Kaapse Tegnikon het hy hom tot die joernalistiek gewend vir 'n tydperk van vier jaar. Hy het sy eie kommunikasie-agentskap op die been gebring, waarmee hy vir vyftien jaar besig was met, eers Kaapstad en later Somerset-Wes as sy basis. Sy agentskap het gespesialiseer in openbare verhoudinge en advertensie meestal vir klante uit die landboubedryf, wynbedryf en sport.

Hy woon vir die afgelope ses jaar in Dubai waar hy die stigtersredakteur van verskeie tydskrifte was en het sy loopbaan as Besturende Redakteur vir die tydskrifafdeling van Al Nisr Media, die grootste uitgewersmaatskappy in die Arabiese Golf, afgesluit. Die nege tydskriftitels wat aan hom verslag moes doen het in 2007 'n inkomste van meer as R120 miljoen gegenereer.

Penderis is sy hele lewe al 'n ywerige sportman. Sy avontuurlustige gees het verseker dat hy in verskeie sportsoorte sou uitblink. Hy het aan die Universiteite van Stellenbosch en Kaapstad in karate en kanovaart. Die hoogtepunt van sy sportloopbaan was om gekies te word vir die Suid-Afrikaanse Springbokspan wat sy land tydens 'n internasionale toer van Engeland, Skotland, Ierland en Denemarke verteenwoordig het. Hy bemoei homself deesdae met roei en joga.



</doc>
<doc id="42247" url="https://af.wikipedia.org/wiki?curid=42247" title="TSV Uetersen">
TSV Uetersen

Die klub is op 3 Februarie 1946 gestig as 'n samesmelting van die voor-oorlogse klubs "Uetersener Turnerschaft" (gestig in 1884 en teen 1909 as "Turnverein Eintracht" bekend), "Freie Turnerschaft Uetersen" (in 1900 gestig as "Arbeiterturnverein Jahn Uetersen") en "Rasensport Uetersen von 1926" (in 1926 gestig as opvolger vir "Sportverein Uetersen von 1912"). Die “1898” in die naam verwys waarskynlik na die jaar waarin begin is om reëlings te tref rondom die stigting van "Arbeiterturnverein Jahn Uetersen".

Die klub het tans (status: 2009) ongeveer 2 800 lede en is die grootste sportklub in Uetersen.




</doc>
<doc id="42255" url="https://af.wikipedia.org/wiki?curid=42255" title="Nasionale Kunstefees">
Nasionale Kunstefees

Die Nasionale Kunstefees (soms ook bekend as Grahamstadfees) is een van die grootste kunstefeeste in die wêreld naas die Edinburghfees in Skotland , . Dit vind jaarliks plaas in Grahamstad, ŉ ou 1820-Setlaardorp in die Oos-Kaap en tuiste van die Rhodes Universiteit, en strek oor ŉ periode van byna twee weke tussen Junie en Julie. 

Die Nasionale Kunstefees het as projek van die Grahamstad Stigting in 1974 begin en ontwikkel tot die leidinggewende kunstefees op die Afrika-kontinent. Die fees word jaarliks bygewoon deur nagenoeg 50,000-120,000 feesgangers.

Die fees sluit dramas, danse, operas, musiek, visuele kunste, lesings en toere in. Daar is ook uitstallings, markte en kulturele aktiwiteite. Baie teatermaatskappye premiere vertonings tydens die fees waarna dit landwyd op toer gaan. Die Nasionale Jeug Jazz Fees en die Standard Bank Jong Kunstenaarstoekennings, wat in 2009 ŉ bestaansherdenking van 25-jaar gevier het , vind ook plaas tydens die fees. Die hoof en kleiner programme ontvang befondsing van Standard Bank, die SAUK, die Nasionale Lotery, die Oos-Kaapse Regering en die Nasionale Kunsteraad.

The Long Table is ŉ gewilde saamkomplek vir beide gehoor en kunstenaars, en bedien kos en drinkgoed tot laat met lewendige musiekuitvoerings. Ander plekke sluit die "Beer Garden" en die "Village Green Fair" in. Die grootste fasiliteit is die , geopen op 13 Julie 1974 en gebou ter nagedagtenis aan die bydra van die Engelse 1820 Setlaars .

Die Voorsitter van die Feesraad Ayanda Mjekula het die voormalige radiopersoonlikheid Tony Lankester aangewys as die nuwe hoof- uitvoerende beampte.



</doc>
<doc id="42257" url="https://af.wikipedia.org/wiki?curid=42257" title="Pous Leo X">
Pous Leo X

Leo X was die 217de pous van die Rooms-Katolieke Kerk van 1513 tot 1521. Hy was die laaste persoon wat nie 'n priester was nie toe hy verkies is. Hy is veral bekend weens die verkoop van aflate om die rekonstruksie van die Sint Pieterskerk te betaal en sy hantering van Martin Luther se 95 stellings. Hy was die tweede seun van Lorenzo de' Medici en Clarice Orsini. Sy neef Giulio di Giuliano de' Medici sou hom later opvolg as Pous Clemens VII.

Pous Leo X is gebore as Giovanni de' Medici die tweede seun van Lorenzo de' Medici op 11 Desember 1475 in Florence, Italië. Hy was van sy geboorte af bestem om die Kerk te dien. Op 14 Maart 1487 word hy ab "in commendam" van die ryk Benediktyner klooster Monte Cassino en op 24 September 1488 kry hy ook die klooster van Vallobrosan "in commendam". Op 9 Maart 1489 stel Pous Innocentius VIII hom aan as kardinaal-diaken van Santa Maria in Domnica. Op 23 Maart 1492 word hy toegelaat tot die kollege van kardinale. Na die dood van Lorenzo op 8 April 1492 en die dood van Pous Innocentius, bly hy by sy ouer broer Pietro in Florence totdat die Medici op 9 November 1494 deur 'n opstand uit Florence verdryf word. Hy reis na Duitsland, Nederland en Frankryk. Op 19 Mei 1500 keer hy terug na Rome en werk vir Pous Alexander VI en sy opvolger Pous Julius II. Op 1 Oktober 1511 word hy pouslike legaat vir Bologna. Op 9 Maart 1513 volg hy Pous Julius II op en word gekroon op 19 Maart 1513. Hy regeer tot sy dood op 1 Desember 1521 en word opgevolg deur Pous Adrianus VI.
Die naam ‘Leo’ beteken 'Leeu'.

Pous Leo X het op 5 April 1513 by die Liga van Mechlin aangesluit saam met keiser Maximillian I, koning Ferdinand I van Spanje en koning Hendrik VIII van Engeland teen die Franse en die Venesiërs. Die Franse en Venesiërs word verslaan tydens die slag van Novara. Op 9 Desember 1513 bevestig die 5de Lateraanse konsilie die vrede met koning Lodewyk XII en maak sodoende 'n einde aan die skeuring van Pisa.

Terwyl die konsilie nog besig was met 'n nuwe kruistog en kerkhervormings, het die nuwe Franse koning Frans I probeer om Milaan en die koninkryk van Napels te herower. Pous Leo het 'n nuwe liga gestig met die koning van Spanje en om Engelse steun te verseker maak hy Thomas Wolsey 'n kardinaal. Frans I het Italië binnegeval en op 14 September 1513 wen hy die slag van Marignano. In Oktober sluit die pous vrede met die Franse.

Op 9 Desember 1516 word die pragmatiese sanksies van Bourges afgeskaf en die konkordaat tussen Leo X en Frans I word bekragtig. Die konkordaat sou van krag bly tot die Franse Rewolusie. Die Lateraanse konsilie eindig op 16 Maart 1517 en in dieselfde jaar begin die pous 'n oorlog teen die graaf van Urbino, Francesco Maria I della Rovere. Nepotisme het ook weer sy kop uitgesteek. Die pous se neef Giulio ( later Pous Clemens VII) word vise-kanselier van die Heilige Stoel. Die pous se jonger broer Giuliano en sy neef Lorenzo word Romeinse patrisiërs. Lorenzo word bewindhebber in Florence en Guiliano heerser van Parma, Piacenza, Ferrara en Urbino. Giuliano sterf egter in Maart 1516 en die pous dra al sy mag oor aan Lorenzo.

In Desember 1516 kry Pous Leo 150 000 dukate van koning Hendrik VIII van Engeland om hom aan te sluit by die verbond tussen Spanje en Engeland teen die Franse. Die oorlog duur van Februarie tot September 1517 en eindig in 'n oorwinning vir Lorenzo die nou graaf van Urbino word.

Die oorlog teen Urbino het 'n krisis in die verhouding van die pous ten opsigte van die kollege van kardinale veroorsaak. Die kardinale het toenemend wêrelds geword sedert die tyd van Pous Sixtus IV. Leo het 'n mislukte komplot om hom te vergiftig gebruik om die kardinale by te kom. Hy het een tereggestel en verskeie ander gevange geneem. Op 3 Julie 1517 benoem hy 31 nuwe kardinale. Verskeie Romeinse adellikes en lede van ryk families is aangestel.

Leo wou ook die opmars van sultan Selim I stuit en het groot planne vir 'n kruistog gemaak. 'n Wapenstilstand is vir die Westerse wêreld uitgeroep en die Duitse keiser en die Franse koning sou die kruistog aanvoer. Engeland, Spanje en Portugal sou die vloot verskaf en die gesamentlike magte sou Konstantinopel aanval. Die pous se diplomasie het nie geslaag nie. Kardinaal Wolsey het bemiddel tussen Frankryk en Duitsland en die ingesamelde geld is vir ander doeleindes aangewend.

In 1591 het Hongarye 'n drie-jarige wapenstilstand met Selim I gesluit, maar sy opvolger Süleyman I, hervat die oorlog in Junie 1521 en op 28 Augustus 1521 word Belgrado verower. Die pous was baie bekommerd en het 30 000 dukate gegee om die Hongare te probeer help.

Die deel van die Griekse kerk wat aan Rome trou gebly het (die Unitariste) is baie goed deur Leo behandel. In sy bul van 18 Mei 1521 verbied hy Latynse priesters om dienste te hou en Griekse kerke en Latynse biskoppe om Griekse priesters te wy. Die reëlings is later versterk deur Pous Clemens VII en Pous Paulus III en het die verhoudings tussen die Griekse en Latynse dele van die kerk aansienlik verbeter.

Die pontifikaat van Pous Leo X is gekenmerk deur die opkoms van die Protestantisme. In 1517 spyker Martin Luther sy 95 stellings aan die kerkdeur in Wittenberg. Dit het vinnig geëskaleer tot 'n wydverspreide opstand teen die Kerk. Pous Leo het die beweging nie goed verstaan nie en in Februarie 1518 gee hy die owerste van die Augustyne opdrag om sy monnike die swye op te lê. Op 30 Mei 1518 stuur Luther 'n verduideliking van sy stellings aan die pous en op 7 Augustus word hy na Rome ontbied. Luther gaan egter na Augsburg in Oktober om die pouslike legaat kardinaal Cajetan te ontmoet. Op 9 November 1518 publiseer Leo 'n bul waarin alle Christene verplig word om te glo dat die pous aflate kan toestaan. Luther weier om sy standpunt te wysig. In nog 'n bul van 15 Junie 1520 word een-en-veertig van Luther se stellings veroordeel en op 3 Januarie 1521 word Luther geëkskommuniseer. Die pous vra ook die keiser om energiek teen die dwalinge op te tree.
Keiser Maximiliaan sterf in 1519 en pous Leo weifel tussen die kandidate. Eers steun hy Frans I, maar moet later Karel V aanvaar wat op 28 Junie 1519 verkies word. Leo wou graag Ferrara, Parma en Piacenza by die pouslike staat voeg, maar 'n poging om Ferrara te verower in 1519, misluk. In 'n alliansie met keiser Karel word Milaan deur die keiser verower en Ferrara, Parma en Piacenza deur pouslike troepe verower in November 1521.

Pous Leo sterf skielik aan malaria op 1 Desember 1521.

Pous Leo X het 42 (dalk 43) kardinale aangestel in agt konsistories.


Volgens Eubel in Herarchia Catholica Medii ei Recentoris Aevi en Cardella in Memorie storiche de' Cardinali della Santa Romana Chiesa is Pietro Quirini ook as kardinaal aangestel, maar nooit gepubliseer nie.




Hierdie konsistorie het die grootste aantal kardinale aangestel totdat Pous Pius XII op 18 Februarie 1946 32 kardinale aanstel, Pous Paulus VI op 28 April 1969 34 en Pous Johannes Paulus II op 21 Februarie 2001 42.





15 Junie 1520 – Exsurge Domine – Veroordeling van Martin Luther.

3 Januarie 1521 – Decet Romanum Pontificem – Ekskommunikasie van Martin Luther.


Saamgestel en vertaal uit die , , en wikipedia en aangevul uit ander bronne soos aangedui.

Basis URL: 


</doc>
<doc id="42260" url="https://af.wikipedia.org/wiki?curid=42260" title="Suid-Slawiese tale">
Suid-Slawiese tale

Suid-Slawiese tale sluit in:



</doc>
<doc id="42263" url="https://af.wikipedia.org/wiki?curid=42263" title="Antigua en Barbuda">
Antigua en Barbuda

Antigua en Barbuda (Engels: "Antigua and Barbuda", [ænˈtiːɡ(w)ə ... bɑːrˈb(j)uːdə], ; Spaans vir: "antiek" en "bebaard") is 'n eilandnasie in Noord-Amerika met 'n oppervlakte van 440 km² en 'n bevolking van 100 963 in 2016. Die land bestaan uit drie eilande: Antigua, Barbuda en die onbewoonde Redonda wat tot die Klein Antille behoort.

Antigua en Barbuda is in die oostelike deel van die Karibiese See op die grens met die Atlantiese Oseaan geleë. Dit is in die ooste van Saint-Martin en St. Kitts en Nevis en in die noorde van Guadeloupe en Montserrat geleë. Die hoofstad en grootste stad is St. John’s, wat op die hoofeiland Antigua geleë is.

Die eilande van Antigua en Barbuda is in 1493 deur Christophorus Columbus tydens sy tweede reis vir Europa ontdek en die groter eiland is deur hom ná "Santa Maria de la Antigua" genoem. Die Spanjaarde het dié eilande weens 'n gebreek aan vars water nie gekoloniseer nie, maar siektes uit Europa en Afrika, wanvoeding en slawerny het waarskynlik die inheemse bevolking uitgeroei. In 1632 het die Engelse op Antigua gevestig en in 1684 op Barbuda. Dié eilande is by die Britse Ryk ingelyf en slawe is ná dié eilande se suikerrietplantasies gebring. In 1833 is slawerny deur die Britte verbied. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie.

Op 1 November 1981 het Antigua en Barbuda van die Verenigde Koninkryk onafhanklik geword. Dit is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Al drie eilande is laag bo seespieël en bestaan uit koraal en kalksteen. Die eilande is gesogte vakansieplekke en die ekonomie is veral op toerisme gebaseer.

Krieket is Antigua en Barbuda se gewildste sportsoort en word as nasionale sport beskou. Spelers mag vir die Wes-Indiese nasionale krieketspan uitdraf. Saam met Barbados, Grenada, Guyana, Jamaika, St. Kitts en Nevis, St. Lucia en Trinidad en Tobago het dié eilandnasie die Krieketwêreldbeker 2007 aangebied, wat deur Australië gewen is. Antigua en Barbuda lewer beroemde krieketspelers soos Viv Richards en Curtley Ambrose.


</doc>
<doc id="42268" url="https://af.wikipedia.org/wiki?curid=42268" title="Trinidad en Tobago">
Trinidad en Tobago

Trinidad en Tobago (Engels: "Trinidad and Tobago", [ˈtrɪnɪdæd ... təˈbeɪɡoʊ], ; Spaans vir: "Drie-eenheid" en "tabak"), amptelik die Republiek Trinidad en Tobago ("Republic of Trinidad and Tobago"), is 'n eilandnasie in Noord-Amerika met 'n oppervlakte van 5 131 km² en 'n bevolking van 1 359 193 in 2018. Die land bestaan uit twee eilande: Trinidad (4 828 km²) en Tobago (300 km²) wat tot die Klein Antille behoort. Trinidad word deur 'n seestraat van 11 km breed van Venezuela geskei, terwyl Tobago 35 km noordwes van Trinidad geleë is.

Trinidad en Tobago is in die oostelike deel van die Karibiese See op die grens met die Atlantiese Oseaan geleë. Dit is in die noordooste van Venezuela, in die noordweste van Guyana en in die suide van Barbados en Grenada geleë. Trinidad en Tobago is net noord van die Suid-Amerikaanse kus en die Río Orinoco se monding in die Atlantiese Oseaan geleë, maar word weens historiese en kulturele redes as deel van Noord-Amerika beskou. Die hoofstad is Port of Spain en die grootste stad is Chaguanas, albei is op die hoofeiland Trinidad geleë.

Die eilande Trinidad en Tobago is in 1498 deur Christophorus Columbus tydens sy derde reis vir Europa ontdek en ná die Christelike Drie-eenheid, asook tabak genoem. Aansluitend is die eilande deur die Spanjaarde gekoloniseer en by Nieu-Spanje ingelyf. Die inheemse bevolking is uitgeroei en die eilande is met slawe uit Afrika bevolk. Die eilande is op 25 Maart 1802 volgens die Vrede van Amiens tydens die Napoleontiese Oorloë deur Spanje aan die Verenigde Koninkryk afgestaan. Tydens die Britse koloniale bewind is talle Indiërs uit Brits-Indië in Trinidad en Tobago gevestig. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie.

Op 31 Augustus 1962 het Trinidad en Tobago van die Verenigde Koninkryk onafhanklik geword en op 1 Augustus 1976 'n republiek binne die Britse Statebond. Volgens die bruto binnelandse produk per kapita is Trinidad en Tobago een van die rykste lande van die Amerikas (naas Kanada en die Verenigde State).

Die ekonomie is veral op toerisme en die vervaardiging van hulpbronne soos aardgas en ruolie gebaseer. Krieket is Trinidad en Tobago se gewildste sportsoort en spelers mag vir die Wes-Indiese nasionale krieketspan uitdraf. Saam met Antigua en Barbuda, Barbados, Grenada, Guyana, Jamaika, St. Kitts en Nevis en St. Lucia het dié eilandnasie die Krieketwêreldbeker 2007 aangebied, wat deur Australië gewen is. Daarbenewens is Trinidad en Tobago vir sy kleurryke karnaval bekend wat die etniese diversiteit van dié land weerspieël.

Hierdie eilande voor die kus van Venezuela is veral aangewese op die inkomste wat uit die ontginning en raffinering van ruolie verkry word, en maak nie staat op landbou soos die meeste ander eilande in die Karibiese gebied nie. Groot nywerheidsontwikkeling het gevolglik in die land plaasgevind, terwyl toerisme ook 'n belangrike bron van buitelandse inkomste is.

Die hoofeiland is grotendeels plat. Daar is drie heuwelgebiede: die Noordelike Reeks, langs die noordkus met Mount Aripo (940 m) as die hoogste punt, die laerliggende Sentrale Reeks in die middel van die eiland (hoogste piek: Mount Tamana, 308 m) en die Trinity-heuwels langs die suidkus.

Geologies gesien is Trinidad ’n voortsetting van die Suid-Amerikaanse vasteland, terwyl Tobago 'n voortsetting van die Venezolaanse kusgebergte en die Noordelike Reeks is. Net die suidwestelike deel van Tobago is plat, terwyl die res deur die hoof berg rug – met Pidgeon Peak (579 m) in die noordooste as die hoogste punt oorheers word. Klein Tobago, voor die ooskus van Tobago, is bekend vir sy paradysvoëls wat van Nieu-Guinee af ingevoer is, terwyl Buccoorif voor die weskus vanweë die mooi en veelsydige seelewe by sportduikers gewild is.

Trinidad se toeristeaantreklikhede bestaan naas die mooi sandstrande uit 'n karnaval en tweejaarlikse Karibiese musiekfees. Trinidad het 'n tropiese klimaat wat gekenmerk word deur 'n bestendige hoë jaartemperatuur, die noordoospassaat en 'n reënseisoen van Junie tot Desember. Tobago se klimaat is koeler, maar albei ei lande lê buite die tropiese sikloonsone.




</doc>
<doc id="42273" url="https://af.wikipedia.org/wiki?curid=42273" title="Doupunt">
Doupunt

Die doupunt is die temperatuur tot waar 'n gegewe hoeveelheid lug afgekoel moet word by 'n konstante lugdruk om waterdamp te kondenseer. Die gekondenseerde water word dou genoem. Die doupunt is 'n versadigingspunt. As die doupunt temperatuur onder vriespunt daal word daar nie dou gevorm nie maar ryp.

Die doupunt hang af van die relatiewe humiditeit (voggehalte) van die lug. 'n Hoë relatiewe humiditeit dui daarop dat die doupunt nader aan die lugtemperatuur is. 'n Relatiewe humiditeit van 100% dui daarop dat die doupunt gelykstaande is aan die heersende lugtemperatuur en dat die lug versadig is met water. As die doupunt konstant bly en die lugtemperatuur verhoog sal die relatiewe humiditeit afneem.

By 'n gegewe lugdruk en onafhanklik van die lugtemperatuur is die doupunt 'n aanduiding van die molfraksie water in die lug en daarom bepaal dit die spesifieke voggehalte van die lug. Die doupunt is 'n belangrike maatstaf vir weerkundiges, vlieëniers en ontwerpers van verkoelingstelsels.

By 'n gegewe lugdruk, onafhanklik van die lugtemperatuur, is die doupunt 'n aanduiding van die molfraksie waterdamp in die lug of anders gestel dit is 'n aanduiding van die spesifieke voggehalte van die lug of anders gestel die verhouding van water tot lug. As die lugdruk styg sonder dat die voginhoud verander word, sal die doupunt ook styg en sal die water by 'n hoër temperatuur begin kondenseer. As die doupunt by Johannesburg en Durban dieselfde is beteken dit dus dat daar meer vog in die lug in Johannesburg is (waar die lugdruk laer is).



</doc>
<doc id="42274" url="https://af.wikipedia.org/wiki?curid=42274" title="Dominica">
Dominica

Dominica (Engels: [ˌdɒmɪˈniːkə], ; Frans: "Dominique"), amptelik die Gemenebes Dominica (Engels: "Commonwealth of Dominica"; Frans: "Commonwealth de la Dominique"), is 'n eilandnasie in Noord-Amerika met 'n oppervlakte van 750 km² en 'n bevolking van 73 543 in 2016. Dit behoort tot die Klein Antille.

Dominica is in die oostelike deel van die Karibiese See op die grens met die Atlantiese Oseaan geleë. Dit grens in die noorde aan Guadeloupe en in die suide aan Martinique. Die hoofstad en grootste stad is Roseau.

Dominica is op 3 November 1493 deur Christophorus Columbus tydens sy tweede reis vir Europa ontdek en ná die Latynse woord vir Sondag ("dies Dominica" – "dag van die Here"), die weeksdag van die ontdekking, genoem. Die Spanjaarde het probeer om op dié eiland te vestig, maar hulle is deur die inheemse bevolking uitgestoot. In 1632 het die Franse "Compagnie des Îles de l'Amérique" Dominica en ander "Petites Antilles" vir Frankryk opgeëis, maar eers in 1690 is eerste permanente nedersettings gestig. Franse houtkappers van Martinique en Guadeloupe het in Dominica gevestig en hulle het slawe uit Wes-Afrika na dié eiland gebring. Tydens die Sewejarige Oorlog het die Britte in 1761 Dominica en ander Franse eilande in die Karibiese gebied verower en dié eiland is volgens die Verdrag van Parys in 1763 deur Frankryk aan Groot-Brittanje afgestaan.

Tydens die Amerikaanse Rewolusionêre Oorlog het Frankryk in 1778 met ondersteuning van die inheemse bevolking probeer om Dominica te verower, maar is deur die Britte verslaan en dié oorlog is met die Vrede van Parys in 1783 beëindig. Weens grootskaalse weerstand deur die bevolking kon die Verenigde Koninkryk eers in 1805 met die kolonisering van dié eiland begin en Dominica is by die Britse Ryk ingelyf. In 1833 is slawerny deur die Britte verbied. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie.

Op 3 November 1978 het Dominica van die Verenigde Koninkryk onafhanklik en 'n republiek binne die Britse Statebond geword. Krieket is Dominica se gewildste sportsoort en spelers mag vir die Wes-Indiese nasionale krieketspan uitdraf. Dié eiland is 'n gesogte vakansieplek en die ekonomie is veral op toerisme gebaseer.


</doc>
<doc id="42277" url="https://af.wikipedia.org/wiki?curid=42277" title="Grenada">
Grenada

Grenada (Engels: [ɡrɪˈneɪdə], ) is 'n eilandnasie in Noord-Amerika met 'n oppervlakte van 348,5 km² en 'n bevolking van 107 317 in 2016. Dit bestaan uit die hoofeiland Grenada en die suidelike eilande van die Grenadines soos Carriacou; almal behoort tot die Klein Antille.

Grenada is in die oostelike deel van die Karibiese See op die grens met die Atlantiese Oseaan geleë. Dit is in die noordweste van Trinidad en Tobago, in die noordooste van Venezuela en in die suidweste van St. Vincent en die Grenadine geleë. Die hoofstad en grootste stad is St. George’s, wat op die hoofeiland Grenada geleë is.

Grenada is in 1498 deur Christophorus Columbus tydens sy derde reis vir Europa ontdek en "La Concepción" genoem, ná Maria se onbevlekte ontvangenis van Jesus van Nasaret. Dié eiland is later deur Spaanse matrose ná die Spaanse stad Granada hernoem na Grenada. Alhoewel dit as deel van die Spaanse Ryk beskou is, is dié eiland nooit deur Spanjaarde gekoloniseer nie. In 1650 het egter Frankryk met die kolonisasie van Grenada begin en Franse burgers het op dié eiland gevestig. Op 10 Februarie 1763 is Grenada volgens die Verdrag van Parys in 1763 aan Groot-Brittanje afgestaan en by die Britse Ryk ingelyf. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Op 3 Maart 1976 het Grenada volle outonomie oor sy binnelandse sake ontvang en 'n geassosieerde land van die Verenigde Koninkryk geword.

Op 7 Februarie 1974 het Grenada van die Verenigde Koninkryk onafhanklik geword. Tydens die Grenada-rewolusie is die regering op 13 Maart 1979 met Kubaanse ondersteuning omvergewerp en die grondwet ontbind. Ná 'n intervensie deur die Verenigde State is die grondwet op 4 Desember 1984 herstel en die regering weer ingesit. Dit is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Dié eiland is 'n gesogte vakansieplek en die ekonomie is veral op toerisme gebaseer.

Krieket is Grenada se gewildste sportsoort en spelers mag vir die Wes-Indiese nasionale krieketspan uitdraf. Saam met Antigua en Barbuda, Barbados, Guyana, Jamaika, St. Kitts en Nevis, St. Lucia en Trinidad en Tobago het dié eilandnasie die Krieketwêreldbeker 2007 aangebied, wat deur Australië gewen is.


</doc>
<doc id="42285" url="https://af.wikipedia.org/wiki?curid=42285" title="Tom Starke">
Tom Starke

Tom Peter Starke (gebore op 18 Maart 1981 in Freital) is 'n Duitse sokkerspeler. Hy speel sedert 2012 vir FC Bayern München, in die Duitse stad München. Hy het vantevore ook vir Bayer 04 Leverkusen, Hamburger SV en SC Paderborn 07 gespeel.


</doc>
<doc id="42288" url="https://af.wikipedia.org/wiki?curid=42288" title="Karatara">
Karatara

Karatara is 'n versameling van drie nie-aangrensende stedelike nedersettings noord van Sedgefield en 30 km (soos die kraai vlieg) buite die dorp Knysna in die Wes-Kaapprovinsie van Suid-Afrika. Die drie nedersettings heet Welsynsdorp, Bergvallei en Bosdorp. Karatara is op die plato geleë en word deur landbougrond en woud omring. Karatara val binne die jurisdiksie van beide die Eden-distriksmunisipaliteit en die Knysna-munisipaliteit. Die gebied het tot en met die plaaslike verkiesings van 5 Desember 2000 egter nog geen plaaslike regeringstatus gehad nie.

Barrington is 5 km oos en George 35 km wes van Karatara indien die kortste roete oor die padnetwerk gevolg word.

Welsynsdorp bestaan uit 123 huise en 112 gedienste werwe. Dit is in die 1940's gestig en is uit die drie nedersettings beide die oudste en grootste. Plakkersvestiging is nog nie voltooi nie. Die meeste huise het twee slaapkamers, maar daar is ook 'n aantal drieslaapkamer- en 'n paar vierslaapkamerstrukture. Hulle is op taamlik groot erwe van ongeveer 1 000 m geleë en ontvang volledige munisipale dienste. Die pad wat om die dorp loop, is geteer, maar die interne strate is grondpaaie. Daar is 'n laerskool, Laerskool Karatara, 'n NG kerk en 'n gemeenskapsentrum wat eens 'n ouetehuis was.

Die bevolking bestaan meestal uit afgetredenes vanuit die laer-inkomstegroepe. Die meeste inwoners is werkloos of lewe van geweldig lae inkomste. In 'n opname is bevind die inwoners is positief oor die toekoms van hul gebied, maar dat hulle die behoefte aan werkgeleenthede en die opgradering van hul woonplek as prioriteite beskou.

Geskiedkundig was Welsynsdorp 'n area vir lede van die wit bevolkingsgroep en is huise aan gewese boswerkers, gestremde staatsamptenare en pensioentrekkers verhuur. Hoewel die dorp steeds oorwegend wit is, woon daar 'n aantal kleurlingfamilies. Daar is 'n Aksiekomitee wat uitsluitlik wit is en mense wat op die omliggende plase woon, insluit.

Welsynsdorp word deur die provinsiale regering besit en word grotendeels deur die provinsiale departement van maatskaplike ontwikkeling (voorheen die departement van maatskaplike dienste) gefinansier, wat die Eden-distriksmunisipaliteit betaal om sommige munisipale dienste te lewer. Toe die departement die ouetehuis op Karatara in 1996 sluit en sy administratiewe kapasiteit vanuit die gebied verwyder het, is die distriksmunisipaliteit gedwing om die lewering van dienste oor te neem.

Bergvallei bestaan uit tien huise wat omtrent 'n kilometer wes van Welsynsdorp geleë is. Alhoewel hierdie huise ook van baksteen gebou is, is hulle op heelwat kleiner erwe geleë en was hulle tradisioneel arbeidersverblywe. Hierdie erwe word nes dié in Welsynsdorp gediens, besit en geadministreer. In Bergvallei was daar en is daar tans geen plakkersvestiging nie.

Bosdorp lê ten noordooste van Welsynsdorp en bestaan uit 53 huise, waarvan die meeste uit hout bestaan en in 'n goeie toestand is. Hierdie erwe is kleiner as dié in Welsynsdorp, maar groter as dié in Bergvallei. Die huise word gediens, maar daar is gereeld probleme met veral die ontoereikende rioolstelsel. Hierdie nedersettings was tradisioneel meestal van swart en kleurling bosbouwerkers gereserveer. Akkommodasie was voorwaardelik op indiensneming by die nasionale Departement van Bosbou toegestaan. Huise moes op beëindiging van indiensneming ontruim word. Die meeste huise word tans deur kleurling en swart gewese bosbouwerkers bewoon, alhoewel 'n aantal wit families ook daar woon.

Die Bosdorp-grond was oorspronklik die eiendom van die nasionale Departement van Bosbou en is deur Safcol (MTO Bosbou) geadministreer. Dit is as besbougrond gedeproklameer en beide die grond en die huise is nasionaal berus. Die huise is aan voormalige bosbouwerkers belowe op die voorwaarde dat hulle hul diensgelde ten volle betaal het. Die grond word nou deur die nasionale Departement van Openbare Werke besit en is vir 'n grondhervormingsprojek geoormerk. Die Distriksmunisipaliteit bied sommige dienste wat deur die nasionale Departement van Openbare Werke vergoed word.

Regeringsgrond in die area is deur die Regeringsgrondverwyderingskomitee vir toekomstige landbougebruik deur grondhervormingsbegunstigdes geïdentifiseer. Daar is in beginsel ooreengekom dat hierdie grond, of 'n deel daarvan, in toekomstige aansoeke aan die nasionale Departement van Grondsake vir toekennings vir landbouontwikkeling beskikbaar gemaak kan word.




</doc>
<doc id="42295" url="https://af.wikipedia.org/wiki?curid=42295" title="Veneta, Oregon">
Veneta, Oregon

Veneta is 'n dorp in Oregon, in die Lane-distrik.

In 2000 het die dorp 'n bevolking van 2 755 gehad: 92,92% wit, 0,25% swart of Afro-Amerikaans, 1,38% Amerikaanse inboorlinge, 0,65% Asiaties, 0,04% Pasifiese eilanders, 0,91% van ander rasse en 3,85% van twee of meer rasse. Spaans-Amerikaners of Latyns-Amerikaners van enige ras het 4,17% van die bevolking uitgemaak.


</doc>
<doc id="42302" url="https://af.wikipedia.org/wiki?curid=42302" title="Tuisblad/Vakgebiede/Geskiedenis">
Tuisblad/Vakgebiede/Geskiedenis


</doc>
<doc id="42303" url="https://af.wikipedia.org/wiki?curid=42303" title="Tuisblad/Vakgebiede/Kultuur">
Tuisblad/Vakgebiede/Kultuur


</doc>
<doc id="42304" url="https://af.wikipedia.org/wiki?curid=42304" title="Tuisblad/Vakgebiede/Natuur">
Tuisblad/Vakgebiede/Natuur


</doc>
<doc id="42305" url="https://af.wikipedia.org/wiki?curid=42305" title="Tuisblad/Vakgebiede/Religie">
Tuisblad/Vakgebiede/Religie


</doc>
<doc id="42306" url="https://af.wikipedia.org/wiki?curid=42306" title="Tuisblad/Vakgebiede/Samelewing">
Tuisblad/Vakgebiede/Samelewing


</doc>
<doc id="42307" url="https://af.wikipedia.org/wiki?curid=42307" title="Tuisblad/Vakgebiede/Taal">
Tuisblad/Vakgebiede/Taal


</doc>
<doc id="42308" url="https://af.wikipedia.org/wiki?curid=42308" title="Tuisblad/Vakgebiede/Tegnologie">
Tuisblad/Vakgebiede/Tegnologie


</doc>
<doc id="42318" url="https://af.wikipedia.org/wiki?curid=42318" title="Itzehoer SV">
Itzehoer SV

Die klub is op 3 Oktober 1909 as "Fußball-Club Preußen Itzehoe von 1909" gestig. Na die Tweede Wêreldoorlog is die klub onder die huidige naam herstig as 'n samesmelting met "VfL Eintracht Itzehoe" en "SC Askania Itzehoe". Die klub is versterk deur verskeie spelers van die tradisionele klub "VfB Königsberg", wat saam met die stad Königsberg (vandag Kaliningrad) deur die Geallieerdes vernietig is.
Die klub se grootste prestasie was om in 1950 vir een seisoen na die Oberliga Noord op die hoogste vlak te promoveer (die klub het wel ook in die 1920’s op die hoogste vlak meegeding, maar destyds was dit 'n streeksliga).




</doc>
<doc id="42320" url="https://af.wikipedia.org/wiki?curid=42320" title="Heksadesimale stelsel">
Heksadesimale stelsel

Die heksadesimale stelsel is 'n posisionele nommeringstelsel wat 16 as basis (pleks van 10 soos in die meer bekende desimale stelsel) gebruik. Daar word 16 simbole ( 0 1 2 3 4 5 6 7 8 9 A B C D E F) gebruik om getalle te skryf. 1C in heksadesimaal is dan 1 x 16 + 12 = 28 in desimaal.

Voorbeelde van heksadesimale waardes met die ooreenstemmende binêre, oktale en desimale waardes:


</doc>
<doc id="42321" url="https://af.wikipedia.org/wiki?curid=42321" title="St. Kitts en Nevis">
St. Kitts en Nevis

St. Kitts en Nevis (Engels: "Saint Kitts and Nevis", ), amptelik die Federasie St. Kitts en Nevis of Federasie St. Christopher en Nevis ("Federation of Saint Christopher and Nevis" of "Federation of Saint Kitts and Nevis"), is 'n eilandnasie in Noord-Amerika met 'n oppervlakte van 261 km² en 'n bevolking van 54 821 in 2016. Dit bestaan uit twee eilande: St. Kitts en Nevis wat tot die Klein Antille behoort.

St. Kitts en Nevis is in die oostelike deel van die Karibiese See op die grens met die Atlantiese Oseaan geleë. Dit is in die suidooste van Sint Eustatius, Saba, Sint Bartolomeus‎, Saint-Martin/Sint Maarten en Anguilla, in die suidweste van Antigua en Barbuda en in die noordweste van Montserrat geleë. Die hoofstad en grootste stad is Basseterre, wat op die hoofeiland St. Kitts geleë is.

Die eilande St. Kitts en Nevis is in 1493 deur Christophorus Columbus tydens sy tweede reis vir Europa ontdek; hulle is onderskeidelik "San Martín" (vir Nevis) en "Sant Yago" (vir St. Kitts) genoem. Die naam van sy beskermheilige "San Cristóbal" is deur Christophorus Columbus nie aan St. Kitts gegee nie, maar aan die eiland Saba, sowat 20 myl verder noordwes. Dit het egter deur 'n karteringsfout by St. Kitts beland en die Engelse het die vertaling daarvan – "St. Christopher" – vir dié eiland gebruik. In die 17de eeu was "Kit(t)" 'n algemene bynaam vir Christophorus, waaruit St. Kitts vir dié eiland ontstaan het.

In 1623 het Engelse op dié eilande gevestig, binnekort gevolg deur Franse, en albei het saamgestem om dié eilande te deel. St. Kitts en Nevis het die beginpunt vir die kolonisasie van die Engelse en die Franse in die Karibiese gebied geword. Die Britte het vanaf hier Antigua en Barbuda, Montserrat en Anguilla gekoloniseer en die Franse Guadeloupe en Martinique. Tydens die laat 17de eeu het die Engelse en Franse oor die beheer van dié eilande gebaklei en dit is in 1713 deur Frankryk aan Engeland afgestaan. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Op 27 Februarie 1967 het St. Kitts en Nevis volle outonomie oor sy binnelandse sake ontvang en 'n geassosieerde land van die Verenigde Koninkryk geword.

Op 19 September 1983 het St. Kitts en Nevis van die Verenigde Koninkryk onafhanklik geword. St. Kitts en Nevis is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. St. Kitts en Nevis is die kleinste soewereine land in die Amerikas en die Westelike Halfrond, sowel volgens oppervlak asook bevolking. Dié eilande is gesogte vakansieplekke en die ekonomie is veral op toerisme gebaseer.

Krieket is St. Kitts en Nevis se gewildste sportsoort en spelers mag vir die Wes-Indiese nasionale krieketspan uitdraf. Saam met Antigua en Barbuda, Barbados, Grenada, Guyana, Jamaika, St. Lucia en Trinidad en Tobago het dié eilandnasie die Krieketwêreldbeker 2007 aangebied, wat deur Australië gewen is.


</doc>
<doc id="42329" url="https://af.wikipedia.org/wiki?curid=42329" title="St. Vincent en die Grenadine">
St. Vincent en die Grenadine

St. Vincent en die Grenadine (Engels: "Saint Vincent and the Grenadines", ), soms kort St. Vincent genoem, is 'n eilandnasie in Noord-Amerika met 'n oppervlakte van 389 km² en 'n bevolking van 109 643 in 2016. Dit bestaan uit die hoofeiland St. Vincent en die noordelike eilande van die Grenadines; almal behoort tot die Klein Antille.

St. Vincent en die Grenadine is in die oostelike deel van die Karibiese See op die grens met die Atlantiese Oseaan geleë. Dit is in die suide van St. Lucia, in die weste van Barbados, in die noorde van Grenada en in die noordweste van Trinidad en Tobago geleë. Die hoofstad en grootste stad is Kingstown, wat op die hoofeiland St. Vincent geleë is.

St. Vincent en die Grenadine is op 22 Januarie 1498 deur Christophorus Columbus tydens sy derde reis vir Europa ontdek en ná die heilige Vincentius van Zaragoza genoem. Die eerste Europeërs wat dié eilande gekoloniseer het, was Franse. In 1627 het Engeland St. Vincent en die Grenadine opgeëis en Frankryk het sy fokus na Martinique verskuif. Tydens die Sewejarige Oorlog het die Britte dié eilande verower en volgens die Verdrag van Parys in 1763 het Frankryk dit aan Groot-Brittanje afgestaan. In 1779 het St. Vincent en die Grenadine weer onder Franse beheer gekom, maar volgens die Vrede van Parys van 1783 is dit by die Britse Ryk ingelyf. Tussen 1958 en 1962 het dit saam met ander Britse kolonies in die Karibiese gebied deel uitgemaak van die Wes-Indiese Federasie. Op 27 Oktober 1969 het St. Vincent en die Grenadine volle outonomie oor sy binnelandse sake ontvang en 'n geassosieerde land van die Verenigde Koninkryk geword.

Op 27 Oktober 1979 het St. Vincent en die Grenadine van die Verenigde Koninkryk onafhanklik geword. St. Vincent en die Grenadine is 'n grondwetlike monargie binne die Britse Statebond en Elizabeth II van die Verenigde Koninkryk is die staatshoof van dié land. Krieket is St. Vincent en die Grenadine se gewildste sportsoort en spelers mag vir die Wes-Indiese nasionale krieketspan uitdraf. Die eilande is gesogte vakansieplekke en die ekonomie is veral op landbou, toerisme, konstruksie-aktiwiteite en buitelandse bankdienste gebaseer. Daar is 'n klein hawestad met die naam Port Elizabeth op die Grenadine-eiland Bequia.



</doc>
<doc id="42339" url="https://af.wikipedia.org/wiki?curid=42339" title="SG Aumund Vegesack">
SG Aumund Vegesack

Die klub is in 1892 gestig as "Spiel- und Sport Blumenthalen" en op 11 Mei 1912 herdoop as "Fußballverein Blumenthal". Op 6 Junie 1919 het 'n deel van die lede die klub verlaat om Blumenthaler Sportverein te stig. Later in 1919 het die klub met "Sportverein Vegesack" saamgesmelt om "Spielvereinigung Aumund-Vegesack" te vorm. In 1929 het "SuS Vegesack" by die klub aangesluit. Die huidige naam is in 1953 aangeneem.

Die klub het in die laat 1940’s en vroeë 1950’s in die "2. Amateurliga Bremen" gespeel op die tweede vlak van die Duitse sokkerstruktuur.




</doc>
<doc id="42359" url="https://af.wikipedia.org/wiki?curid=42359" title="Koorsblaar">
Koorsblaar

'n Koorsblaar of herpes labialis is 'n simptoom van infeksie deur die herpesvirus, meestal Tipe 1 oftewel HSV-1.

'n Koorsblaar word deur 'n branderige, tintelende gevoel op of rondom die lippe voorafgegaan. Pynlike blasies volg, wat in enkele dae oorgaan na roofbedekte sweertjies. Genesing van die lipvel neem sewe tot tien dae. Soms gaan 'n koorsblaar gepaard met lusteloosheid of 'n gevoel van ligte vermoeidheid.

Tydens hierdie akute fase is die koorsblaar ook aansteeklik. 'n Koorsblaar kan ook soms genitale herpes laat ontstaan, wat 'n infeksie van die genitalieë deur die virus is. Dus is handewas ná aanraking van die sweertjie/blasie noodsaaklik om besmetting te voorkom; daarbenewens moet orale seks ook vermy word.

Die koorsblaar word meestal deur 'n herpessimpleksvirus Tipe 1 (HSV-1) veroorsaak wat weer opvlam, maar soms ook deur Tipe 2 (HSV-2). 

Die primêre besmetting van die herpesvirus is "gingivostomatitis herpeticans". Ná besmetting bly die virus lewenslank agter in die ganglion van die trigeminussenuwee, wat onder andere die tong en die gesig van senuwees voorsien — buite die bereik van ons immuunstelsel.

'n Sekondêre aanval kan onder andere deur UV-lig veroorsaak word, wat blasies laat verskyn wat bars en rofies vorm.

'n Infeksie deur die herpessimpleksvirus word deur direkte velkontak opgedoen; buite die liggaam kan die virus slegs baie kort oorleef. Die inkubasieperiode is twee dae tot twee weke met 'n gemiddeld van een week. As mens eers een keer die infeksie het, bly die virus vir altyd in die sisteem en kan 'n mens in periodes van verlaagde weerstand van die liggaam onder meer koorsblare ontwikkel.

Vir pasgebore babas kan 'n infeksie lewensgevaarlik wees. Mense wat gereeld 'n koorsblaar kry, moet daarom bedag wees daarop om babas nie te veel te druk en te soen nie omdat die aansteeklike virus al voor die sigbare ontstaan van 'n koorsblaar oorgedra kan word.

Daar is 'n room wat glo koorsblare voorkom deur 'n kombinasie van 'n fisiese UV-filter (sinkoksied en titaandioksied) en 'n sinksout (sinksulfaat). Die fisiese UV-filter beskerm die lippe teen sonlig. Die sinksulfaat vorm 'n lagie rondom die herpesvirusselle sodat dié die gesonde selle nie meer kan aantas nie.

Dit is ook moontlik om 'n ontwikkelende koorsblaar teë te werk deur die plek waar dit uitkom met sinksalf te smeer. Dit bestry nie die virus nie, maar voorkom dat daar 'n blasie ontstaan deur die vog aan daardie gedeelte van die lip te onttrek.

Antivirusmiddelle in die vorm van nukleoside-analoë soos pensiklovir of asiklovir strem wel die groei van die virus, wat nuttig is by die ontwikkeling van 'n koorsblaar, maar kan nie die virus vernietig nie. Dit behoort gegee te word net voordat die infeksie homself manifesteer, en dit is uiters moeilik om die tydsberekening reg te kry.

'n Koorsblaar kan redelik goed ingeperk word indien dit in 'n vroeë stadium behandel word. Wanneer mens 'n blokkie ys in die eerste twee dae 'n aantal keer per dag oor die lip vryf, ontwikkel die koorsblaar nie verder nie. Aansmeer van ontsmettingsalkohol droog die koorsblaar uit, en help dat 'n rofie vinniger gevorm word. 
Indien asiklovir reg aan die begin van die koorsblaar aangewend word (onmiddellik wanneer die brand of tinteling gevoel word), word die groei en ontwikkeling van die infeksie vinnig gestop. Asiklovir werk op die DNS-vlak van die virus — dit inhibeer en deaktiveer die virus se DNS-polimerase, en word deel van die virus se DNS-ketting. Dit beveg nie die infeksie wat reeds bestaan nie, maar dit keer wel dat dit verder groei — vandaar die vereiste dat dit so vroeg moontlik aangewend word.
Normaalweg word asiklovir as room aangesmeer, maar famsiklovir of valasiklovir in pilvorm kan normaalweg vir 5–7 dae geneem word. 'n Hoë-dosis eendagbehandeling daarmee is beskikbaar, en meer koste-effektief en gerieflik. 

Dit is heel moontlik dat die simptome van die virus (m.a.w. die koorsblaar) ná puberteit nie meer voorkom nie. Die virus bly egter wel in die liggaam aanwesig.


</doc>
<doc id="42360" url="https://af.wikipedia.org/wiki?curid=42360" title="Bagheera">
Bagheera

Bagheera (Hindi: बघीरा / "Baghīrā"), die swartluiperd, is 'n denkbeeldige, manlike dierekarakter wat oorspronklik in Rudyard Kipling se Engelse Mowgli-verhale, "The Jungle Book" ("Die Oerwoudboek", 1894) en "The Second Jungle Book" ("Die Tweede Oerwoudboek", 1895) verskyn het. Hy is nie slegs die mees gevreesde roofdier in die Indiese reënwoud nie, maar tree ook op as beskermheer, metgesel en vriend van Mowgli. Sy naam staan in Duits en Portugees onderskeidelik as Baghira en Baguera bekend.

Die leser ontmoet Bagheera op die tydstip wanneer daar van Vader Wolf en Raksha, wat die menswelp, Mowgli, wil aanneem, deur die Seeonee(Seoni)-wolftrop geëis word dat 'n tweede buitestander ten gunste van die nuwe lid moet pleit, net ná Baloo sy insette gelewer het. Hy betree die Raadsrots en, deur net soos Shere Khan, die tier, die Oerwoudswet se skuiwergate, sowel as die twintig wolwe se teerheid vir kos, uit te buit, koop hy Mowgli se lewe met 'n pasdoodgemaakte bul, en help om die kind as deel van die wolftrop groot te maak.

Bagheera het vir Mowgli touwys gemaak hoe om boom te klim en hom ook attent gemaak omtrent die mens se dierstrikke wat orals in die oerwoud gestel is. Soos bloedbroers het hul saam gerus, voetgeslaan en gejag. By laasgenoemde is Mowgli deur die luiperd verbied om enige bees, oud of jonk, te nuttig, omrede sy lewe deur dié van 'n bul gekoop is (toevallig stem hierdie vegetariese gebruik ook ooreen met die nabygeleë Hindoe-statbewoners s’n). Bagheera, wat daarvan bewus is dat Shere Khan die jonger wolwe teen Mowgli opsweep, het die menswelp met soveel woorde probeer meedeel wat 'n gevaarlike kalant die Tier werklik is.

'n Dekade later, op 'n warm dag, waarsku Bagheera weereens vir die seunskind dat, sodra die bejaarde Akela uit die weg geruim is, sy aartsvyand, tesame met die ander jongwolwe, hom sal vermoor, voordat hy wasdom sal bereik. Mowgli verstaan steeds nie waarom sy eie broers teen hom sal draai nie. Bagheera strek hom ten volle lengte uit, en met halftoe oë vra hy Mowgli om onder sy kaak te voel – 'n verborge litteken word so ontdek.

Die melanistiese luiperd lig hom dan oor sy eie hartsgeheime in:
Bagheera is in gevangenskap in die Radja van Oodeypore, Britsbesette Indië, se dieretuin gebore. Toe sy ma-luiperd sterf, het 'n smag na vryheid binne hom begin vlamvat. Sodra hy opgewasse en sterk genoeg is, het hy die grendel van sy hok oopgebreek en diep die bosse in ontsnap. Sy woestheid en behendigheid het groot ontsag onder al die oerwoudbewoners gewek; behalwe natuurlik die verwaande Shere Khan.
Bagheera se mensekennis het hom deur die jare heen nooit ontgaan nie. Niemand anders, behalwe Mowgli, het ooit uitgevind dat Bagheera eens aan 'n ketting en halsband, vir die mens se vermaak, vasgekluister was nie.

Hy vra vir die seun om hom stip in die oë te kyk, waarna Bagheera binne 'n halfminuut sy kop wegdraai. Hierdeur verduidelik hy die eintlike rede hoekom die wolwe so 'n afsku in Mowgli het: die mens het mag oor die diereryk. Hul kan hom nie in die oë kyk nie, selfs al het hy fisies tussen hulle grootgeword. Mowgli bly nou eenmaal mens deur en deur. Wat Mowgli se toekoms betref, is dit reeds 'n uitgemaakte saak: soos hy, Bagheera, teruggekeer het na die oerwoud, waar hy hoort, sal Mowgli ook later moet terugkeer na die mensdom toe. Instede daarvan om hom, as 'n mens, vir sy verlede te verwyt, het Bagheera vir Mowgli eerder as sy geesverwant vereenselwig, waar altwee van hul werklike tuiste verwyderd is. Dit verduidelik waarom hy veral so 'n hegte vriendskapsband met Mowgli het.

Bagheera stel voor dat Mowgli vuur (beter bekend as die Rooi Blom) as verdedigingswapen byderhand moet hou, vir dit wat die nabye toekoms moontlik mag oplewer. Ná Mowgli se vuurvonds, sê sy vriend vir hom dat Akela die vorige aand die prooi misgevang en dus van die gras afgemaak sou word, was dit nie dat hy, wat Mowgli is, soek was nie. By die vergadering op die Raadsrots spoor Bagheera fluisterend vir Mowgli aan hoe om teen Shere Khan op te tree; staan letterlik agter die seun tydens die onvermydelike teenoormekaarstelling en speel ook die rol van sy vertrooster tydens die uiteindelike tranedal wat volg.

Hierdie tydgleuf speel sowat drie jaar voor Mowgli se Broers af.

Gedurende Mowgli se lesse sou Bagheera deur die Oerwoud aangedrentel kom om te kyk hoe sy troetelkind vorder, en met sy kop teen 'n boomstam lê en spin terwyl Mowgli die dag se les aan Baloo, sy leermeester, weergee. Bagheera, wie sou verkies het om eerder vir Mowgli te bederf, het medelye met die knaap gehad, omrede die seun, inaggeneem sy jong ouderdom, vragte inligting moes aanhoor en leer, en veral omrede Baloo hom telkens 'n veeg of twee toegedien het sodra die kind iets vergeet het. Terwyl hy sy eie staalblou kloue bewonder, vra Bagheera Baloo omtrent die ‘Meesterwoorde’ uit, wie dit weer vir die ergerlike Mowgli vra om aan die luiperd voor te dra. Mowgli pronk, en spring op Bagheera se rug, vanwaar hy vir sy onderwyser tong uitsteek. Bagheera verskil met Baloo ten opsigte van die manier hoe hy Mowgli opvoed – Mowgli is teen alle diere deur die kodetaal gevrywaar – maar nie teen sy eie soort, die mens, nie.

Toe die swartluiperd later uitvind dat Mowgli met die "Bandar-log" (aapvolk) bevriend geraak het, is hy teleurgesteld en woedend – sy oë was so hard soos nefriete. Hy weet dat hulle geen wet en leier het nie en nog altyd leuenagtige aandagvrate was; uiteindelik sal daar van Mowgli ontslae geraak word sodra hulle verveeld begin raak. Hy bedink dat Baloo sy plig versuim het om die seun eerder teen hierdie skepsels te waarsku.

Daardie selfde middag, toe Mowgli tussen sy vriende gedurende hul middagslaap weggeraap is, het Bagheera, woedend deur gramskap en kommer, soos nooit tevore agterna geklim, maar die dun takkies het gedurig onder sy gewig meegegee, met kloue vol boombas soos hy herhaaldelik afgegly het. Verontwaardig brul hy weereens vir Baloo waarom hy die Menswelp nie teen die "Bandar-log" gewaarsku het nie. Hy besef dit is tervergeefs om die ape in te haal en vra die beer om 'n plan te beraam. Baloo is uit wanhopigheid tot raserny gedryf en Bagheera probeer hom tot bedaring bring deur hom te verseker dat Mowgli gewis nie iets sal oorkom nie, hoewel hy in die hande van die berugte "Bandar-log" is wat geen ‘"vrees"’ vir enige dier het nie. Met die klem op die woord ‘"vrees"’ onthou Baloo skielik hierdeur dat Kaa die aapvolk se enigste vyand is, en stel voor om hom te gaan spreek. Bagheera, wat nie veel omtrent Kaa, die ‘Rotsslang’, se doen en late weet nie, het aanvanklik ewe agterdogtig vir Baloo probeer ontmoedig, maar tog besluit om saam met hom ‘Kaa rede te laat insien’.

Om Kaa teen die "Bandar-log" op te rui, herroep Bagheera ingedagte byname wat die aapvolk die luislang al toegesnou het. Toe hy sien dat Kaa hierdeur ontstel word, gaan hy doodluiters voort hoe die ape ook bespiegel dat Kaa al sy tande verloor het en niks groter as 'n boklam sal aandurf nie, omrede hy deur 'n bokram se horings afgeskrik word. Met Kaa wat nou behoorlik opgewerk is, verduidelik Bagheera kortliks hoe hul geliefde Mowgli deur die neutestelers ontvoer is; onderbreek Kaa voordat hy met een van sy lang staaltjies kan begin; bedank Chil, die patrysvalk, vir die rigtingaanwysings om by die Koue Lêplek uit te kom; deel die soekgeselskap mee dat die ligging 'n halfaand se reis daarvandaan is en moet al sy kragte inspan om met Kaa se blitsige pas mee tred te hou.

Hulle spreek af dat Kaa die Westelike Muur sal nader sodra die donker wolk die maan bedek, terwyl Bagheera na die terrasse sal gaan. Bagheera spring klokslag links en regs tussen die ape in en jaag teen die helling op – dit veroorsaak 'n kabaal van vrees en woede wat opgeskop word. Toe Bagheera deur die rollende, skoppende massa onder hom gepootjie word, skreeu een dat die luiperd op die plek doodgemaak moet word. 'n Bytende, krappende en verskeurende menigte sak op die kat toe, terwyl vyf tot ses ape Mowgli teen die somerhuismuur opgetrek en 4,5 meter ver deur 'n opening in die koepeldak laat val. Deur 'n gleuf in die muur gewaar die mensekind hoe Bagheera, vir die eerste keer sedert sy geboorte, verbete om sy lewe moet veg. Mowgli skreeu vir Bagheera om by die watertenk uit te kom. Met die wete dat Mowgli veilig is, verkry die luiperd nuwe moed en druk duim vir duim reguit na die opgaartenks deur. Uit 'n geplas kon Mowgli aflei dat Bagheera die watertenk bereik het, waar die apies hom nie kon bykom nie. Omring deur hordes ape, en uit die onvermoë om Baloo te help, lig Bagheera sy druppende ken op en roep noodgedwonge al hygende om Kaa se hulp.

Die ape probeer op die vlug slaan, maar word met Kaa se sissende woorde tot stilstand gebring en tjoepstil gemaak, wat Bagheera die kans vergun om uit die watertenk te klim en homself droog te skud. Hy vra vir Kaa om Mowgli uit die gevangenis te kry; hy self kan niks meer doen nie. Hy wil net vir Mowgli kry en loop, voordat die ape hulle weer aanval. Kaa verklaar stellig aan Bagheera dat geen aap sal roer nie, en bevry Mowgli. Toe Mowgli met 'n skok opmerk hoe ‘sy broeders’ bloei, merk Bagheera, terwyl hy sy lippe lek, lakonies op dat ander in dieselfde toestand verkeer, verwysende na die dooie ape wat rondgesaai lê. Met Baloo se segging dat Mowgli sy trots is, maak Bagheera in 'n droë stem die kind ongemaklik met die woorde : ‘Daarvan sal ons later oordeel’. Hy stel Mowgli aan Kaa, hul almal se lewensredder, voor en gebied dat die seun volgens hul tradisie die luislang bedank.

Tydens die hipnotiese, betowerende dans van Kaa, word Bagheera, net soos al die ape en Baloo, ook vasgevang, waarna Mowgli, wat onvatbaar hierteen is omdat hy mens is, sy twee vriende met moeite moet verwyder. Fluisterend smeek Bagheera die seun om sy hand op sy skouer te hou, anders sou hy outomaties na die slang toe moet teruggaan.

Buite in die oerwoud, waar die driemanskap weer onder die bome staan, sê Bagheera sidderend dat Kaa oor meer kennis as hulle beskik en dat, as hy agtergebly het, hy verseker in die slang se keelgat sou afgeloop het. Mowgli kan nie begryp waaroor die hele bohaai gaan nie en maak die uitlating dat die hele skouspel vir hom maar net 'n groot slang was wat lawwe sirkels op die grond gemaak het en wie se hele neus seer was. Hieroor raak Bagheera briesend en lees vir Mowgli deeglik die leviete voor. Hy noem onder andere dat sy en Baloo se wonde, pyn en lyding aan Mowgli toegeskryf kan word, asook dat hul vir vele dae nie sal kan jag nie. As "die" Swartluiperd, is sy eer diep gekrenk deurdat hy genoodsaak was om Kaa se hulp in te roep en, (saam met Baloo) soos klein voëltjies belaglik gemaak is met die Honger-dans – alles omrede Mowgli met die Bandar-log omgegaan het.

Hy vra vir Baloo wat die Oerwoudwet bepaal, waarop Baloo sugtend antwoord dat ‘berou steeds nie straf kan vervang nie’, maar, in teenstelling met sy eie ruwe tugtiging aan die aanvang van die verhaal, ook vinnig bylas dat die luiperd moet onthou dat die seun nog baie klein is. Daar word ook aan Mowgli gevra of hy enigiets te sê het, waarop die kind antwoord dat sy straf welverdiend is. Bagheera deel ses ligte houe uit wat vir 'n sewejarige soos hale sou gevoel het, hoewel dit uit 'n luiperd se oogpunt nie eens 'n luiperdwelpie uit die slaap sou kon wek nie.

Na die hele onsmaaklikheid afgehandel is, is alles vergewe en vergete; Bagheera vra Mowgli om op sy rug te klim om hom sodoende tuis te besorg. Mowgli, met sy kop wat op Bagheera se rug gerus het, het met die terugtog nie eens wakker geword toe die luiperd hom langs Moeder Wolf se sy in die grot neergelê het nie.

In hierdie hoofstuk, waar die agtergrond sowat vier maande ná Mowgli se Broers afspeel, maak Bagheera eers aan die slot van die verhaal sy verskyning. Met 'n diep stem uit die ruigte wens hy sy ‘Kleinboet’ met die puik kordaatstuk (naamlik Shere Khan wat om die lewe gebring is) geluk. Hy noem ook hoe hulle, Mowgli se bondgenote, na hom in die Oerwoud verlang het (waar die seun ondertussen in die stat woonagtig was), voordat hy saam met hom tot bo-op die Raadsrots klim om Shere Khan se huid uit te lê.

Waar die wettelose wolwe nou terughunker om weer Akela en Mowgli as leiers te hê, skop Bagheera teë. Soos die luiperd beweer, sal die wolwe, sodra hul opnuut dikgevreet is, weer 'n omverwerping wil loods. Soos hulle hul eie naam, die Vrye Volk, gestand doen, het die wolwe om vryheid geveg en dit ontvang. Dit is, volgens hom, nóú te laat om terug te keer na soos dit voorheen was; die besluit is geneem en die gevolge moet gedra word.

Hierdie episode speel in 'n tydperk voor Mowgli se Broers af. As gevolg van die moeson-reën wat nooit gegiet het nie, het 'n kwellende droogte die oerwoud geteister wat al die wild laat uitteer laat het.

In hierdie verhaal word die leser toegelig dat Bagheera tot drie keer in 'n aand sou jag, sonder om 'n volledige maal te bekom. Dit was juis in hierdie moeilike tydperk waar hy as Mowgli se raadgewer opgetree het, en vir die seun voorgeskryf het om suutjies te werk te gaan, stadig te jag en om nooit, onder geen omstandighede, sy humeur te verloor nie.

Hy verneem by Mowgli of hy darem iets te ete gekry het, verseker hom dat die reëns weer sal opdaag, nooi hom saam na die Vredesrots en bied aan om die erg-vermaerde, ermbarmlike kind op sy rug soontoe te dra. Hy vertel met 'n gedempte stem ook vir Mowgli, terwyl hy na sy eie vodde, stowwerige lies kyk, dat hy die vorige aand lelik deur 'n ingespande os grond toe gebring is. Hy ys ook wat sou gebeur het as sy prooidier losgeloop het.

By die Vredesrots, waar hy die water inloop en by die ander roofdiere aansluit, merk Bagheera verontreg op dat al die diere inderdaad nou onder een wet is (naamlik dat nie 'n enkele dier, insluitend plantvreters, vir voedsel doodgemaak mag word nie) en wens die vleiseters 'n Goeie Jagtog ('n groet wat soortgelyk is aan die mens se algemene ‘Goeie Môre’) toe. Dan sê hy deur sy tande dat dit veral vir die plantvreters 'n Goeie Jagtog sal wees. Die laaste dubbelsinnige uitspraak onthuts die herte. Hathi, die Groot Olifant en huidige heerser van die oerwoud, spreek Bagheera hieroor aan. Die luiperd antwoord ergerlik terug dat hy deeglik van die ‘Vredesverdrag’ bewus is en vra retories of plante hom enigsins iets in die sak sal bring, waarop 'n paar-maande-oue boklam antwoord dat sy spesie dit beslis sal verwelkom. Te midde van hul gehawende toestand, laat laasgenoemde die omsittende Oerwoudbewoners uitbars van die lag, waarop Bagheera sagkens spin dat die boklam se woorde ná die Vredesverdrag in sy guns sal tel.

Hy dryf die spot met Mowgli deur opgeruimd hom telkens speels met die een poot terug in die water te druk. Die luiperd se vrolikheid verander in walglikheid met Shere Khan wat op die toneel verskyn; veral wanneer hy waarneem dat donker, olierige bloed uit die tier se bek die skoon water besmet. Toe Shere Khan nonchalant noem dat hy 'n man 'n uur te vore doodgemaak het, klim Bagheera daar en dan uit die stroompie en skud elke poot van hom droog. Hy maak sy rug krom soos 'n bamboes in die wind, voordat Hathi die tier vra om die terrein te verlaat.

Mowgli kan nie verstaan van watter ‘reg om 'n mens dood te maak’ Shere Khan gepraat het nie, en vra sy luiperdmaat hieroor uit, sienende dat die Oerwoudwet manslag ten sterkste veroordeel. Bagheera stel voor dat hy Hathi hieroor raadpleeg, maar kan darem nie verhelp om te noem hoe hy self die ‘kruppel slagter’ (Shere Khan) sou reggesien het, was dit nie dat die Olifant self gepraat het, nie.

Bagheera lewer ook onderlangs, in die eerste drie paragrawe van Hathi se staaltjie, komiese kommentaar. Na die storie klaar vertel is, vra Bagheera vlugtig twee vrae, net voor die Groot Olifant aankondig dat hy nie gepla wil wees nie.

Hierdie verhaal speel direk ná "Tier! Tier!" af, en is ook die langste kortverhaal in die hele Mowgli-reeks. Bagheera se handelinge kan as volg opgesom word:

Na Mowgli en Kaa die ondergrondse skatkamer verlaat het, het die seun die ankhus teen die oggendson gehou en die robyne daarvan met Bagheera se oë vergelyk. Mowgli is direk na Bagheera toe om inligting omtrent die skat te bekom. Hy kry die pootuit swartluiperd, waar hy na 'n moeisame jagtog besig was om water te drink. Bagheera verhaal dat die ankhus gebruik was om die koppe van olifante stukkend mee te slaan, sodat hulle na die mens se pype kon dans. Nadat die klong die instrument tussen die bome weggesmyt het, loop Bagheera sowat drie kilometers verder weg om te gaan slaap. Mowgli knip ook 'n uiltjie.

Bagheera is eerste op die toneel wanneer Mowgli wil weet wat van ‘die doringgepunte ding’ geword het. Deur spoor te sny, speel hul saam speurder, waar hul telkemaal op 'n nuwe menslyk afkom soos hul vorder, soos die een man die skat by die ander gesteel en weer op sy beurt vermoor is; alles in 'n bitter kort tydjie. Altesaam ses mense is dood.

Hoewel Mowgli aanvoer dat hy indirek vir die mans se dood verantwoordelik is, hou Bagheera vol dat die probleem by die mens self lê, en nie by Mowgli of die wapen nie. Bagheera word gevra om 'n diep gat onder 'n boom te grawe, om te voorkom dat nog ses mense se lewens geneem word terwyl hy en die seun dut.

Hoewel die Groot Kat nie self in hierdie verhaal voorkom nie, word daar wel drie verwysings na hom gemaak:

In die laaste hoofstuk van die Mowgli-reeks, bevind die leser hom sowat twee jaar ná die Rooihond-voorval, waar Mowgli omtrent sewentien jaar oud is.

Aan die begin word daar in 'n paragraaf opgesom hoe verwonderd Bagheera is oor Mowgli se oë, wat, ongeag hoe hy geveg het, nooit soos sy eie geblits het nie. Waar Bagheera en Mowgli uitgestrek op 'n heuwel lê wat oor die Waingunga-rivier uitkyk, word die luiperd bewus dat die lente (bekend as Die Tydperk van Nuwe Gesprekke) bitter naby is, en begin in die droë gras te rol om van sy ou ‘winterspels’ te verwissel. Mowgli merk snedig op dat hy as heerser van die oerword gehoort te weet dat dit onbetaamlik is om soos 'n boomkat op te tree. Bagheera kap terug dat hulle twee sekerlik die heersers van die oerwoud is, want ‘wie anders sou so sterk en wys soos Mowgli wees?’

Bagheera raak eers geesdriftig oor die nuwe seisoen toe Ferao, die rooi houtkapper, begin sing, en begin self te spin en te neurie. Mowgli brom dat daar geen wild in die omtrek is om oor opgewonde te raak nie. Bagheera vererg hom en vra of hy dan nie kan hoor hy oefen vir sy lentelied nie. Bitsig antwoord die jongman dat hy presies sal weet wanneer dit lente is – dit is die tyd van die jaar wanneer Bagheera en al sy ander vriende van hom af weghardloop en hul eie koers inslaan. Bagheera wil nog protesteer, maar die verontregte Mowgli val hom in die rede en haal sy humeur en nukke op hom uit omrede al die diere sy bevele, soos dit hom pas as dié heerser van die oerwoud, verontagsaam. Nederig lig die luiperd hom weereens in dat dit lente is en dat hy daaroor verheug behoort te voel. Uitgeput van die woede-uitbarsting en met 'n moeë stem vra hy Bagheera om as rusplek vir sy kop te dien, waaraan die swartluiperd sugtend toegee.

Die leser sal deur die hoofstuk uitvind dat die aanval nie soseer op Bagheera gemik was nie, maar dat dit 'n sameloop van Mowgli se innerlike stryd (waar die seun voor die keuse te staan kom om die oerwoud blywend vir die mensdom te verlaat aldan nie) is wat tot 'n gevoel van magteloosheid en selfbejammering gelei het, wat op sigself weer tot uiterlike botsings gelei het.

By die slot van die verhaal, waar Mowgli by die Raadsrots redeneer dat hy nie in staat is om terug na ‘sy mense’ te keer nie, omrede sy lewe deur 'n bul en Bagheera gekoop is, word sy sin kortgeknip deur 'n brul en 'n gepletter op die onderbos – waar die einste swartluiperd, lig, sterk en skrikwekkend soos altyd, voor hom staan. Tesame met sy druppende poot wat na Mowgli uitgesteek word, verduidelik hy aan die opgeskote seun dat dit die rede is hoekom hy so lank gedraai het: 'n Twee-jaar-oue bul is doodgemaak, wat Mowgli van al sy skuld loskoop. Hy lek Mowgli se voet en vra die jongeling om nie te vergeet dat hy hom liefgehad het nie, voordat hy met een sprong op die voet van die heuwel land en met 'n lang, luide geroep hom sterkte vir die pad wat hy mag betree toewens. Hy neem finaal afskeid van Mowgli deur te herhaal: ‘Onthou, Bagheera het jou altyd liefgehad’.

Bagheera sing ook saam met Baloo en Kaa "Die Eindlied" (The Outsong), waar die sangers raad aan Mowgli verskaf, alvorens die hy weer voor Messua se deur te staan kom.

In die Russiese animasiereeks ‘"Die Avonture van Mowgli"’, word Bagheera as 'n vroulike swartluiperd uitgebeeld. Dit kan moontlik toegeskryf word aan die Russiese woord vir ‘panter’, wat 'n vroulike naamwoord is. Sy het drie welpies, waarvan een swart en twee normaalgekleurd is.

In die 1967 Disney-rolprentaanpassing, "The Jungle Book", is Bagheera manlik; sy stem word in Engels vertolk deur Sebastian Cabot. Hierdie swartluiperd word as 'n intelligente, ernstige en verantwoordelike karakter beskryf, wat in 'n mate met die Bagheera in die kinderletterkunde-roman ooreenstem, behalwe dat laasgenoemde baie meer toegeeflik en waaghalsig is. Bagheera vind die menswelp heel eerste (nie Vader Wolf/Raksha (Moeder Wolf) nie), en stem by die vergadering op die Raadsrots in om die seun terug na die stat te besorg. Gedurende die rolprent sit Bagheera gereeld vas met Baloo, omrede hy weet dat, solank as wat Shere Khan in die oerwoud teenwoordig is, die oerwoud geen veiligheid vir Mowgli kan bied nie, ongeag hoe hard Baloo daarin poog om die seun te beskerm. Bagheera tree ook as die fliek se verteller op.

Bagheera is een van die hoofkarakters wat uit die "TaleSpin"-televisiereeks, wat van verskeie Oerwoudboek-personages gebruik gemaak het, weggelaat is. Baie van Shere Khan se soldate en vlieëniers word egter as swartluiperds, in dieselfde trant as Bagheera, uitgebeeld.

In die voorvolg-spotprentreeks, "Jungle Cubs" (Oerwoudwelpies) is hy die jongste portuurlid van die vriendekring. Daar is gereeld die gek geskeer met hom – veral deur die baasspelerige Shere Khan. Hy staan geliefd bekend as “"Baggy"”. Net soos Shere Khan, beskik hy oor 'n Britse uitspraak in die hoofrolprente, hoewel hy met 'n Amerikaanse aksent in hierdie reeks sy gesprekke voer.

In die tweede rolprent, "The Jungle Book 2", vertolk deur Bob Joles, verskyn hy weereens as die ernstige Bagheera. Met behulp van Kolonel Hathi se troepe, probeer hy Baloo weerhou om die mensdorpie te bereik. Sodra die statbewoners op soek na Mowgli is, vermoed hy dat Baloo die kind teruggebring het, wat inderdaad die geval is. Baloo verberg Mowgli, sodat die luiperd glo dat die seun nie saam met die beer wandel nie. Nadat Shere Khan uiteindelik vasgekeer is, ontmoet Mowgli weer vir Bagheera. Teen die einde van die rolprent word daar vertoon hoe hy met Ranjan speel, terwyl Mowgli en Baloo die herhaling van "The Bare Necessities" (Die Blote Noodsaaklikhede) besing.

In party Disney-spotprente wat in Italië geteken is, word Bagheera as 'n vroulike nie-vermenslikte diererolprentster uitgebeeld, wat ietwat op haar rolprentvoorkoms gegrond is. Waar haar pels oorspronklik heeltemal swart was, het sy wit gedeeltes wat oor haar liggaam verspreid is. Sy hou daarvan om handtekeninge aan haar bewonderaars uit te deel, en, as vegetariër, geniet sy dit om groenamandelgegeurde troeteldierkos te eet.

In die anime-televisiereeks, "Jungle Book Shōnen Mowgli", is hy ook een van Mowgli se mentors, soos Baloo, behalwe dat hy meer geesdriftig en 'n sagsinniger benadering tot party van sy lesse het. As welpie het hy sy ‘kinderjare’ in die sorg van 'n Engelse gesin deurgebring. Bagheera is 'n alleenloper, wat, weens hy te veel van die lewe se goeie en slegte kant in 'n te kort tydjie blootgestel is, baie wêreldwys is. Hy was al in skermutselings met mans, met die gepaardgaande noue ontkomings, betrokke, wat verduidelik waarom hierdie swartluiperd wantrouig deur die oerwoud rondsluip.



</doc>
<doc id="42363" url="https://af.wikipedia.org/wiki?curid=42363" title="Michael (naam)">
Michael (naam)

Michael is 'n manlike eerstenaam en is Hebreeus vir "Hy wat soos God is". Die vroulike vorm is Michelle of Michaela.
Ander vorms is Maikel (Nederlands), Michel (Frans) , Michele (Italiaans), Michiel, Miguel (Spaans), Micha, Mick en Mike (Iers). In Oos-Europa is die naam Michail in gebruik, in Griekeland Michali(s) en in Roemenië Mihai en Mihaela.


</doc>
<doc id="42364" url="https://af.wikipedia.org/wiki?curid=42364" title="Solomon Linda">
Solomon Linda

Solomon Popoli Linda (1909 - Soweto, Johannesburg, 8 Oktober 1962) was 'n Suid-Afrikaanse musikant, sanger en komponis van Zoeloe-afkoms. Hy skryf die lied " Mbube " wat later wêreldwyd die treffer The Lion Sleeps Tonight word. Ondanks die populariteit van die nommer sterf Linda in armoede.



</doc>
<doc id="42365" url="https://af.wikipedia.org/wiki?curid=42365" title="Lonerock, Oregon">
Lonerock, Oregon

Lonerock is 'n dorp in die norde Oregon, in die Gilliam-distrik.

In 2000 het die dorp 'n bevolking van 24 gehad: 100% wit.


</doc>
<doc id="42366" url="https://af.wikipedia.org/wiki?curid=42366" title="Bertha Benz">
Bertha Benz

Bertha Benz (1849-1944) was die eggenote en besigheidsvennoot van Carl Benz. Na aanleiding van haar vennootskap met Benz, was sy ook die eerste persoon wat 'n motorkar oor 'n lang afstand bestuur het, waardeur kommersiële belangstelling in motorkarre aansienlik gestyg het.

Sy is op 3 Mei 1849 in Pforzheim, Duitsland, as Bertha Ringer gebore. Sy het reeds in 1871, voor haar huwelik met Benz op 20 Julie 1872, geld in sy besigheid belê wat dit vir hom moontlik gemaak het om die eerste gepatenteerde motorkar te ontwikkel. Bertha het haar wêreldberoemde rit in 1888 afgelê: 106 km tussen Mannheim en Pforzheim. Halfpad moes sy brandstof byvoeg, iets wat in daardie dae nog slegs by apteke beskikbaar was.




</doc>
<doc id="42371" url="https://af.wikipedia.org/wiki?curid=42371" title="Klein gekolde kat">
Klein gekolde kat

Die klein gekolde kat, ook bekend as swartpootwildekat of miershooptier "(Felis nigripes)" is 'n klein wildekat wat voorkom in Suid-Afrika, Namibië, Botswana en gedeeltelik in Zimbabwe.

Die soogdier is die kleinste van al die katsoorte in die streek. Die kleur wissel van 'n gelerige kaneelbruin in die suide tot ligte geelbruin in die noorde van die gebied waarin hulle voorkom, met verspreide strepe en kolle. Agter op die nek en rug is vier swart strepe waarvan die buitenste twee afdraai oor die skouers. Dié strepies is dikwels verdeel in korter strepies of kolle. Die stert is kort en om die keel is drie ringe. Dié kat is kleiner as die vaalboskat en die strepe en kolle is duideliker. Die mannetjies (1,5-1,7 kg) is effens swaarder as die wyfies (1-1,4 kg).

Die katte verkies droë gebiede met ooptes en 'n bietjie lang gras of struike. Hulle eet hoofsaaklik muise en spinnekoppe asook reptiele, insekte en voëls.

Die katte is nagdiere wat eers ná donker uitkom. Hul lewensduur is onbekend. Hulle is meestal alleenlopers en beweeg veral op die grond, maar kan goed boomklim. Hulle vlug in die bome in as hulle gejaag word. Bedags slaap hulle in erdvark- of springhaasgate, miershope of onder struike. Die katte is aggressief vir hul grootte en kom nog buite bewaringsgebiede voor. Een tot drie kleintjies word tussen November en Desember gebore ná 'n dratyd van ±2 maande. Hul natuurlike vyande is die leeu en luiperd.



</doc>
<doc id="42373" url="https://af.wikipedia.org/wiki?curid=42373" title="Eirik Glambek Bøe">
Eirik Glambek Bøe

Eirik Glambek Bøe (* 25 Oktober 1975) is 'n musikant, musiek- en liriekskrywer, en sanger vanuit Bergen, Noorweë wat die bekendste is vir sy deel in die popduo Kings of Convenience saam met Erlend Øye. Alhoewel sy moedertaal Noors is, is vele van sy werke Engelstalig.

Bøe het saam met Øye die musiekgroep Skog in die 1990's gestig. Die twee het Kings of Convenience in 1998 gestig en die selfgetitelde debuutalbum is in 2000 uitgereik. Die daaropvolgende album het "Quiet is the New Loud" geheet en is in Januarie 2001 vrygestel. Øye het in elektroniese musiek geïnteresseerd geraak, wat daartoe gelei het dat 'n remixalbum, "Versus", deur Kings of Convenience in Oktober 2001 vrygestel is. Die enkelsnit "Toxic Girl" het tot die uitbreiding van Bøe se aanhangersbasis gelei vanweë die snit se beskeie enkelvoudigheid en liriese gehalte. In 2004 het Kings of Convenience "Riot on an Empty Street" vrygestel, waarop 'n Europese en Noord-Amerikaanse musiektoer in 2005 gevolg het.

Bøe het in 2006 Øye se groep The Whitest Boy Alive by sommige optredes tydens daardie groep se Skandinawiese musiektoer met sy nuwe groep Kommode ondersteun. Laasgenoemde groep is tans in die ateljee. Kommode bevat die lede van Skog, Øye uitgesluit.

Eirik sing as gaskunstenaar op die snit "How My Heart Behaves" op Feist se album, "The Reminder" (2007).

Bøe het sielkunde aan die Universiteit van Bergen studeer. Sy meisie is Ina Grung, 'n model wat ook op van Kings of Convenience se albumomslae pryk. Hy het een kind by haar.



</doc>
<doc id="42375" url="https://af.wikipedia.org/wiki?curid=42375" title="Vaalboskat">
Vaalboskat

Die vaalboskat of groukat ("Felis silvestris lybica") is 'n subspesie van "F. silvestris". Dit lyk asof hulle ongeveer 131 000 jaar gelede afgestam het van 'n ander subspesie. 'n Sekere individu is ongeveer 10 000 jaar gelede mak gemaak in die Midde-Ooste, en is waarskynlik die voorvader van vandag se huiskatte. 'n Mak kat saam met mensoorblyfsels wat 9500 jaar terugdateer is in Siprus ontdek.

Die vaalboskat is vaalbruin tot geel of grys met swart strepe op die stert. Sommige het ligte strepe om die lyf. Hul het korter hare as die Europese subspesie en is heelwat kleiner. Die lengte van die kop en lyf is 45 tot 75 cm (17,7 tot 29,5 duim), die stert 20 tot 38 cm (8 tot 15 duim) en hul massa 3 tot 6,5 kilogram (6,61 tot 14,3 pond).




</doc>
<doc id="42383" url="https://af.wikipedia.org/wiki?curid=42383" title="Puebla FC">
Puebla FC

Puebla FC (voluit: Puebla Real Club de Fútbol) is 'n Meksikaanse sokkerklub in die stad Puebla. Puebla FC is in 1904 gestig is. Die byname van die klub is Los Camoteros La franja.


 


</doc>
<doc id="42391" url="https://af.wikipedia.org/wiki?curid=42391" title="Pous Adrianus VI">
Pous Adrianus VI

Adrianus VI was die 218de pous van die Rooms-Katolieke Kerk van 1522 tot 1523. Hy was die eerste en tot nou (2009) enigste pous uit Nederland. Na sy dood is slegs Italianers tot pous verkies tot in 1978 toe Karol Wojtyla uit Pole tot Pous Johannes Paulus II verkies is. Adrianus is ook die tweede laaste pous wat sy doopnaam gehou het toe hy pous geword het (die laaste een was Pous Marcellus II).

Pous Adrianus VI is gebore as Adriaan Florenszoon Boeyens op 2 Maart 1459 in Utrecht, Nederland. Hy was die seun van Floris of Florens Boeyens en sy vrou Gertruida. Hy kry skoolonderrig in Zwolle en vanaf 1478 studeer hy filosofie, teologie en kerkreg aan die Universiteit van Leuven. In 1489 word hy hoogleraar aan die Universiteit. Op 30 Junie 1490 word hy priester en pastoor van die Groot Begijnhof. Vanaf 1507 is hy leermeester van Karel V die kleinseun van Ferdinand II van Aragon. In 1515 vertrek hy na Spanje om Karel se belange te behartig. Op 18 Augustus 1516 word hy biskop van Tortosa, op 14 November 1516 hoof van die Inkwisisie van Aragon en op 1 Julie 1517 word hy bevorder tot kardinaal deur Pous Leo X. Op 9 Januarie 1522 volg hy Pous Leo X op as kompromie-kandidaat. Hy word op 31 Augustus 1522 gekroon deur kardinaal Marco Cornaro en regeer tot sy dood op 14 September 1523. Hy word opgevolg deur Pous Clemens VII. Die naam ‘Adrianus’ beteken 'inwoner van Adrië'.

Pous Adrianus VI sien as sy vernaamste take die bestryding van die Reformasie, die hervorming van die Kerk en die vereniging van die Christelike magte teen die aanvalle van die Turke in Hongarye en die Griekse eiland Rhodos. Hy het uiters sober gelewe, wat hom gehaat gemaak het in Rome. Deur sy weifelende houding in komplekse probleme het hy die bynaam "videbimus" (Ons sal sien...) gekry. Aanvanklik het hy neutraal gestaan in die stryd tussen die politieke magte van sy tyd, hoewel hy goed bevriend was met keiser Karel V. Op 15 April 1523 dring hy aan koning Frans I van Frankryk 'n wapenstilstand met keiser Karel op, met die dreiging van ekskommunikasie en interdik. Dit het 'n totale breuk met Frankryk veroorsaak en op 3 Augustus 1523 sluit die pous hom totaal aan by keiser Karel. Op 5 Augustus 1523 word hy ernstig siek en sterf op 14 September.


Pous Adrianus VI het slegs een kardinaal aangestel.




Saamgestel en vertaal uit die , , en wikipedia en aangevul uit ander bronne soos aangedui.

Basis-URL: 


</doc>
<doc id="42394" url="https://af.wikipedia.org/wiki?curid=42394" title="Rooijakkals">
Rooijakkals

Die rooijakkals ("Canis mesomelas") (ook genoem 'n silwerrugjakkals) is 'n spesie van die jakkals wat in twee gebiede in Afrika versprei is wat 900 km van mekaar af weg is. Een van die twee gebiede is Suider-Afrika, waar die rooijakkals in Suid-Afrika, Namibië, Botswana en Zimbabwe aangetref kan word. Die ander gebied is langs die oostelike kuslyn in die lande Kenia, Somalië en Ethiopië.

Middelgroot hondagtige vleisvreter met kenmerkende swart saal, wat breed by die nek en skouers is en na die basis van die stert nouer word. Die saal is ryklik met wit hare gespikkel. Sy gesig, sye en bene rooibruin; borskant gewoonlik ligter; lippe, keel en bors is wit. Sy taamlike groot gepunte ore is rooierig aan die agterkant en aan die binnekant met wit hare uitgevoer. Hy het 'n dik swart stert. Die stert is borselrig en donker van kleur. Wyfies is effens kleiner as mannetjies.

Die rooijakkals is gewoonlik 36–48 cm (14–19 dm) hoog by sy skouer, 45–90 cm (18–35 dm) lank en weeg 7–14 kg (15–30 lb). Die rooijakkalse in die suidelike deel van Afrika is geneig om groter te wees as hul boeties verder noord.

Die rooijakkals is opmerklik slanker as ander jakkalsspesies met groot, regop, gepunte ore.

Die rooijakkals se skedel is soortgelyk aan dié van die witkwasjakkals, maar is nie so plat nie en het 'n korter, breër rostrum. Die sagittale kruin en wangbene is ook swaarder in bou. Die skeurtande is groter as dié van die meer omnivooragtige witkwasjakkals.

Daar is reuk-/stinkkliere op die gesig en die anus en geslagsareas. Die rooijakkals het 6–8 tepels.

Die rooijakkals woon gewoonlik in pare wat gewoonlik hul lewe lank duur, maar jag dikwels in troppe om groter prooi soos rooibokke en wildsbokke te vang. Hulle is gebiedsterritoriaal; elke paar domineer 'n permanente gebied. Hulle is hoofsaaklik nagdiere maar kom ook in die dag tevoorskyn. Hul grootste vyande is luiperds, leeus en mense. Jakkalse word soms doodgemaak vir hul pels en omdat hulle boere se lewendehawe vang.

Die rooijakkals is 'n veelsydige vreter en sal sy dieet aanpas volgens beskikbaarheid van interspesifieke kompetisie. Hulle maak gewoonlik jag op klein tot mediumgrootte soogdiere (soos rotte, springhase en jong gehoefde diere), reptiele en voëls. Hulle sal ook aas en menslike afval (vullis) eet. Ander voedselitems sluit ongewerwelde diere, plante, visse, vinvoetige soogdiere en gestrande seesoogdiere in.

Die rooijakkals is 'n sosiale vreter en kan in groepe van 8–10 indiwidue gesien word wat saam aan 'n karkas vreet. Daar is al aangeteken dat soveel as tagtig jakkalse robkolonies aan die Namibiese kus versamel hoewel dit soms gepaard gaan met intraspesifieke aggressie.

Die rooijakkals is 'n pes vir baie boere omdat hulle jag maak op lewendehawe (veral skape en bokke).

Die rooijakkals het 'n twee maande draagtyd. Elke werpsel bevat van een tot ses kleintjies waarvan elkeen ongeveer 200–250 gram weeg. Op 8 maande is die kleintjies oud genoeg om hul ouers te verlaat en hul eie gebiede te verkry. Dit gebeur dikwels dat 'n jong jakkals terugkeer om die ouers te help om die volgende werpsel groot te maak. In sulke gevalle is daar 'n groter kans op oorlewing vir die werpsel. Soos verskeie ander jakkalsspesies is die rooijakkals gewoonlik eenwywig.

Die rooijakkals kom in 'n groot verskeidenheid habitatte in Afrika voor, soos bosveld, oop grasvlaktes en die Karoo. Hulle kan maklik aanpas by verskillende habitatte.

Daar is twee erkende subspesies van hierdie spesie:



</doc>
<doc id="42398" url="https://af.wikipedia.org/wiki?curid=42398" title="Planoise">
Planoise

Planoise is 'n Franse buurt in die stad Besançon in die département Doubs (gewes Franche-Comté).





</doc>
<doc id="42399" url="https://af.wikipedia.org/wiki?curid=42399" title="Besançon">
Besançon

Besançon is 'n Franse stad van die gewes (région) Boergondië-Franche-Comté en die prefektuur van die département Doubs.

Die Franse skrywer, digter en dramaturg Victor Hugo is op 26 Februarie 1802 hier gebore. Hy word as een van die belangrikste Franse skrywers van alle tye beskou. 




</doc>
<doc id="42406" url="https://af.wikipedia.org/wiki?curid=42406" title="SV Memmelsdorf">
SV Memmelsdorf

Die klub is op 7 Desember 1923 met die huidige naam gestig. Die klub het die grootste deel van sy bestaan in die laer ligas op streeksvlak deurgebring, maar het in die 1988/89-seisoen deurgedring na die uitspeelrondtes om promosie na die Oberliga Beiere (op daardie stadium op die vierde vlak van die sokkerstruktuur). Die klub het egter met 3-5 teen SpVgg Fürth verloor voor 4 500 toeskouers. Die klub se grootste prestasie was om die eerste rondte van die DFB-Pokal te haal in die 1978/79-seisoen, waar daar met 8-1 teen 1. FC Bocholt verloor is.

 


</doc>
<doc id="42416" url="https://af.wikipedia.org/wiki?curid=42416" title="Palau">
Palau

Palau (), amptelik die Republiek van Palau (Engels: "Republic of Palau", Palauaans: "Beluu er a Belau"), is 'n eilandnasie in die Stille Oseaan en Oseanië net noord van die ewenaar, sowat 800 km oos van die Filippyne en 3 200 km suid van Tokio. Aangesien dit in 1994 ontstaan het uit Verenigde Nasies trusteeskap (geadministreer deur die Verenigde State), is dit een van die wêreld se jongste en kleinste soewereine lande. In Engels word die naam soms as Belau gespel in ooreenstemming met die inheemse uitspraak. Dit is voorheen ook as Pelew gespel. Palau bestaan uit sowat 340 eilande van die Karoline-eilande; die aangrensende Gefedereerde State van Mikronesië beslaan die ander deel van dié argipel.

Palau beslaan 'n oppervlakte van 459 km² en het 'n bevolking van sowat 21 500 in 2016 gehad. Palau is in die ooste van die Filippyne, in die noordooste van Indonesië, in die noordweste van Papoea-Nieu-Guinee en in die weste van die Gefedereerde State van Mikronesië geleë. Die hoofstad is Ngerulmud en die grootste stad is Koror.

As gevolg van die Spaans-Amerikaanse Oorlog is die argipel in 1899 deur Spanje aan die Duitse Keiserryk verkoop en by Duits-Nieu-Guinee ingelyf. Tydens die Eerste Wêreldoorlog is dit deur Japan beset en het na die oorlog 'n Volkebond-mandaat geword. Tydens die Tweede Wêreldoorlog is dit deur die Verenigde State beset en het in 1947 'n trougebied van die Verenigde Nasies geword. Palau het op 1 Oktober 1994 'n Verdrag oor vrye assosiasie met die Verenigde State onderteken, waarmee dit 'n onafhanklike land geword het. Die Verenigde State is nog steeds vir die verdediging van Palau verantwoordelik.

Palau is onderverdeel in 16 deelstate:


</doc>
<doc id="42422" url="https://af.wikipedia.org/wiki?curid=42422" title="Lichtenrader BC 25">
Lichtenrader BC 25

Die klub is in 1925 gestig, maar kon nie daarin slaag om uit die laer Berlynse ligas te promoveer nie. In 1945 is die klub deur die Geallieerdes ontbind. Die klub word later die jaar herstig as "SG Lichtenrade", maar as 'n algemene sportklub en nie 'n suiwer sokkerklub soos voor die Tweede Wêreldoorlog nie. Die klub se naam verander in 1948 na "VfL Lichtenrade" en in 1952 word die sokkerafdeling onafhanklik as "Lichtenrader BC", die huidige naam.

Die klub se grootste prestasie was om in 2009 verrassend die Berlynse titel te wen en na die Oberliga Noordoos-Noord te promoveer.



</doc>
<doc id="42424" url="https://af.wikipedia.org/wiki?curid=42424" title="Belmopan">
Belmopan

Belmopan (uitgespreek /ˌbɛlmoʊˈpæn/) is sedert 1970 die hoofstad en tweede grootste stad van Belize naas Belize-stad en San Ignacio, 'n land in Sentraal-Amerika. Die stad het 'n bevolking van sowat 19 458 in 2015 gehad en is in die sentrum van Belize geleë. Belmopan is op 1 Augustus 1970 gestig en die naam is afgelei van Belize en Mopan, 'n plaaslike rivier.


</doc>
<doc id="42426" url="https://af.wikipedia.org/wiki?curid=42426" title="Mönchengladbach">
Mönchengladbach

Mönchengladbach (uitgespreek [mœnçənˈɡlatbax], voor 1888: "Gladbach", 1888–1950 "München-Gladbach", 1950–1960 "Mönchen Gladbach", 1960-vandag "Mönchengladbach") is 'n stad in die weste van Duitsland, in die deelstaat van Noordryn-Wesfale. Die stad het 'n bevolking van 255 430 in 2013 gehad en 'n oppervlakte van 170,45 km².



</doc>
<doc id="42430" url="https://af.wikipedia.org/wiki?curid=42430" title="Simba">
Simba

Simba is die leeupersonage en hoofkarakter uit een van Disney se bekendste tekenprent-rolprent trilogie, "Die Leeukoning" (Engels: "The Lion King"). Hy is die seun van Mufasa en Sarabi, broerskind van Scar, lewensmaat van Nala en vader van Kiara. Sy naam is Swahili, wat ‘leeu’ beteken. Hy beskik oor 'n goue pels en, sodra hy volwassenheid bereik, het hy rooi maanhare.

By die aanvang van "Die Leeukoning" word Simba as die pasgebore seun van Koning Mufasa en Koningin Sarabi aan die kykers vertoon. Hy word deur die wyse mandril, Rafiki, gesalf en omhoog bo-op die Leeurots gehou, sodat al die diere van Leeuland hul toekomstige koning kan aanskou.

Soos Simba groter word, verander hy in 'n lewendige, weerbarstige en soms selfs 'n verwaande jong welpie, wat glo dat koningskap beteken dat hy van soggens tot saans kan hiet en gebied soos hy luskry. Deur die welpie se naïewe geaardheid tot sy voordeel aan te wend, vertel sy konkelende oom Scar hom van die Olifantbegraafplaas. Hoewel hy vir Simba aanraai om nie soontoe te gaan nie, weet hy verseker dat die jong welpie uit pure nuuskierigheid juis daar 'n draai sal wil gaan maak. Nie net kies Simba self koers daarheen nie, maar neem ook sy beste maat, Nala, saam met hom. Simba en Nala beraam 'n plan om van Zazu, hul neushoringvoël oppasser, ontslae te raak, wat regdeur 'n musiekblyspel uitgevoer word.

Sodra hulle die begraafplaas bereik, word hulle deur drie gevlekte hiënas, Shenzi, Banzai en Ed, wie eintlik Scar se dienaars is, aangekeer. Mufasa snel die twee welpe te hulp nadat hy deur Zazu van hul verknorsing ingelig is. Mufasa is baie teleurgesteld in Simba, maar besluit daarteen om hom te bestraf. In plaas daarvan leer hy hom van al die groot konings uit die verlede wat bo by die sterre geleë is, wat altyd 'n ogie oor die jong prins hou.

Die volgende dag laat Scar Simba alleen in 'n v-vallei agterbly, deur hom wys te maak dat sy vader 'n ‘reuse verrassing’ het wat oppad is, en dat hy daarvoor moet wag. Scar beveel dan vir Shenzi, Banzai en Ed om 'n wildebeesstormloop op die been te bring. Mufasa red Simba uit die stormloop, maar toe hy homself probeer red, word die koning deur sy broer tussen die wildebeeste ingegooi, en vertrap.

Weereens word Simba deur sy oom 'n gat in die kop gepraat, dié keer om te glo dat hy vir sy eie pa se dood verantwoordelik is en daarvoor landuit moet vlug. Emosioneel verpletter en te weerloos om nugter oor die saak dink, kies die hoofkarakter die hasepad. Om doodseker te maak dat Simba nooit as opvolger van die troon sal dien nie, stuur Scar sy hiënas agterna om hom te vermoor. Simba ontsnap 'n strook doringbosse in en hardloop die woestyn in. Die hiënas, afgeskrik deur die doringbosse, reken dat dit onnodig is om Simba verder agterna te sit, siende dat die kanse goed lyk dat hy in die woestyn sal omkom.

Simba val weens hitteuitputting bewusteloos in die woestyn neer. Aasvoëls kolk en vergader rondom Simba, maar word deur Timon en Pumbaa ('n meerkat en vlakvark onderskeidelik) verjaag. Hulle beveilig en neem hom na hul oerwoudtuiste. Waar hulle aanklank vind by die gedagte van 'n roofdier wat hulle eendag kan beskerm, stel hulle Simba aan 'n insekte-dieet voor, wat hy glad nie te versmaai vind nie.
Simba bereik wasdom terwyl hy in die oerwoud woonagtig is. Hy leef tussen drie tot vyf jaar volgens die "Hakuna Matata" (‘"Geen Bekommernisse, Geen Probleme!"’)-leuse, hoewel hy sy pakkie innige selfbeskuldiging steeds met hom saamdra.

Die ommekeer ontstaan toe Nala, wat 'n gewelddadige jong leeuin geword het, in sy lewe weer opdaag. Die ou vriendskapsband tussen Simba en Nala vorder tot 'n liefdesverhouding. Sy vertel hom van Scar se verwoestende dwingelandy wat oor Leeuland woed en probeer Simba oorreed om terug te keer as die regmatige koning. Simba weier om hulp aan haar te verleen of om enige rede vir sy besluit te verstrek.Hy hardloop die grasveld in om hul rusie te beëindig, met Nala wat ontsteld en verward agterbly.

Terwyl Simba alleen is, verskyn Rafiki en vra Simba om hom te volg, omrede hy weet waar om die blykbaar ‘lewendige’ Mufasa op te spoor. Die leeu volg Rafiki deur die grasveld en doringbosse tot by 'n poel water. Hier sê Rafiki vir hom om na sy weerkaatsing te kyk; hy kyk in die gesig van sy pa s’n vas. Mufasa se spook verskyn in 'n warrelende stormwolk, wat vir sy seun aanpraat om na sy vaderland terug te keer en sy geregtelike plek as koning in die lewensiklus te neem. Simba besef wat hom te doen staan en hardloop deur die woestyn terug Leeuland toe. Nala, Timon en Pumbaa haal hom op 'n hoë rots in wat oor die gehawende landskap uitkyk.

Timon en Pumbaa lok 'n paar hiënas weg, wat Simba die kans gun om na Scar te sluip. Hy konfronteer sy oom, wie op sy beurt Simba oortuig om valslik te beken dat hy vir Mufasa se dood aanspreeklik gehou moet word, en probeer Simba, met die hulp van sy hiëna-weermag, om die lewe te bring. Ewenwel, soos Simba aan die rand van Leeurots se voorgebergte vasklou, fluister Scar, wat onder die indruk is dat hy gewen het, aan Simba die waarheid omtrent Mufasa se dood. 'n Verwoede Simba vlieg op en druk Scar se strottehoof teen die grond vas en dwing hom hierdeur om die waarheid aan die nabye leeuinne te bieg. 'n Geveg volg terwyl Leeurots in ligte laaie is, wat veroorsaak is toe 'n weerligstraal 'n dooie boom getref het. Nala versamel al die ander leeuwyfies, wat haar ma Sarafina en die gewese Koningin Sarabi insluit, en val die hiënas aan.

Simba wen die stryd deur Scar oor 'n krans te gooi. Laasgenoemde word deur die hiënas doodgemaak, sienend dat hy vroeër in 'n teenoormekaarstelling met Simba hulle as die ware vyand beskou het, in 'n poging om homself te verontskuldig. Simba neem uiteindelik sy regmatige plek op Leeurots in, en brul onder gietende reën oor sy koninkryk uit.

'n Onbepaalde tydperk later, wanneer Leeuland weer tot sy volle prag herstel is, vergader die diere weereens om Leeurots, waar Rafiki vir Simba en Nala se pasgebore welpie hoog oplig, om sodoende die lewensiklus te laat voortgaan.

In hierdie rolprent het Simba 'n dogter, genaamd Kiara. Op 'n dag gee Simba toe dat Kiara op haar eie mag speel, maar stel Timon en Pumbaa aan om haar te bewaak. Timon en Pumbaa raak in 'n stryery oor goggas betrokke, en Kiara benut die kans om ongesiens weg te glip.
Sy loop oor na die verbode Uitland, waar sy Kovu ontmoet – hy is 'n Uitlander-welpie wie se trop weens hul trouheid aan Scar uit Leeuland verban is. Die twee welpies speel aan-aan totdat Simba tussenbeide tree om Kovu se ma, Zira, wie vir Kiara en Kovu die heeltyd onderlangs dopgehou het, te konfronteer. Ná die partye uit mekaar loop, praat Simba alleen met Kiara en verduidelik aan haar dat hy en sy “een is”.

As volwassene vra sy haar vader of sy op eie houtjie haar eerste jagtog kan deurvoer. Simba bly egter bekommerd oor haar en stuur Timon en Pumbaa agterna om haar op te pas, ten spyte van Nala se maning om hul dogter haar sin te gee. Toe Kiara agterkom dat Timon en Pumbaa op haar spioeneer, hardloop sy weg, net om vasgekeer te word deur 'n veldbrand wat deur die Uitlanders (Nuka en Vitani, (half)broer en suster van Kovu) gestig is. Kiara raak doodsangsbevange, stik weens rookinaseming en val flou neer. Kovu red haar lewe. Aanvanklik wou Simba vir Kovu wegstuur, maar Nala bearbei hom om Kovu as deel van die Leeulandtrop te aanvaar.

Dieselfde aand nog kry Simba 'n nagmerrie: hy probeer sy vader, Mufasa, van sy dood te red, maar word verhinder deur Scar, wat tot Kovu vervorm. Simba is onbewus daarvan dat Kovu deur Zira opgelei is om sy trop in te sypel, om hom sodoende op die geskikte tyd te vermoor.
Simba begin geleidelik vir Kovu vertrou, terwyl Kiara en Kovu smoorverlief op mekaar raak. Kort voor lank weet Kovu nie meer of sy lojaliteit by Leeuland of Uitland lê nie.

Na 'n paar dae, nooi Simba Kovu saam met hom vir 'n wandel; Scar se ware verhaal word aan Kovu oorvertel. Zira en die Uitlanders omsingel vir Kovu en Simba tydens hul staptog, wat onmiddellik Simba se wantroue in Kovu laat herontvlam. Kovu probeer aan Simba verduidelik dat hy geensins iets met die aanval te make het nie en probeer selfs Simba beskerm, maar word deur Vitani platgeslaan. Simba word beseer en klim teen 'n damwal van boomstompe op, wat veroorsaak dat 'n paar houtstompe loswikkel en op Nuka afrol. Kovu word van Nuka se dood beskuldig en moet in skaamte na Leeuland toe vlug.

Simba, wat nou besef dat Kovu duistere bybedoelings gehad het toe hy Kiara gered het, verban die leeu en weier om sy verskonings aan te hoor. Kiara is hierdeur verbysterd, sê vir Simba dat hy nooit Mufasa sal wees nie en gaan soek vir Kovu. Die liefdespaartjie verenig in die woestyn later daardie nag.

Op die oomblik wanneer Simba die grot binnekom en uitvind dat sy dogter soek is, bring Zazu die noodberig dat die Uitlanders oorlog verklaar het. Simba, die leeuinne, Timon en Pumbaa maak vir die geveg gereed. Na die langdurige veldslag sê Simba en Zira vir mekaar reguit, en finaal, die stryd aan. Kiara en Kovu tree tussenbeide en beëindig die oorlog, deur beide partye te oorreed dat hulle “een is”. Zira verwerp die stelling. Noudat die Uitlanders sien wie en wat Zira werklik is, begeef hulle haar geheel en al en sluit by Simba se trop aan. 'n Heftige Zira probeer Simba bespring, maar word deur Kiara gedwarsboom. Die twee leeuwyfies tol 'n digby kloof binne, wat weens die gebreekte boomstompdam gevul is met malende vloedwater. Ten spyte van Kiara se bystandverlening, bly Zira hardkoppig, gly en val na benede in die vol rivier. Na Simba en Kiara weer veilig by die ander is, erken Simba die fout wat hy begaan het en aanvaar vir Kovu en die Uitlanders as deel van sy trop. Die twee verenigde trop leeus keer terug na Leeurots, waar Kiara en Kovu in die eg tree. Ter viering hiervan, stap Kovu, Kiara, Simba en Nala die voorgebergte op en brul oor die koninkryk uit.

Hierdie rolprent brei meer uit oor Simba se ongesiene lewe in die oerwoud saam met Timon en Pumbaa, ná sy verbanning uit Leeuland.
Simba blyk verskriklik woelig te wees – hy beklouter hoë en gewaagde bome en swem oor watervalle, ongeërg oor die gevaar waarin hy verkeer of Timon se wanhopige pogings om hom te tugtig. As halfvolwassene het hy Timon in elke liewe kewervreetwedstryd uitgestof, soos die slakslurpwedstryd wat in die rolprent getoon word. In een toneel word dit aan die lig gebring dat hy gereeld nagmerries kry, wat moontlik oor Mufasa se dood handel.

Simba se verhaal is in 'n wye reeks kinderletterkunde opgeneem en uitgebrei, vernaamlik "Die Leeukoning: Ses Nuwe Avonture"-reeks ("The Lion King: Six New Adventures"), waar hy 'n seun, genaamd Kopa, het.

Simba verskyn af en toe kortliks in die "Timon & Pumbaa" televisietekenprent-reeks. Onder andere is daar een episode waar Timon hom herroep om Pumbaa se geheue te probeer verfris, omrede die vlakvark aan geheueverlies ly. In "Congo On Like This" vermoed Timon en Pumbaa dat Simba na sy vleisetende aard teruggekeer het; hulle word ook in "Shake Your Djibouti" gedwing om Simba op te lei om hulle teen 'n laboratoriumgedrog te beskerm en in "Rome Alone" word Simba deur Romeine gevange geneem en gedwing om in 'n swaardvegterstrydperk met 'n ander leeu, Claudius, te baklei. Simba is ook teenwoordig in die musiekvideo van "The Lion Sleeps Tonight" saam met Timon en Pumbaa.




</doc>
<doc id="42432" url="https://af.wikipedia.org/wiki?curid=42432" title="Walkure">
Walkure

Die Walkure (Oudnoords "valkyrjar") is strydgodinne of oorlogsgodinne uit die Germaanse godsdiens. Hierdie doodsgodinne was op die slagvelde aanwesig, waar hulle soos valke in die lug gehang het op soek na gevalle soldate. Die woord Walkure ís ’n samestelling van twee Oudgermaanse woorde, naamlik: "val" + "keur". "Val" dui op die gevalle helde wat in die stryd gesneuwel het. "Keur" dui daarop dat die doodsgodinne die slagoffers keur. Alleen die dapperste soldate is gekeur.

Die Walkure neem die gevalle helde na die Walhalla waar hulle opgelei sal word om onder leiding van die Germaanse Oppergod Odin of Wodan te stry in die Ragnarok of eindstryd teen die ultieme Kwaad. Die lewe in die Walhalla is hemels. Daar is geen tekort aan spys en drank nie.

Walkure staan in diens staan van Odin. Hulle kan ook as kelnerinne beskou word, want hulle versorg die gevalle helde in die Walhalla. Die Walkure het mooi versierde harnasse en skilde gedra. Ook het hulle helms gedra en spiese. Hulle het op perde met vlerke gery.

Alhoewel die Walkure altyd wapens gedra het, het hulle nooit self aan die stryd deelgeneem nie.
Die Walkure het hoofsaaklik drie funksies gehad. Sy moes die dapperste soldate keur vir verdere opleiding in die Walhalla. Ten tweede was dit haar taak om hierdie krygers in die Walhalla te versorg. Ten derde is hulle beskou as boodskappers van Odin.
Die Walkure is ook as onsterflike maagde beskou. Die aura of poollig is beskou as die weerkaatsing van die harnasse van die Walkure.

Woorde soos "wolk, volk, valk" en die Engelse woord "walk" is verwant aan die Walkure.

Die Skandinawiese monument te Magersfontein bestaan uit vier Walkure, wat Noorweë, Denemarke, Finland en Swede personifiseer. 





</doc>
<doc id="42433" url="https://af.wikipedia.org/wiki?curid=42433" title="Odin">
Odin

Odin of Wodan word dikwels beskou as die Oppergod in die Germaanse godsdiens. Hy is ook onder die volgende Noord-Germaanse name bekend: Oudnoors: Óðinn, Sweeds en Deens: Oden. Wes-Germaanse name van hierdie God is Weda (Oud-Fries), Woden (Angelsaksies en Oudsaksies), Wodan (Oud-Frankies), Wuodan (Alemannies), Wotan of Wothan (Germaans) en Guodan (Lombardies).

In Afrikaans, Nederlands, Engels, Sweeds, Noors en Deens is 'Woensdag' na hierdie god vernoem. In Duits was Woensdag aanvanklik ook bekend as 'Wotanstag', maar onder invloed van die Christelike Kerk het dit uiteindelik 'Mittwoch' (Midweek) geword.

Die woord "weet" (weten) is verwant aan die naam Wodan (van Oudgermaanse Watanaz).

Die naam Wodan as Oppergod van ons voorouers was algemeen bekend in Wes-Europa, maar in Noord-Europa was hy meer bekend as Odin.
Wodan/Odin woon in Gladsheimr maar ook soms in Valaskjálf vanwaar hy die hele wêreld kan sien. Ook beskik hy oor ’n spesiale saal (hal) bekend as die Walhalla. Die Walhalha is die hemel van die gestorwe krygers. Hulle word versamel en gekeur deur die Walkure.

Die naam van sy vrou is Frigg, maar hy het ook minnaresse gehad. Van sy bekendste seuns was ook bekende Germaanse gode, naamlik: Donar of Thor, Baldr en die blinde Hodr (ook bekend as Hod of Hodur). Met Jörd (Aarde) het hy die seun Donar verwek en met die Reusin Grid die seun Vidar. Met Rindr het hy die seun Vali verwek.

Wodan/Odin is beskou as ’n Alwetende en Alwyse god. Hy het ook bekend gestaan as Alvader of Almagtige Vader en daar is met ontsag oor hom gepraat. Vir Wodan was kennis mag en het hy voortdurend gesoek en gestreef na Kennis en Waarheid. Vir hierdie drang na kennis moes hy 'n oog afstaan aan die dwerg Mimir om uit die Bron van Wysheid te kon drink. Wodan/Odin sou ook 9 dae lank aan die Wêreldboom Yggdrasill gehang het as 'n self-offer vir die verkryging van die Geheim van Kennis. Hy sou homself ook met 'n spies gesteek het terwyl hy aan die boom gehang het (selfkastyding). Wodan/Odin het ook bekend gestaan as die Wandelaar (Wand = heilige staf). Die staf is 'n simbool vir wysheid en mag.
Wodan/Odin word aan die volgende herken: Hy was fors gebou met 'n lang wit baard en een oog. Hy was geklee in 'n lang mantel en het 'n hoed gedra. Hy het 'n spies (Gungnir), 'n mantel, 'n slaprandhoed en 'n ring (Draupnir). Vanaf hierdie ring drup daar elke negende nag, agt goue ringe af. Hierdie 8 goue ringe staan simbool vir die volgende 8 dae, waarna weer 'n heilige nag aanbreek. Die ou Germaanse week het uit 9 nagte bestaan. Odin/Wodan het twee kraaie (Huginn en Munnin) wat vir hom nuus bring. Sleipnir is sy agtbenige perd waarmee hy soos 'n stormwind deur die lug kan vlieg. Freki en Geri is Odin/Wodan se twee wolwe wat hom op die slagveld begelei.

Wodan/Odin dateer uit die ystydperk. In hierdie tyd lek die oerkoei Audumla volgens oorlewering die Reus Buri/Búri los uit die ys. Hierdie Buri is die stamvader van alle gode. Uit Buri het Borr gekom en hy en die Reusin Bestla kry drie seuns: Wodan/Odin, Vili en Vé. Dit was die eerste gode. Hulle het die eerste twee mense geskape, nl. Ask en Embla. Talle Germaanse koningsgeslagte (byvoorbeeld Volsung) beweer dat hulle van Odin/Wodan afstam.

Wodan/Odin vorm ’n goddelike drie-eenheid met Vile en Vé. Sommige bronne vermeld egter ’n drie-eenheid met Hoenir en Lodur.

Wodan/Odin berei homself voor vir die einde van die wêreld: Ragnarok. Krygers wat tydens hulle aardse lewe in die stryd gesterf het, word in die Einherier (elitekorps) opgeneem. Hierdie Einheri’s oefen elke dag. Wanneer die einde van die wêreld kom, sal hierdie leër saam met die gode veg teen duistere magte onder leiding van Loki. In die Ragnarok kom Wodan/Odin te staan teen Fenrir, die Bose Wolf. Wodan/Odin verloor egter hierdie tweestryd, maar die dapper seun van Wodan/Odin, Vanir, neem wraak deur Fenrir dood te maak.

Na die Ragnarok, kom daar ’n 'Nuwe Wêreld'. Die 'Ou Wêreld' gaan onder en vergaan.

Met die koms van die Romeinse Christendom na Wes- en Noord-Europa, is die Germaanse godsdiens langsamerhand verdring. Die ou Germaanse Gode is met die koms van die Christendom as ongewens verklaar en is hierdie ou Germaanse Gode voortaan as duiwelsfigure beskou.




</doc>
<doc id="42435" url="https://af.wikipedia.org/wiki?curid=42435" title="The Mars Volta">
The Mars Volta

The Mars Volta (Mars Volta) is 'n Amerikaanse musiekgroep van El Paso, Texas. Die groep bestaan uit Cedric Bixler-Zavala (voorsang), Omar Rodriguez-Lopez (kitaar), Isaiah Ikey Owens (sintetiseerders), Juan Alderete (baskitaar), Marcel Rodriguez-Lopez (perkussie) en Dave Elitch (tromme). 




</doc>
<doc id="42437" url="https://af.wikipedia.org/wiki?curid=42437" title="Jazz">
Jazz

Jazz is 'n gewilde musiekgenre met 'n prominente vokale melodie vergesel deur kitaar-, trom- en baskitaarklanke. Jazz is aan die blues verwant en is deur legendes soos Miles Davis, Pat Metheny en Alice Babs ontwikkel.


</doc>
<doc id="42444" url="https://af.wikipedia.org/wiki?curid=42444" title="Kabilies">
Kabilies

Kabilies ("Taqbaylit", [ˈθɐqβæjlɪθ] , "Tamaziɣt Taqbaylit" of "Tazwawt") is 'n Berbertaal wat gepraat word in Kabilië (Algerië), asook in Frankryk en ander lande van Europa. Dit het moontlik meer as vyf miljoen sprekers net in Kabilië en meer as sewe miljoen sprekers in die wêreld.

In Algerië is dit die grootste Berbertaal, gevolg deur Chaoui, wat nouverwant is aan Kabilies. Dis die tweede grootste Berbertaal, naas Chleuh, wat in die suide van Marokko gepraat word.

Op 10 April 2002 het 'n wysiging van die Algeriese grondwet (deur die toevoeging van artikel 3b) die "tamazight" (wat die algemene naam van die Berbertale is) erken as nasionale taal van dié land.

Kabilies is 'n vorm van "tamazight". Dit maak deel uit van die Berberse tak van die Afro-Asiatiese tale. Dit word aangeneem dat dit van die proto-Afro-Asiatiese taal, wat 10 000 tot 17 000 jaar gelede in die ooste van Afrika gepraat is, afstam.

Kabilies het, net soos Berbertale in die algemeen, slegs drie klinkers:

Kabilies het ook 'n schwa wat "ilem" genoem word, maar nie as 'n regtige klinker beskou word nie. Dit het ontstaan uit die verswakking van die ander klinkers, en die uitspraak hang af van die konsonante.

Tamazight het sy eie skrif (tifinagh), maar Kabilies word meesal met 'n van die Latynse alfabet afgeleide skrif geskryf:


</doc>
<doc id="42449" url="https://af.wikipedia.org/wiki?curid=42449" title="Grysbok">
Grysbok

'n Grysbok is 'n klein wildsbokkie. Daar is twee grysbok spesies in Suid-Afrika:



</doc>
